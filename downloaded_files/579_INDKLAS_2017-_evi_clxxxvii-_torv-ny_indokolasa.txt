2017. évi CLXXXVII. törvény indokolása

a közszolgálati tisztviselőkről szóló 2011. évi CXCIX. törvény és az országgyűlésről szóló 2012. évi XXXVI. törvény módosításáról

-----STARTING---POINT---ALTALANOS--- 

Az Országgyűlés Hivatala az Országgyűlés szervezeti, működtetési, ügyviteli és döntéselőkészítési feladatait ellátó központi költségvetési szerv, amely az Országgyűlés funkcióellátásával és működtetésével kapcsolatos valamennyi feladat elvégzéséről gondoskodik. Az Országgyűlés hatékony és befolyásmentes működése - mint az állam demokratikus működésének előfeltétele - részben az azt támogató hivatali szervezet közreműködésével biztosított.

Mind az Országgyűlés közjogi helyzete, mind a független és hatékony működéséhez fűződő kiemelkedő közérdek indokolja, hogy a Hivatal köztisztviselői számára - hasonlóan több más, az elmúlt években sikeresen bevezetett életpálya modellhez - saját életpálya-lehetőség kerüljön kialakításra. A törvényhozást támogató köztisztviselők szakmai tudása, képességei döntő jelentőséggel bírnak az Országgyűlés működésének támogatásában, ennek megfelelően indokolt a rájuk vonatkozó speciális előmeneteli szabályok kialakítása és ezen szabályoknak az Országgyűlésről szóló törvényben (a továbbiakban: Ogytv.) való megjelenítése is, azzal, hogy az itt meg nem határozott eltérő rendelkezéseken kívül a közszolgálati tisztviselőkről szóló törvény (a továbbiakban: Kttv.) mögöttes szabályozásként továbbra is alkalmazásban marad. Az új országgyűlési köztisztviselői jogviszonyra vonatkozó - a hatályos Kttv.-től eltérő - szabályozás szükségességét az Országgyűlés Hivatalánál ellátott magas szintű szakmai feladatok, valamint az Országgyűlés Hivatalának szervezeti és működési sajátosságai indokolják, amelyekhez igazodnia kell az országgyűlési köztisztviselői jogviszony egyes tartalmi elemeinek is.

Jelen szabályozással kialakított életpálya-modell, előmeneteli rendszer tükrözi az országgyűlési köztisztviselői jogviszony presztízsét, megteremti az egyensúlyt a belefektetett szaktudás, a minőségi munka és díjazás, valamint a különböző hatalmi ágakban dolgozók elismertsége között.

Az Országgyűlés Hivatalának önálló életpálya modellje nem újkeletű, az Állami Számvevőszék számvevői tekintetében 2011 óta hatályos szabályok hasonlóképpen figyelembe veszik, hogy az Országgyűlés legfőbb pénzügyi és gazdasági ellenőrző szervének hatékony és befolyásmentes működtetése az Országgyűlés funkcióellátásának biztosítéka.

-----STARTING---POINT---RESZLETES---

Az 1-2. §-hoz

A Kttv. módosítása az Országgyűlés Hivatala munkatársaira vonatkozó önálló szabályozás megteremtéséhez szükséges, a jogrendszer koherenciáját szolgáló módosító és hatályon kívül helyező rendelkezéseket tartalmazza.

A 3. §-hoz

Az Ogytv. módosítása - a hatályos szabályozás szerinti logikát megtartva - az illetményalapszámításhoz igazítja az országgyűlési képviselőcsoportok működésével kapcsolatos kiadások kereteit.

A 4. §-hoz

Az Országgyűlés Hivatalának munkatársaira vonatkozó önálló jogállási szabályozás, valamint saját életpálya-lehetőség kialakítása érdekében a törvény új fejezetet illeszt be az Ogytv.-be.

A módosítás az eddig a Kttv.-ben elhelyezett, a munkáltatói jogkör gyakorlására vonatkozó rendelkezéseket - azonos tartalommal - beilleszti az Ogytv. keretei közé.

Az Országgyűlés hivatali szervezetére vonatkozó saját életpálya-lehetőség szabályozása körében a Hivatal személyi állományát érintő, a Kttv. rendelkezéseitől eltérő szabályokat állapítja meg. Az országgyűlési köztisztviselőkre háttérjogszabályként továbbra is alkalmazni kell a Kttv. rendelkezéseit abban az esetben, ha az Ogytv. attól eltérő szabályokat nem állapít meg. A törvény felsorolja, hogy a Kttv.-nek melyek azok a rendelkezései, amelyeket az országgyűlési köztisztviselői jogviszonyra egyáltalán nem kell alkalmazni.

A törvény meghatározza az országgyűlési köztisztviselőkre vonatkozó besorolási és előmeneteli rendszert. A Kttv. által használt két besorolási osztályt a törvény megtartja, de azon belül az egyes besorolási fokozatokat - főként az érettségi végzettségű köztisztviselők esetében - némileg átalakítja. Az egyes fokozatokba történő besoroláshoz szükséges, közszolgálati jogviszonyban eltöltött idő meghatározását a törvény az I. és II. besorolási osztályba tartozó országgyűlési köztisztviselők esetében egységesíti és mindkét besorolási osztály esetében azonos időtartamot követel meg a lépcsőzetes előmenetelhez. A közszolgálatban eltöltött minél hosszabb idő elismeréseként a törvény harminchat éves jogviszonyt követően kiemelt besorolási fokozatot hoz létre. A besorolási fokozatokon belüli fizetési fokozatokat megszünteti, és egy besorolási fokozathoz egy szorzószám tartozik.

A törvény a közigazgatási alapvizsga és a közigazgatási szakvizsga letételére és a jogviszonyhoz előírt szabályaira vonatkozó, Kttv. által meghatározott feltételeket érdemben nem módosítja; azokat kizárólag az országgyűlési besorolási fokozatokhoz igazítja.

A törvény a saját életpálya kialakítása keretében - hasonlóan több más, az elmúlt években sikeresen bevezetett életpálya modellhez - a javadalmazás tekintetében is önálló rendszert vezet be, amely jelentősen merít hasonló, független költségvetési szerveknél már működő szabályozásból.

A besorolási fokozatokon belül a teljesítményértékelésen alapuló illetmény-differenciálás nyújt lehetőséget az eltérő teljesítménynek megfelelő díjazásra. A törvény értelmében teljesítményértékelésre négyhavonta kerülhet sor. A teljesítményértékelés vagy a minősítés eredményétől függően - a Kttv. hatályos szabályozásának átvételével - illetmény-eltérítéssel, címek adományozásával élhet a munkáltatói jogkör gyakorlója.

A pótlékok tekintetében a módosítás a megváltozott illetményalap-számításhoz igazítva határozza meg az idegennyelv-tudási és a vezetői illetménypótlék mértékét. A saját illetményrendszerre tekintettel megszűnik ugyanakkor a Kttv. 234. § (2) bekezdése szerinti illetménykiegészítés.

Az egyéb juttatások körében - más állami jogviszonyban már alkalmazott szabályozást követve - a törvény szerint az eddigi 25 év helyett már 20 évi jogviszonyban eltöltött idő után jár a jubileumi elismerés.

Az Ogytv. új fejezetében nem szabályozott és az országgyűlési köztisztviselők tekintetében kivételként fel nem sorolt jogállási elemek esetén a Kttv. szabályai alkalmazandóak továbbra is.

Az 5. §-hoz

Az átmeneti rendelkezések a módosuló szabályok szerinti besorolások megállapításához szükséges szabályokat tartalmazzák.

A 6. §-hoz

Az Ogytv. új 3. mellékletének megállapítása.

A 7. §-hoz

Az önálló illetményszabályozáshoz igazodó módosítás, valamint az egységes szóhasználat érdekében szükséges, jogtechnikai pontosítások átvezetése az Ogytv.-ben.

-----STARTING---POINT---VEGE---

A 8. §-hoz

Hatályba léptető rendelkezés.