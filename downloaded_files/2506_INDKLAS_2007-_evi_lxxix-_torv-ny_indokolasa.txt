2007. évi LXXIX. törvény indokolása

a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításáról

-----STARTING---POINT---ALTALANOS--- 

A közszférán belüli foglalkoztatás hatékonyságának és rugalmasságának biztosítása, a szabályozás felesleges párhozamosságainak megszüntetése érdekében a vonatkozó törvények - egységes szempontok szerinti - felülvizsgálata megtörtént.

A módosítások az 1996. évi XLIII. törvény (a továbbiakban: Hszt.) vonatkozásában - alapvetően - a hivatásos szolgálati beosztások meghatározására, a pályázati kötelezettség, a kötelező próbaidő előírására, a felmentési időre, valamint a szakmai alkalmatlanság miatti felmentésre vonatkozó szabályok korrekciójára kerül sor.

A módosítás emellett a kapcsolódó szabályok szükséges változtatását és néhány szabály aktuális módosítását is tartalmazza.

A törvény emellett a hivatásos szolgálati viszony és a köztisztviselői, közalkalmazotti jogviszony közötti átjárhatóság szabályainak megteremtése érdekében is tartalmaz rendelkezéseket.

-----STARTING---POINT---RESZLETES---

Az 1. §-hoz

Az eltérő státuszon való foglalkoztatás lehetősége a civilesítéssel egyidejűleg megszűnik. A jövőben tehát nem lesz lehetőség arra, hogy civil munkakört hivatásos állományúval töltsenek be.

Amennyiben a jövőben (de hangsúlyozottan nem a civilesítéssel összefüggésben) hivatásos beosztást szolgálati jogviszony keretében betöltő személy civil munkakört (köztisztviselői, közalkalmazotti) látna el, az csak közalkalmazotti, közszolgálati jogviszony létesítése mellett lesz lehetséges.

Az 1992. évi XXXIII. törvény (a továbbiakban: Kjt.) és az 1992. évi XXIII. törvény (a továbbiakban: Ktv.) a hivatásos szolgálati jogviszonyba való áthelyezéssel történő jogviszony megszüntetést tartalmazza [Kjt. 25. § (2) bekezdés b) pontja, Ktv. 15. § (2) bekezdés b) pontja], a Hszt.-ben azonban a közalkalmazotti, közszolgálati jogviszonyba való áthelyezéssel történő (szolgálati) jogviszony megszüntetés nem szerepel. A Hszt.-ben jelenleg szereplő „áthelyezés” intézmény a szervezeti egységen belül, a szervezeti egységek között, illetve a miniszterek megállapodása alapján a fegyveres szervek között megvalósuló, de kizárólag a hivatásos szolgálati viszonyok közötti áthelyezést jelenti.

Ezért részben a Kjt. és Ktv. szabályaihoz való kapcsolódásként, részben a 2001. évi XCV. törvényhez (a továbbiakban: Hjt.) hasonlóan indokolt megteremteni a „jogviszonyváltást” (hivatásos szolgálati viszony megszüntetése, közalkalmazotti, közszolgálati jogviszony létrejötte) eredményező „áthelyezés” szabályozását is. Tekintettel azonban arra, hogy a jövőben a fegyveres szerven belül civil területre való átmenetel is csak jogviszonyváltással lesz lehetséges, a törvény a fegyveres szerven belül civil területre való átmenetel tekintetében is biztosítja a jogviszonyváltással való áthelyezés alkalmazását.

A szabályozás tehát [a szolgálati jogviszony módosítása körében (Hszt. 46. §)] továbbra is tartalmazza a hivatásos szolgálati jogviszonyok közötti áthelyezés intézményét. Ezen felül a hivatásos szolgálati jogviszony áthelyezéssel való megszüntetésére kerülhet sor a) a rendvédelmi szerven belül civil területre, b) a rendvédelmi szervek között a másik rendvédelmi szervnél lévő civil területre, valamint c) a rendvédelmi szerv és a közalkalmazotti jogviszony, vagy a közszolgálati jogviszonyt szabályozó törvények hatálya alá tartozó szervhez.

Jelenleg is előfordul, hogy valaki közalkalmazotti, közszolgálati jogviszonyt követően hivatásos szolgálati jogviszonyt létesít. Azoknál a jogintézményeknél, hol a hivatásos jogviszony keretében a korábbi közalkalmazotti, közszolgálati jogviszonyban töltött időt jelenleg is elismerik, nyilván az áthelyezéssel érkezők esetében is el kell ismerni. (Ezek e körben sem vonhatók el és nem szűkíthetők.)

A szervezetnél rendszeresített beosztások szolgálati jellegének megszűnése (civilesítés) nem indokolja az átszervezés szabályainak alkalmazását, hiszen a törvény kimondja, hogy a szolgálati beosztás szolgálati jellegének megszűnése az abban a munkakörben foglalkoztatott hivatásos állomány tagjának e munkakörben való további foglalkoztatását, szolgálati jogviszonyát, előmenetelét nem érinti, azaz az érintett személy továbbra is szolgálati jogviszony keretében látja el feladatait. Ez arra az esetre is vonatkozik (mivel a törvény nem az átmeneti szabályok között, hanem a 3. § általános rendelkezései között mondja ki a szolgálati jogviszony megőrzését), ha az elkövetkező években további beosztások civilesítése válik (esetlegesen) szükségessé. Az átszervezés civilesítéssel összefüggő egységes értelmezése érdekében a törvény kimondja, hogy nem átszervezés, ha a szolgálati beosztást - szolgálati jellegének megszűnése miatt - a miniszter köztisztviselői, vagy közalkalmazotti munkakörré minősíti át.

A 2. §-hoz

A hivatásos állomány tagjai az általánoshoz képest szigorúbb függelmi rendben és fegyelmezettséggel, fokozott pszichikai és fizikai terheléssel, áldozatvállalással, veszélyes helyzetben az élet kockáztatásával végzik feladataikat. Önkéntesen lemondanak bizonyos alkotmányos jogaik gyakorlásáról, esetleg vállalva egyúttal a hozzátartozóikra is kiterjedő nemzetbiztonsági követelményeknek való megfelelést. Mindezek jog- és életvitelbeli korlátozást jelentenek.

A hivatásos szolgálatteljesítés nyomatékos feltétele a törvényben meghatározott jogi korlátok eltűrése. E korlátozás azonban kizárólag a szolgálat érdekében, csak feltétlenül indokolt esetben és mértékben történhet, nem okozhat aránytalan hátrányt.

Az Alkotmány XII. fejezetében felsorolt - a Magyar Köztársaságban mindenkit megillető - alapvető jogok közül a hivatásos jogviszonyban álló nem, vagy csak korlátozottan gyakorolhatja a következőket:

- nem lehet tagja pártnak, illetve politikai tevékenységet nem folytathat,

- korlátozott a véleménynyilvánítás szabadsága (pl. a szolgálati parancsot nem bírálhatja, hivatalos eljárásban magánvéleményt nem nyilváníthat stb.),

- gyülekezési joga korlátozott,

- korlátozott az egyesülési szabadsága,

- köteles bejelenteni a passzív választójog gyakorlásával kapcsolatos tényeket (pl. jelöltként történt nyilvántartásba vétel),

- korlátozott a munka és foglalkozás szabad megválasztása, más kereső tevékenység folytatása.

A fegyveres szervek feladatait különböző törvények határozzák meg. E feladatokat a személyi állomány valósítja meg, amely munkajogi jogállása szerint nem egységes. A hivatásos állományúak mellett a fegyveres szervek állományába „civilek”, azaz köztisztviselők illetve közalkalmazottak is tartoznak.

Az alapfeladatok ellátásában minden fegyveres szervnél döntően hivatásos állományúak vesznek részt. A szervek működési feltételeit biztosító funkcionális feladatokat (pénzügy, gazdálkodás, személyügy, stb.), továbbá az alaptevékenységhez kapcsolódó járulékos feladatokat (technikai, egészségügyi, szociális stb.) végzők köztisztviselők vagy közalkalmazottak. A különböző karakterű tevékenységek más-más jogosítványokat, különböző szakmai ismereteket és eltérő felelősségi formákat vonzanak.

A törvény egyértelművé teszi, hogy a foglalkoztatási jogviszony meghatározásakor a szolgálat ellátásának körülményeit és a tevékenység jellegét kell figyelembe venni. Ez szolgál alapul annak megállapításához, hogy a konkrét feladatot hivatásos szolgálat keretében, köztisztviselői vagy közalkalmazotti munkakörben kell ellátni. A rendelkezésből megállapíthatóan az alaptevékenységek körében el kell végezni a minősítéshez szükséges vizsgálatot. Ennek meghatározására ad felhatalmazást a miniszternek a törvény - a Hszt. 342. §-át kiegészítő - 22. §-a.

A civilesítés 2008. január 1-jétől valósul meg, ugyanakkor a civilesítés irányába tett első lépéseként a törvény 6. §-a „törli” a hatályos szövegből azt a rendelkezést, miszerint a miniszter „a köztisztviselői, illetve közalkalmazotti munkakört hivatásos szolgálati beosztássá átminősítheti.” A beosztások átminősítés tehát a jelen módosítást követően csak hivatásos beosztásokból civil beosztássá lehetséges.

A 3. §-hoz

2006. október 8-án megalakult a Szolgálati Jogviszonyban Állók Érdekegyeztető Fóruma (SZÉF), amely a Hszt. és a Hjt. hatálya alá tartozó állományt együttesen érintő munkaügyi, foglalkoztatási, bér- és jövedelempolitikai kérdések országos (rendszeres, ágazatközi) érdekegyeztető fóruma.

Tekintettel arra, hogy a Hszt. - az eddigi helyzetnek megfelelően - csak az Országos Közszolgálati Érdekegyeztető Tanácsra [(OKÉT), a köztisztviselőket, a közalkalmazottakat, a Hszt. és a Hjt. hatálya alá tartozókat egyaránt érintő kérdések országos érdekegyeztető fóruma], valamint az ágazati fórumokra [a Hszt. hatálya alá tartozók egyes csoportjait érintő kérdéseket tárgyaló Ágazati Érdekegyeztető Fórumok] vonatkozóan tartalmaz rendelkezéseket, a törvényt a SZÉF-re vonatkozó szabályokkal szükséges kiegészíteni.

A SZÉF létrejöttére tekintettel a törvény hatályon kívül helyezi a Hszt. 35. §-ának (3) bekezdését, amely a hivatásos állomány egészét érintő kérdések esetenként megvitatását a Tárcaközi Érdekegyeztető Fórumra utalta.

A 4. §-hoz

A jogviszonyváltást eredményező áthelyezés intézményének megteremtéséhez kapcsolódóan a törvény speciális rendelkezéseket állapít meg arra az esetre, ha az áthelyezéssel közszolgálati, közalkalmazotti jogviszonyba került személy ismét áthelyezéssel hivatásos szolgálati jogviszonyt létesít. Ez esetben a törvény szerint a próbaidő kikötésére nem kerülhet sor, a jogviszony pályázat nélkül létesíthető, a szolgálati jogviszony létesítéséhez egyébként előírt életkori korlát nem érvényesül, és a rendfokozat megállapítása tekintetében a „hivatásos állományba visszavétel” [Hszt. 64. § (5) bekezdés] szerinti rendelkezés alkalmazandó. A jogviszony létesítés egyéb rendelkezései ugyanakkor ez esetben is alkalmazásra kerülnek.

Az 5. §-hoz

A törvény a kiválasztás megalapozottsága, a tevékenység hatékonyságának biztosítása érdekében a próbaidőre vonatkozó rendelkezések annyiban változtatja meg, hogy a próbaidő kikötésének lehetősége helyett, három hónapos próbaidő kötelező kikötését írja első. E mellett lehetőséget ad ennél hosszabb, de maximum tizenkét hónapos próbaidő kikötésére is.  A katonai és rendvédelmi oktatási intézménybe végzetteket a törvény - a hatályos szabályhoz hasonlóan - a próbaidő kikötése szempontjából kivételként kezeli.

A 6. §-hoz

A hivatásos állomány civilesítésével kapcsolatos szabályok a törvény 23. §-ának (4) bekezdése szerint 2008. január 1-jén lépnek hatályba. Ugyanakkor a civilesítés irányában tett első lépésként törlésre kerül a hatályos szövegből az a rendelkezést, miszerint a miniszter „a köztisztviselői, illetve közalkalmazotti munkakört hivatásos szolgálati beosztássá átminősítheti.” A beosztások átminősítés tehát a jelen módosítást követően csak hivatásos beosztásokból civil beosztássá lehetséges.

A 7. §-hoz

A törvény szintén a kiválasztás megalapozottsága, a tevékenység hatékonyságának biztosítása érdekében egyes vezetői beosztások betöltését kötelezően pályázat lefolytatásához köti. E körbe a regionális, területi, valamint helyi szervek vezetőjének kinevezése tartozik. A törvény a hatályos szöveg ezzel kapcsolódó további technikai módosítását is elvégzi.

A 8. §-hoz

A rendelkezés a jogviszonyváltást eredményező áthelyezéshez kapcsolódik. A jogviszony megszűnését rendező paragrafusba a közszolgálati vagy közalkalmazotti jogviszonyba való áthelyezést is beemeli.

A 9. §-hoz

A törvény a felmentési idő hosszát a közszféra legnagyobb számú csoportjára, a közalkalmazottakra vonatkozó szabályokhoz igazítja, azaz a jövőben az egységes hat hónapos felmentési szabály helyett, a hivatásos szolgálati viszonyban eltöltött időhöz igazodó, lépcsőzetes felmentési idő alkalmazására kerül sor.

E felmentési idő számítása érdekében a szolgálati jogviszonyban töltött idő számítása tekintetében is további rendelkezések beiktatása vált szükségesség. E körben - azonosan a végkielégítés szempontjából történő szolgálati idő számításához - a törvény differenciál a szolgálati jogviszony létesítésének időpontjától függően. Amennyiben a szolgálati jogviszony a Hszt. hatálybalépése előtt keletkezett, a számításra a Hszt. 326. §-ának (1) bekezdése, ellenkező esetben (Hszt. hatálybalépése után keletkezett jogviszonyok) a Hszt. 326. §-ának (2) bekezdése, valamint 328. §-ának (1) és (4) bekezdése alkalmazandó. Ezzel párhuzamosan - a törvényben a Hszt. 326. § és a 328. § is módosításra kerül.

A hivatásos szolgálati viszonyra - minősítése alapján - szakmailag alkalmatlanná vált személy jogviszonyának megszüntetésére rövidebb, harminc napos felmentési idővel kerülhet sor.

A hivatásos szolgálatra méltatlanná, vagy nemzetbiztonsági okból neki felróhatóan, illetve a Hszt. 258. § (4) bekezdésében foglalt követelményeknek való meg nem felelés miatt beosztásának ellátására alkalmatlanná vált személy esetében a jogviszonyt felmentési idő nélkül kell megszüntetni.

A felmentésre vonatkozó megváltozott szabályok csak a törvény hatálybalépését követően közölt felmentésekre alkalmazandók.

A 10. §-hoz

Az állami vezetői szolgálati jogviszony a Kormány megbízatásához kötődő olyan vezető államigazgatási megbízatás, ami a Hszt. szervi hatályán kívül eső szervek tekintetében létezik. A törvény annak érdekében, hogy egyértelműen elváljon egymástól az állami vezetői szolgálati jogviszony és a hivatásos szolgálati viszony, kimondja, hogy a hivatásos szolgálati viszony az állami vezetővé való kinevezéssel megszűnik, azonban az állami vezetői szolgálati jogviszony megszűnése esetén az érintettet a hivatásos szolgálati viszonyba vissza kell venni. Ez a szabályozási megoldás követi az országgyűlési képviselővé vagy európai parlamenti képviselővé megválasztott hivatásos szolgálati viszonnyal rendelkező személyre vonatkozó, ma hatályos törvényi szabályozást.

A 11. §-hoz

A rendelkezés a jogviszonyváltást eredményező áthelyezéshez kapcsolódik. E körben kimondja a törvény, hogy az áthelyezés három oldalú megállapodás (a szerven belül, civil területre való áthelyezés esetén a hivatásos állomány tagja és a munkáltatói jogkört gyakorló elöljáró, illetve elöljárók; más fegyveres szervhez civil területre való áthelyezés esetén a hivatásos állomány tagja és a fegyveres szerv és a másik fegyveres szerv, a Ktv., illetve a Kjt. hatálya alá tartozó szervhez való áthelyezés esetén a hivatásos állomány tagja, a fegyveres szerv és a másik munkáltató közötti megállapodásán alapul).

E mellett a Hjt. szabályához [Hjt. 63. § (3) bekezdés] hasonlóan a törvény rendelkezik a szolgálati nyugellátásra jogosultságot szerzett személy szolgálati nyugdíjának megállapításáról (ami nem a nyugdíjazását jelenti).

A 12. §-hoz

A rendelkezés a jogviszonyváltást eredményező áthelyezéshez kapcsolódóan az igazolások kiadásával, a felek közötti elszámolással összefüggő rendelkezéseket állapítja meg. Ez esetben a vonatkozó szabályokat (figyelemmel az adott szerven belüli jogviszonyváltást eredményező áthelyezésre is) megfelelően kell alkalmazni.

A 13. §-hoz

A módosítás kizárólag a hatályos szabály pontosítását tartalmazza.

A 14. §-hoz

A rendelkezés a jogviszonyváltást eredményező áthelyezéshez kapcsolódóan a ki nem adott szabadság kiadásának kérdését rendezi arra az esetre, amikor a jogviszonyváltásra az adott fegyveres szerven belül kerül sor. Ez esetben a ki nem adott szabadságot az új szervezeti egységnél adják ki (a ki nem adott szabadság megváltására tehát nem kerülhet sor).

A 15. §-hoz

A törvény 14. §-a a jelenleg miniszteri rendeletekben lévő szabály törvényi rendezését biztosítja.

A 16. §-hoz

A Hszt. 191. §-a szerint a törvény alapján járó nyugellátások megállapításáról első fokon a miniszter által kijelölt szerv határoz. A nyugellátás rendjét a Hszt. 342. § (2) bekezdés m) pontja alapján a miniszter rendeletben állapítja meg. E felhatalmazás alapján került kiadásra a nyugellátás szabályairól szóló 28/2006. (XI. 9.) IRM-ÖTM rendelet, melynek 16. §-a nevesíti a nyugdíjmegállapító szervet. A Hszt. 202. §-a tartalmazza, hogy mely szerv tekinthet be személyügyi nyilvántartása, illetve ki vehet át abból adatokat. A bekövetkezet változásra tekintettel e rendelkezést a törvény a miniszter által kijelölt nyugdíjmegállapító szervvel egészíti ki.

A 17. §-hoz

A központi tiszti cím megszűnése, valamint az állami vezetőkre vonatkozó szabályrendszer változása (2006. évi LVII. törvény 10. §) mindenképpen szükségessé teszi e rendelkezés korrekcióját, konkrétan az a) pont elhagyását. Tekintettel arra, hogy így a rendelkezésnek csak b) pontja maradna, ami - az a) pontra való visszahivatkozás miatt - szintén korrekcióra szorulna, a törvény a paragrafus új szövegét állapítja meg.

A 18. §-hoz

A törvény csökkenti a vezetői megbízás visszavonását követően rendelkezési állományban tölthető időtartamot és az ezen idő alatt folyósított díjazás mértékét. Az eddigi három éves rendelkezési állomány fenntartása a gyakorlati tapasztalatok alapján szükségtelen, továbbá - mivel ezen idő alatt az érintett személy nem lát el vezetői feladatokat - ezen időszakra kizárólag a vezetői pótlékkal csökkentett illetmény kifizetése indokolt. E rendelkezés csak a törvény hatálybalépését követően visszavont vezetői megbízások esetén alkalmazható.

A 19. §-hoz

A központi tiszti cím megszűnése miatt szükséges, szövegpontosító módosítást tartalmaz a törvény.

A 20-21. §-hoz

A rendelkezés a civilesítéssel összefüggésben a munkakörök átminősítésének lehetőségét a polgári nemzetbiztonsági szolgálatoknál az 1995. évi CXXV. törvénnyel összhangban továbbra is megengedi.

A 22-23. §-hoz

A felmentési idő számítására vonatkozó szabályok egyértelművé tétele érdekében a törvény - a Hszt. 57. §-a vonatkozó rendelkezése mellett - a szolgálai idő számítására vonatkozó szabályokat is kiegészíti.

A 24. §-hoz

A rendelkezés a civilesítéssel összefüggésben, a munkakörök - a törvény 2. §-a szerinti szempontok figyelembevételével történő - minősítéséhez szükséges felhatalmazást adja meg.

Egyben kivételes esetben lehetőséget ad arra, hogy a miniszter civil munkaköröket továbbra is hivatásos beosztásként határozzon meg.

-----STARTING---POINT---VEGE---

A 25. §-hoz

A törvény 25. §-ának (1) bekezdése hatályon kívül helyezi a központi tisztikarra vonatkozó rendelkezéseket. Ezen intézmény ugyanis a gyakorlatban nem váltotta be a célját. E rendelkezés kapcsolódik a Ktv. azon rendelkezéséhez, mely a főtisztviselői kar megszüntetéséről intézkedik.

A kapcsolódó garanciális szabály - a 25. § (11) bekezdésében - az érintett személyi kör besorolásáról és új illetményének megállapításáról rendelkezik. E § a rendelkezési állományban lévő központi tisztek tekintetében akként rendelkezik, hogy a hivatásos szolgálati jogviszony felmentéssel történő megszüntetése helyett rendelkezési állományba helyezett központi tiszt hivatásos szolgálati jogviszonya e törvény hatálybalépésével megszűnik. Részére azonban a központi tiszti alapilletmény hat havi összegét, valamint egyéb járandóságát, továbbá az előírt igazolásokat legkésőbb a szolgálati jogviszony megszűnését követő harmadik munkanapon ki kell fizetni, illetve ki kell adni.

A 25. § egyéb rendelkezései a hatálybalépéssel kapcsolatos rendelkezéseket, valamint a szükséges átmeneti szabályokat tartalmazzák.