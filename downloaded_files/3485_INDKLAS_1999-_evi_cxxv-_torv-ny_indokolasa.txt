1999. évi CXXV. törvény indokolása

a Magyar Köztársaság 2000. évi költségvetéséről

ÁLTALÁNOS INDOKOLÁS

I. A Kormányzat gazdaságpolitikájának fő vonásai 2000. évben

1. Gazdasági feltételek

1.1. A magyar gazdaságot a versenyképesség javulása, kiegyensúlyozott és dinamikus fejlődés jellemzi.

A gazdasági növekedés üteme mind az utóbbi két évtized hazai, mind a jelenlegi nemzetközi környezet irányzataival egybevetve igen gyors. A jövőre nézve is bíztató az az immár tartós tendencia, hogy a bővülés export- és beruházás-orientált.

A növekedés 1999-es kismértékű lassulásában a nemzetközi konjunktúra előző egy-másfél évi lanyhulása, valamint a koszovói válság és a hazai természeti katasztrófák hatásai játszottak döntő szerepet. (A nemzetközi feltételek az év második felére nézve javulást ígérnek.) A korábbinál gyengébb konjunktúra melletti lassabb exportnövekedési ütem is 10% körüli (ami a világkereskedelem bővülésének még mindig a kétszerese), s a beruházási dinamika is elérheti a 8-10%-ot. Már második éve számottevő a fogyasztás emelkedése (1998-99-ben mintegy évi 4%-os), és enyhén bővülő irányzatot vett a foglalkoztatás is. (Ez utóbbiak hosszú időszak hullámzó, de csökkenő trendjét törik meg anélkül, hogy veszélyeztetnék a versenyképesség és az egyensúly javulását.)

Folyamatosan csökken az inflációs ráta; az idén a fogyasztói árszint mintegy 4-4,5%-ponttal kevésbé emelkedik, mint 1998-ban. A forint csúszó leértékelésének mértéke mérséklődő (1999. októberétől már csak havi 0,4%), csökken a kamatok trendje is.

Az egyensúlyi jellemzők megfelelők. Az ország külső adósságai és az államadósság a GDP arányában folyamatosan csökken. Az államháztartás szerepe (a jövedelemcentralizáció és -újraelosztás arányában mérve) mérséklődik, deficitje csökken. Ezzel együtt is a dinamikus fejlődés vállalkozói forrásigénye viszonylag magas, így az ország külső forrásbevonását tükröző folyó fizetési mérleg deficit a GDP 5-6%-át teszi ki 1998-99-ben. Ennek finanszírozása a jelenlegi nemzetközi pénzpiaci körülmények mellett nem okoz gondot, mert az ország külső megítélése jó, a külföldi befektetők számára vonzó.

1.2. Gazdálkodásunk nemzetközi környezetében folyamatos javulás prognosztizálható. Lezárult a jugoszláviai háború, mind a latin-amerikai, mind az orosz régió keltette feszültség enyhült. Az ázsiai országok helyzete stabilizálódott. A nemzetközi szervezetek, a kormányok és a legtöbb elemző - a korábbiakkal ellentétben - már nem tartják valószínűnek globális recesszió kialakulását, és ez év második felétől konjunktúra-javulásra, a növekedés gyorsulására számítanak.

A legutóbbi előrejelzések szerint az OECD régió idei és jövő évi gazdaságinövekedése egyaránt meghaladja az évi 2%-ot. A fejlett régión belül az USA esetében az idei több mint 3%-ot követően jövőre 2% körüli bővülés, Japánban még mindig kismértékű csökkenés valószínű (az idei közel 1% után további 0,3%). Az ideihez képest gyorsul viszont (2% körüliről kb. 2,5%-ra) az Európai Unió tagállamainak átlagos növekedése, ezen belül az eurózóna növekedése az átlagosnál is valamelyest magasabbra tehető. (A Bizottság mind az Unió, mind az eurózóna átlagos növekedését 2,7%-ra becsüli 2000-ben.)

Fő partnereink közül Németország növekedési üteme az idei legalább 1,7%-ról jövőre 2,3%-ra gyorsul, Olaszországé 1,5-ről 2,2-re, Ausztriáé 2,2-ről 2,6-ra. Oroszország GDP-je az idén még 2%-kal csökken, jövőre azonban már hasonló mértékben bővül.

Közép-Európa EU-csatlakozásra váró országai közül Lengyelországban várhatóan az idei 3-4%-ról 5%-ra gyorsul a növekedés, Szlovákiában (az idei 2%-os növekedés után), a Cseh Köztársaságban (az idei, még kismértékű csökkenést követően) jövőre egyaránt 2,4% körüli GDP-bővülés valószínűsíthető.

A korábbi nemzetközi ártendenciák igen kedvezőek voltak a magyar gazdasági növekedés és az inflációcsökkentés szempontjából. Az 1999. évi világgazdasági tendenciákban még mindig jelen van a defláció, de a legtöbb EU-országban az olajár-emelkedés hatására már erősödött az árnövekedés. Az árakban tapasztalható mai hullámzások, helyenként jelentős emelkedések remélhetőleg nem bizonyulnak tartósnak a jövő év egészére nézve.

2. Kormányzati gazdaságpolitika

A Kormány arra törekszik, hogy a gazdaságpolitikájával előmozdítsa a hazai fejlődés kedvező irányzatainak megerősödését, a nemzetközi környezet nyújtotta javuló lehetőségek kiaknázását.

2.1. Az uniós csatlakozásunk megalapozása megkövetelik, hogy a Kormány középtávú (legalább a 2000-2002-es időszakra előretekintő) szemléletű gazdaságpolitikával rendelkezzen. Ennek megfelelően 1999 közepére kialakította („Az európai felzárkózás stratégiája” címet viselő) középtávú gazdaságstratégiai koncepcióját; őszre az Európai Bizottsággal Közös Értékelésben kívánja dokumentálni a magyar gazdaságpolitika középtávú megfontolásait és prioritásait; valamint - szoros összefüggésben a csatlakozási tárgyalásokkal, az átvilágításokkal, a majdani uniós lehetőségek és kötelezettségek figyelembevételével - hosszabb távú (átfogó és az egyes részterületek gazdasági struktúrájának változását tartalmazó) fejlesztési tervek kimunkálását indította el. Az államháztartás, a költségvetés jövő évi keretfeltételeit és prioritásait tartalmazó Irányelveket is már e szemléletben fogadta el az Országgyűlés.

2.2. A kormányzati gazdaságpolitika 2000-re vonatkozó alapvető szándékait az vezérli, hogy erősítse a versenyképesség javulását, a tartósan gyors, kiegyensúlyozott és az infláció további jelentős csökkenésével járó gazdasági növekedés folytatódásának feltételeit. Ezért a vállalkozások fejlődésének a gazdaságpolitika továbbra is elsőbbséget biztosít; míg az államháztartásban és a lakosság felé olyan pénzügyi politikát alakít ki, hogy csak olyan fejlesztések, aránymódosítások érvényesülhessenek, amelyek mellett a gazdaság egészének forrásigénye nem veszélyeztetheti a külső egyensúlyt.

a) Ehhez a költségvetési politika teremti meg az alapvető pénzügyi feltételeket: közvetve az államháztartás hiányának és jövedelemátcsoportosító szerepének további csökkentésével, illetőleg közvetlenül a növekedést segítő államháztartási kiadási struktúra megvalósításával.

b) A lakossági jövedelempolitikában - az infláció és a bérek közötti kölcsönös összefüggés tudatában - a kormányzat arra törekszik, hogy a nominálkeresetek dinamikáját tovább mérsékelje: a bruttó átlagkeresetek növekedése az idei kb. 15%-kal szemben jövőre ne haladja meg a 8-9%-ot. E célt a költségvetési szférában közvetlen ráhatással, a versenyszférában pedig az érdekegyeztetés fórumain keresztül kívánja elérni. A prognosztizált fogyasztói árnövekedés mellett ugyanakkor e keresetnövekedés az egy keresőre jutó reálbér 2-2,5%-os - az ez évihez hasonló mértékű - emelkedését teszi lehetővé.

A gazdaság gyors növekedésének fenntartásával, a kis- és középvállalkozások támogatásával a foglalkoztatás további 1-2%-os bővülését kívánjuk elérni. Így a keresetek tömege - a lakossági jövedelmek legfontosabb eleme - a GDP növekedését megközelítő (de még a versenyképesség javulásával összehangolt) ütemben fog nőni.

c) A gazdaságpolitika alapvető céljainak megvalósulását a monetáris politika, megfelelően szigorú fiskális politika mellett, a markáns dezinflációval szolgálja.

A csúszóárfolyam-politika az elmúlt években javította a gazdaságpolitika kiszámíthatóságát, erősítette az egyes részpolitikák koordináltságát, sikeres megvalósulása révén növelte a gazdasági szereplők bizalmát. Liberalizálódó deviza-, pénz- és tőkepiaci feltételek közepette az egyensúlyi reálárfolyam egyre nagyobb mértékben a piac által meghatározottá válik, egyidőben magában foglalja az áru- és tőkeáramlások egyensúlyát is. A gazdaságpolitika a nominális árfolyam befolyásolásával elsősorban az áralakulás trendjét határozza meg. Az árfolyampolitika szerepe ugyanakkor megmarad az áru- és tőkepiacok eltérő hatásainak harmonizálásában és kiegyensúlyozásában, valamint a külső megrázkódtatások hatásainak érdemleges csillapításában. Az árfolyam-politikának figyelemmel kell lennie a gazdaság helyzetéből várhatóan adódó reál- felértékelődési tendenciára. Az előirányzott dezinfláció feltételezi a csúszó leértékelés havi ütemének - a gazdasági folyamatok alakulásának függvényében történő - további fokozatos mérséklését, a gazdasági szereplők magatartásának, várakozásainak kedvező irányú befolyásolását. A havi csúszó leértékelési mértékek csökkentésével is elősegített dezinfláció hosszabb távon egyértelműen javítja a gazdaság versenyképességét.

A valutakosárban 2000. január 1-jétől már csak euró fog szerepelni. A kosár szerkezetének megváltoztatását a gazdasági integráció magas szintje és az euró-övezethez való konvergencia melletti kötelezettségvállalás megerősítése indokolja.

A kamatpolitikának a kvázi fix árfolyamrendszer által meghatározott korlátok között kell a monetáris politika céljait szolgálnia: a belső kereslet racionális szintjével összhangban lévő megtakarítások ösztönzése révén segíti a vállalkozásoknak a beruházások gyorsabb növekedéséhez szükséges idegen forrásokhoz való hozzájutását is. A reálkamatok szintjében a gazdasági növekedés, a külföldi befektetők magyar gazdaság iránti bizalmának erőssége, a forint kockázati felárának mérséklődése függvényében következhet be elmozdulás. Ugyanakkor biztosítani kell azt, hogy a tőkebeáramlás, különösen annak spekulatív része ésszerű keretek között maradjon.

Az államadósság finanszírozása, a monetáris politika céljait és eszközeit - az intézményi és funkcionális függetlenségre és a kölcsönhatásokra figyelemmel - kell kialakítani. Az államháztartás és az államadósság finanszírozása, a finanszírozás deviza-összetételének alakítása a külföldi tőkebeáramlás mértékére, a fizetési mérleg hiányára, valamint a devizatartalékok indokolt szintjére tekintettel történhet.

3. A gazdaság várható helyzete 2000-ben

3.1. Gazdasági növekedés

A magyar gazdaság - elsősorban a termelékenység emelkedésének köszönhetően, az export és a belföldi felhasználás növelésére alapozva - 2000-ben is gyorsan növekedhet. A jelenlegi világgazdasági változásokat és a hazai gazdasági növekedést serkentő tényezőket is figyelembe véve elérhető az évi 4-5%-os gazdasági növekedés 2000-re (a számítások 4,5%-os GDP növekedésre alapulnak). Ez a gazdasági növekedés nemzetközi összehasonlításban igen gyors, lényegesen felülmúlja legfőbb exportpiacunk, az Európai Unió növekedésének várható ütemét, és - esetleg Lengyelországét kivéve - lényegesen kedvezőbb a csatlakozásra aspiráló közép-európai országokénál is.

Magyarországon az elmúlt években jelentősen megváltozott a GDP termelésének szerkezete. Fokozatosan nőtt a gyökeresen átalakult feldolgozóipar szerepe. A szolgáltatások GDP-n belüli aránya nemzetgazdasági szinten ugyan változatlan maradt, de a szolgáltatási tevékenység struktúrája és színvonala jelentősen fejlődött. E tendenciák folytatódására lehet számítani 2000-ben is.

2000-ben az export 9-11%-os bővülésével, ezzel megegyező import-növekedéssel számolunk, így a külkereskedelem továbbra is a gazdasági növekedés egyik fő húzóereje lesz. Évi 4-5%-os belsőfelhasználás-bővüléssel, ezen belül 8-10%-os állóeszköz-felhalmozás növekedéssel és 3-3,5%-os lakossági fogyasztás-növekedéssel számolunk. Ezek a tényezők is hozzájárulnak a gyors növekedés fenntartásához. Bár egyes szempontok szerint indokolt lehetne a belső felhasználás erőteljesebb visszafogása; megítélésünk szerint azonban ez a gazdasági növekedés ütemének csökkentésével, a gazdaság „recesszióba nyomásával” járna. Olyan egyensúlyi pályát volt indokolt kijelölni, amely a külső egyensúly veszélyeztetése nélkül tart fenn gyors gazdasági növekedést.

3.2. Infláció

Az áremelkedések évi ütemének gyors csökkenésével számolunk 2000-re, az átlagos évi inflációt az 1999. évihez képest kb. 3 százalékponttal, 6-7%-ra kívánjuk csökkenteni. Ez igen nagy feladat, mivel minél alacsonyabb ütemű az infláció, annál nehezebb azt tovább csökkenteni.

Amikor a Kormány az inflációs ütem további csökkenését tervezi, akkor mindenekelőtt a gazdasági teljesítmény növekedését tartja szem előtt, de figyelemmel van arra is, hogy a gazdaság fundamentumai egészségesek, a magyar gazdaság egyensúlyi helyzete jelentősen javul, biztonságosan finanszírozható a növekedés.

Az infláció további sikeres csökkentése igényli a fiskális, a monetáris, a jövedelem- és árfolyampolitika hatékony együttműködését. Fontos szerepet kap - a nem versenypiaci körülmények között működő területeken - az állami reguláció, ezen belül a hatósági árvezérlés és árszabályozás.

A Kormány egyik legfontosabb feladata a gazdasági szereplők várakozásainak megváltoztatása, az alacsonyabb infláció elfogadtatása. Jórészt ettől függnek ugyanis a tervezett béremelések, illetve a béremelési követelések, valamint a termelők áremelési törekvései.

A sikeres antiinflációs politikának ugyanakkor feltétele a gazdasági környezet kedvező alakulása, a világgazdasági konjunktúra javulása, valamint a maihoz képest az import- nyersanyagok árainak újbóli csökkenése.

3.3. Külső egyensúly

A korszerű belső termelési szerkezet, a világgazdaság kiegyensúlyozott és az Európai Unió gyorsuló gazdasági növekedése az export gyors (9-11%-os) növekedését teszi lehetővé. A folyó fizetési mérleg egyensúlyának fenntartásához, illetve javításához arra van szükség, hogy az import se növekedjék ezt meghaladóan. Ezért a belső fogyasztásnak és felhalmozásnak csak kiegyensúlyozott, nem túlzottan gyors növekedése lehetséges. A tervezettet meghaladó fogyasztás-növekedés vagy államháztartási hiány azzal a veszéllyel járhatna, hogy a gyorsan növekvő import miatt nagymértékben emelkedik a folyó fizetési mérleg hiánya, amit a külföldi hitelezők nem méltányolnának. Ez az ország hitelképességének romlásához, hitelfelvételi költségeinek növekedéséhez vezethetne.

A folyó fizetési mérleg hiánya 2,5 milliárd USD körül tervezhető, ami gyakorlatilag azonos az 1999. évivel. A bruttó hazai termék növekedése következtében e hiánynak a GDP-hez viszonyított aránya 2000-re kismértékben, kb. 5% köré csökken. A külkereskedelmi áruforgalom passzívuma az idei kb. 3,5 milliárd dollárnál valamivel nagyobb, 3,5-4 milliárd dollár között lehet. Ez a hiánynövekedés szükséges a megújuló termelési szerkezet gyors változását elősegítő technológiai import miatt.

A prognózisok szerint a külföldi tőkebefektetések a következő években is növekednek a világban, és a tervezett gazdasági pálya Magyarországot jó befektetési lehetőségekkel kecsegtető országgá teszi. Ezért azzal számolunk, hogy a külföldi, nem adósságképző tőkebeáramlás ellensúlyozza a folyó fizetési mérleg hiányát.

II. A költségvetés-politika céljai és keretei

A középtávú gazdaságpolitikai célok a gazdaság folyamatos növekedése, a foglalkoztatottság stabilizálódása, az életszínvonal javulása, a gazdálkodó szervezetek jövedelemtermelő képességének erősödése, a vállalkozásbarát jövedelem-átcsoportosítás folytatódása nyomán a kialakuló makrogazdasági mozgástér, valamint az államháztartás követelményszintű hiánya kijelölik a pénzügy- és költségvetés-politika mozgásterét.

1. Az államháztartás főbb mutatószámainak alakulása

a) Tovább kell csökkenteni az államháztartás - privatizációs bevételek nélküli - GDP-hez viszonyított hiányát, és olyan elsődleges többletet kell elérni (mintegy 2,0-2,2%), amely összhangban van a makrogazdasági feltételrendszerrel, biztosítja az állami feladatok finanszírozását és figyelembe veszi az adósságszolgálati determinációkat is.

Az egyes alrendszerek - privatizációs bevételek - nélküli egyenlege:

 

 

 

 

 

 Egyenleg (milliárd forintban)

 

 Megnevezés

 1998. éviteljesítés

 1999. évi előirányzat

 2000. évielőirányzat

 

 Központi költségvetés

 - 552,2

 - 382,2

 - 395,6

 

 Elkülönített állami pénzalapok

 +6,7

 - 14,2

 2,4

 

 Társadalombiztosítási alapok

 - 90,7

 - 41,7

 - 41,4

 

 Helyi önkormányzatok

 - 28,1

 - 20,0

 - 8,0

 

 Együtt:

 - 664,4

 - 458,0

 - 442,7

 

 Magánnyugdíj-pénztári átadás és privatizációs bevételek nélküli egyenleg:

 - 644,3

 - 388,2

 - 373,6

Ily módon az egyensúly fenntartása mellett is megteremthető a lehetőség a vállalkozói szféra megfelelő fejlődéséhez, pénzpiaci térnyeréséhez.

b) Folytatni szükséges a költségvetés (államháztartás) jövedelemcentralizációjának és a jövedelem-átcsoportosító szerepének csökkentését. 2000. évben a megtermelt forrásokból az államháztartás legalább 0,6%-ponttal kevesebbet von el, mint egy évvel korábban.

c) A makrogazdasági célokkal összehangolt hiányból adódó konszolidált elsődleges kiadási lehetőségek - a csökkenő infláció mellett - összességükben az 1999. évi előirányzathoz képest reálértékben 3-4%-kal emelkednek. A tervezhető fejlesztési többleteknek ezen a kereten belül kell maradniuk. Az államháztartás GDP-hez viszonyított újraelosztása is mérséklődik 2000-ben.

Az államháztartás főbb jellemzői a GDP %-ában

 

 Megnevezés

 1998. évitény

 1999. évi előirányzat

 2000. évi előirányzat

 

 GFS-egyenleg privatizációs bevétel nélkül a GDP %-ában

 - 6,6

 - 4,0

 - 3,5

 

 ezen belül:

 

 

 

 

 központi költségvetés

 - 5,5

 - 3,3

 - 3,2

 

 TB alapok

 - 0,9

 - 0,4

 - 0,3

 

 helyi önkormányzatok

 - 0,3

 - 0,2

 - 0,1

 

 elkülönített állami pénzalapok

 +0,1

 - 0,1

 0

 

 A központi költségvetés adóssága a GDP %-ában

 61,2

 59,9

 58,6

2. Az államháztartás kiemelt területei

A Kormány programja alapján, a tervezhető makrogazdasági követelmények mellett a költségvetés-politika kiemelt területeit jelentik 2000-ben a gyermekes családok támogatásának erősítése, a kis- és középvállalkozások versenyképességének javítása, az otthonteremtés, a lakásépítés hatékonyabb állami támogatása, az agrár-, vidék- és területfejlesztés gyorsítása, továbbá az EU integrációra való felkészülés folytatása.

a) A Kormány programjában kiemelt célként fogalmazódott meg a gyermeket vállaló és felelősséggel nevelő családok támogatása annak érdekében, hogy a családi élet biztonsága erősödjön.

A család társadalmi szerepének erősítése, a családok helyzetének és a gyermekvállalás feltételeinek javítása érdekében folytatódik az adórendszerben a családi elemek preferenciáinak erősítése. Ennek keretében a gyermekek utáni adókedvezmény az ideihez képest 30%-kal növekszik, s így a személyi jövedelemadó-köteles jövedelemmel rendelkező családfenntartók reáljövedelme emelkedik.

A kiemelt célhoz illeszkedik a megváltozott családtámogatási rendszer, amelynek több újszerű eleme is van.

A Kormány első intézkedései között 1999-től visszaállította a családi pótlék alanyi (állampolgári) jogosultságát. Mint ismeretes, az un. „Bokros-csomag” következtében a családi pótlék alapvetően jövedelemfüggő ellátássá, egyfajta szociális segéllyé alakult át. Ennek „eredményeképpen” kb. 150 ezer gyermek után 1996-tól a szülők nem részesülhettek családi pótlékban. Jellemzően azok estek ki a támogatásból, akiknek a jövedelmük, mivel bérből és fizetésből éltek, teljes egészében legális csatornákból származott, míg azok, akiknek lehetőségük volt a jövedelmük egy részének eltitkolására, továbbra is megkapták az ellátást.

A kormányváltás a családi pótlék megítélésében alapvető szemléletváltást hozott. A kormányprogram deklarálta, hogy a családi pótlék nem szociális segély, hanem a gyermeknevelés többletköltségeinek az állam részéről történő elismerése annak kifejezésére, hogy a gyermeknevelés össztársadalmi szempontból érték. A családi pótlék rendszere új elemmel gazdagodott: a tanköteles korú gyermekek után a családi pótlékot az iskoláztatási támogatás váltja fel, melynek összege azonos a családi pótlékéval. A jogosultság feltétele a tanintézmény igazolása arról, hogy a gyermek valóban a közoktatási intézmény tanulója. Amennyiben a szülő vagy nevelő a gyermek iskoláztatási kötelezettségének nem tesz eleget, az iskoláztatási támogatásnak célzottan a gyermek érdekében történő felhasználásáról a gyermekjóléti vagy családsegítő szolgálat gondoskodik. Ez az intézkedés azt szolgálja, hogy erősítse a támogatás gyermeknevelésre irányultságát, és hangsúlyozza, hogy a tankötelezettség betartása a társadalom és az egyén közös és fontos érdeke.

Ezzel egyidejűleg a gyermeknevelési támogatás és a gyermekgondozási segély jövedelemhez kötöttsége is megszűnt, ezzel biztosítva a kisgyermeket nevelő szülők számára a gyermekeik otthon történő nevelésének, gondozásának alapvető feltételeit. Az intézkedés megszüntette a realitásokat többnyire nem tükröző jövedelemnyilatkozatok szükségességét, és az emiatt kieső kb. 10-15 ezer család számára biztosította az ellátásra való jogosultságot.

Döntött a Kormány a Bokros csomag keretében eltörölt gyermekgondozási díj 2000. január 1-jétől történő újbóli bevezetéséről is. Az előzetes prognózis szerint ez kb. 100 ezer, 2 év alatti gyermeket nevelő család számára jelent jelentősebb anyagi segítséget, enyhítve ezzel a gyermekvállalás anyagi többletterheit. A GYED előzetes biztosítási jogviszonyhoz kötött pénzbeli egészségbiztosítási ellátás, de a költségeit a központi költségvetés fedezi. A GYED ideje a táppénzéhez hasonlóan biztosítási jogviszonyban töltött időnek minősül, ami után a munkáltatói nyugdíjjárulékot ugyancsak a központi költségvetés fizeti. A gyermekgondozási díjról szóló törvényben foglaltak szerint az ellátás havi összegének megállapítása a táppénzszabályokhoz idomul azzal, hogy felső határa a minimálbér kétszerese.

A gyermekes családok kiemelt támogatására való törekvés az adójogszabályok módosítása során is nyomon követhető. 1999-től bevezetésre került a gyermekek után járó személyi jövedelemadó-kedvezmény, a gyermekneveléssel kapcsolatos többletterhek állami elismeréseként. Az adórendszer családi elemeinek erősítését célozza, hogy a SZJA törvény 2000. évi módosításában a gyermekek utáni adókedvezmény összege 30%-kal növekszik.

A lényeges változtatások mellett változatlan feltételek szerint megilleti a szülő anyákat az anyasági támogatás.

A legrászorultabb családok megsegítésére szolgál a rendszeres gyermekvédelmi támogatás, amelynek feltételrendszere - lényegét tekintve - nem változik, de a jog szerinti igénybevétel ellenőrzése erősödni fog.

A 2000. évi központi költségvetés egyik kiemelt területe a gyermekes családok támogatása immáron második éve a pénzügyi politika fókuszában van, hiszen e támogatások már 1999. évben is kedvező irányban, markánsan, 33%-kal emelkednek az 1998. éviekhez képest.

A gyermeket nevelő családokat érintő támogatások többségének mértéke az öregségi nyugdíjminimumhoz kötött, többek között a gyermekgondozási segély, a gyermeknevelési támogatás, a rendszeres gyermekvédelmi támogatás. Az öregségi nyugdíj legkisebb összegének emelkedése biztosítja, hogy a gyermekgondozási segély összege 2000-ben a reálértékben kb. 2%-kal meghaladóan nőjön.

b) Az otthonteremtés elfogadott koncepciója alapjaiban változtatja meg a lakástámogatási rendszert. Az államháztartás lakásépítést finanszírozó forrásai is bővülnek.

A szociálpolitikai és az adó-visszatérítési támogatás hatékonyságuk növelése érdekében átalakulnak. A szabályozás kereteit kormányrendelet fogja meghatározni. A támogatási rendszer az önkormányzatokhoz kerül át. Továbbra is fennmarad az ÁFA-visszaigénylés rendszere.

Új lakás építésén és vásárlásán túl jelentős központi költségvetési hozzájárulásban részesül az önkormányzat és polgára használt lakás vásárlásához, lakáscseréhez, bővítéshez és -korszerűsítéshez, a közös tulajdonban álló társasházi épületrészek felújítási költsége fedezéséhez, lakáskölcsön törlesztő-részleteinek megfizetéséhez és a súlyosan mozgáskorlátozott személy lakásának műszakilag akadálymentes átalakításához.

Jelentősen növekvő eszközök és a mérséklődő kamatszint lehetővé teszi nagyarányú lakáshitel-kamat támogatás biztosítását. Így elérhető a lakáskölcsönre törlesztőképes kereslet ugrásszerű bővülése, amely a szociális jellegű támogatások mellett a hitelezés szerepét erősíti.

A XXII. Pénzügyminisztérium fejezetben szerepel a lakástámogatás 2000. évi előirányzata. Ennek mértéke 71.350 millió forint, ami - összehasonlítható módon számítva - közel 30%-kal több, mint az 1999. évi támogatás.

A helyi önkormányzatok - felhasználási kötöttség nélküli - normatív támogatása 16,5 milliárd forintra nő, ezt a helyi lakáspolitikai súlypontoknak megfelelően fordíthatják lakáscélra: a fiatal házasok, a gyermekesek, a rászorult családok lakáshoz jutásának, a halmozottan hátrányos helyzetben lévők lakásfenntartási költségeinek viselésére.

Az összes lakáscélú kiadásba tartozik még - többek között - a kötvénytörlesztés (lakásalap) és kamatának terhe, a fegyveres testületeknek lakástámogatása, a lakossági adósságterhek enyhítésének támogatási hozzájárulása és a fiatal házasok első lakásának megvásárlásához nyújtott illetékkedvezmény mintegy 36,7 milliárdos összege.

c) Javulnak a mikro-, kis- és középvállalkozások működési feltételei. Az adórendszerbe az adminisztrációs terhek csökkentését eredményező elemek épülnek be (pl. átalányadózás lehetősége).

A kis- és középvállalkozások versenyképességének javítását többsíkú állami intervenció is erősíti, részben közvetlen pénzügyi eszközökkel, részben közvetve, a szükséges piaci intézményrendszer kiépítésével, illetve a nyilvántartási és elszámolási rendszer áttekinthetőbbé, egyszerűbbé tételével. 2000-ben jelentős elmozdulás következik be a támogatási struktúra alakulásában. Míg a gazdálkodó szervezeteknek juttatott támogatások 2000-ben az inflációt 4-5%-kal meghaladóan nőnek, a kis- és középvállalkozói kör ezt jóval (22,2%-kal) meghaladó mértékben juthat a különböző kedvezményekhez. A támogatási rendszeren belül, különösen a céltámogatások (gazdaságfejlesztési, turisztikai, műszaki fejlesztési célelőirányzat) terén olyan szabályozórendszerbeli változások következnek be, amelyek a Kormány programjának megfelelően prioritást biztosítanak az érintett vállalkozói körnek. Előrelépés várható a hitel- és garanciarendszerek terén is, elsősorban a gyorsabb és olcsóbb hitelhez jutás miatt. Tovább nőhet a Munkaerőpiaci Alapból a foglalkoztatás biztosításának elősegítésére fordítható forrás, és a kis- és középvállalkozások számának növekedésével nő a társasági és a személyi jövedelemadóból juttatott támogatás is.

A kis- és középvállalkozások támogatása a legtöbb európai országhoz hasonlóan a 2000. évi pénzügypolitikában hangsúlyos feladat lesz, tekintettel arra, hogy ezek gazdasági szerepe a munkahely-teremtésben, a vidékfejlesztésben különösen fontos, azonban a piaci versenyben számos területen meglévő hátrányuk e gazdasági szektor megerősödését ma még gátolja.

A Kormány a múlt év végén fogadta el a mikro-, kis- és középvállalkozások fejlesztésének új, négyéves stratégiáját, amely széles körben meghatározza a kormányzati teendőket. Ennek részét képezi a jogi környezet kialakítása, a kisvállalkozói törvény megalkotása, az adózás területén az adminisztrációs terhek mérséklése, egyes hitelkonstrukciók megújítása, a hitelezést segítő garancia-rendszerek fejlesztése és a kockázatitőke-törvény gyakorlati működésének beindítása. Emellett az oktatás, a piacszervezés, a műszaki fejlesztés, a vállalkozói kultúra fejlesztése, az üzleti információk és az EU kapcsolatok erősítése - a költségvetési támogatások emelkedése mellett külföldi források bevonásával - segítik az érintett vállalkozói kör fejlődését.

A 2000. évi költségvetési törvény célzottan a kis- és középvállalkozások fejlődését szolgáló programok bővítésére a központi költségvetésben önálló célelőirányzatot hoz létre. Ebből a lehető legszélesebb körben és formában lehet támogatni a kis- és középvállalkozásokat. A támogatások formái között megtalálhatók a vissza nem térítendő támogatások, a kamattámogatások, a viszontgarancia és garanciadíj-kedvezmény, a kamatmentes kölcsön és a kockázatitőke-részesedés is. Az új célelőirányzat lehetővé teszi, hogy a már korábban megindított és sikeres programok (így a kis- és középvállalkozások kamattámogatása, a PHARE kisvállalkozói program) folytatása mellett új programok induljanak, illetve támogatásuk kiszélesedjen.

d) Az agrár-, vidék- és területfejlesztést, - beleértve az infrastruktúra és a gyorsforgalmi úthálózat - fejlesztését szolgáló programokra az 1999. évi összegnél jelentősen többet biztosít a 2000. évi költségvetés. Ez az előirányzat egyrészt az Földművelésügyi és Vidékfejlesztési Minisztérium fejezetet érintő közvetlen agrár- és vidékfejlesztési támogatásokat, másrészt pedig az egyéb kormányzati szerepvállalást foglalja magában.

Az agrár-, vidék- és területfejlesztési célok megvalósítására és támogatására a központi költségvetés az 1999. évihez viszonyítva 2000-re az inflációnál jóval magasabb többletet biztosít. Az e célokra fordítható források 14,4%-kal magasabbak az előző évi előirányzatoknál.

A támogatások lehetőséget teremtenek az agrárágazat jelenlegi nehéz helyzetéből való kilábalásra. Az agrárgazdasági támogatások révén - az agrárgazdaság fejlesztéséről szóló törvény követelményének megfelelően - mód nyílik a mezőgazdasági termelés versenyképességének és piaci feltételeinek javítására, a nemzetgazdaság más ágazataihoz viszonyított esélyegyenlőség megteremtésére, valamint a jövedelemszerzés ösztönzése révén a vidék lakosságmegtartó képességének javítására.

E sokrétű feladat a piacra jutási és intervenciós támogatásokkal, a mezőgazdaság finanszírozását szolgáló hitelek kamattámogatásával, állami kezességvállalással, a mezőgazdasági termelés versenyképességének, termelékenységének fokozását ösztönző korszerűsítések, fejlesztések támogatásával, a termelő, feldolgozó és értékesítő együttműködések, integrációk létrejöttének segítésén keresztül lesznek megvalósíthatók.

A területi aránytalanságok mérséklése, a vidék és a legelmaradottabb térségek fejlődési esélyeinek javítása a 2000. évi gazdaság- és költségvetés-politika kiemelt feladata marad.

E fontos cél megvalósítását, az agrárágazat hangsúlyos kezelését szolgáló intézkedéseken túl a gazdaságfejlesztés ösztönzőrendszerének továbbfejlesztése, a támogatási rendszer átalakítása, valamint a terület- és vidékfejlesztésre lényegesen növekvő EU források igénybevétele is segíti. Az elmaradott régiókban, megyékben és kistérségekben igénybevehető, a külső befektetéseket, beruházásokat ösztönző jövedelemadó-kedvemények várható kihatása meghaladja a 10 milliárd forintot. Az eddigi megállapodások alapján a PHARE és SAPARD program keretében terület- és vidékfejlesztésre összességében mintegy 40 milliárd forint EU forrás felhasználására nyílik lehetőség. Továbbra is kiemelt cél a legelmaradottabb megyék felzárkóztatása, az ehhez szükséges forrásokat azonban nem a különböző tárca-előirányzatok átcsoportosításával, hanem a területfejlesztés központi és regionális programjaira fordítható kiadások között - rendszer-jelleggel - célszerű biztosítani.

A vidék és a falvak népességmegtartását segítik az önkormányzati szabályozás módosításai. A személyi jövedelemadóból való részesedési arányok változásai, a jövedelemkiegyenlítő rendszer továbbfejlesztése, valamint a fejlesztési támogatások bővülése egyértelműen a gyengébb gazdasági háttérrel rendelkező vidéki kisvárosok és falvak önkormányzatainak jövedelempozícióját javítja az elmaradott térségek és a vidékfejlesztés felgyorsítani kívánt felzárkóztatását szolgálva.

A számítások figyelembe veszik nemcsak a közvetett támogatásokat, hanem az adókedvezmények révén jelentkező megtakarításokat, továbbá az agrárgazdaságok hiteleihez nyújtott kezességvállalásokat, pénzügyi kedvezményeket.

Az előirányzatok kiszámításánál azt sem szabad figyelmen kívül hagyni, hogy az államháztartás egészére vetítve az előirányzatok nemcsak közvetlenül a XII. Földművelésügyi és Vidékfejlesztési Minisztériumnál jelentkeznek, hanem más tárcák is jelentős összegeket fordítanak a terület- és vidékfejlesztésre. Így például a vidék fejlesztését elősegítő, annak egyik fontos részét képező termelői infrastrukturális fejlesztések terén jelentősen megnövekvő ütemben folytatódik egyes vasútvonalak rehabilitációja, a magyar-szlovén vasútvonal visszaállítása, a szennyvíztisztítás fejlesztése (állami támogatás mellett részben világbanki kölcsönnel és állami garanciával), az ár- és belvízvédekezés által okozott károk helyreállítása, a védekezés biztonságának fokozása.

Kiemelt helyet foglal el az infrastruktúrán belül is a működő tőke beáramlását elősegítő, a vállalkozások élénkítéséhez hozzájáruló gyorsforgalmi utak építése.

Megindul az M3-as autópálya Füzesabony és Polgár közötti továbbépítése, az M7-es autópálya jelenlegi szakaszának felújítása és egyes gyorsforgalmi utak fejlesztésének előkészítése.

e) A 2000-2002. évekre kialakított költségvetés-politikának kiemelten kell számításba vennie az EU csatlakozást, illetőleg annak előkészítését, s az utóbbit elősegítő ún. Előcsatlakozási Programot. Így a tárcák, a fejezetek számára a költségvetési tervezés egyik prioritása volt a 2000. évben Magyarország számára megnyíló közösségi források (ISPA, SAPARD) fogadásához szükséges intézményrendszer kialakítása. Hasonló fontosságú az acquis (közösségi joganyag) átvételét szolgáló Nemzeti Program (ANP) végrehajtása, hiszen e programon keresztül méri le az EU az ország csatlakozási felkészülésének előrehaladását. Ez a Program elsősorban jogharmonizációt és intézményfejlesztési feladatokat foglal magában a 2000-2001. évekre.

III. Adópolitikai célkitűzések, az adórendszer főbb változásai

Az állam az intézmények és az önkormányzatok saját bevételein túl alapvetően az adó- és járulékrendszer különböző elemein keresztül centralizálja a gazdaságban képződött jövedelmek egy részét. A Kormány által elfogadott, az adó- és járulékrendszerben bekövetkező módosulások illeszkednek az 1999. évben életbe lépett változásokhoz, azok folytatását képezik.

Ennek megfelelően a kiszámíthatóság, a folyamatosság és a stabilitás megőrzése érdekében csak viszonylag kis változtatások lesznek.

Az adópolitika fő irányvonalai a következők:

- a családi elemek erősítése;

- az adószabályok egyszerűsítése, az adminisztráció csökkentése, az adóbeszedés szigorítása;

- a járulékrendszer átalakításának folytatása;

- a járulékigazgatás integrációja;

- a közösségi jogharmonizációs kötelezettségek teljesítése;

- az adókikerülés és adókijátszás lehetőségeinek további visszaszorítása.

Ezeknek megfelelően az általános forgalmi adóban a szabályozás érdemi átalakítása nem indokolt. Az adókulcsok változatlanok maradnak úgy, hogy az ellenőrizhetőség feltételei javulnak, illetve a visszaélések korlátozása érdekében az áfa-visszaigénylés jelentősen szigorításra kerül. Egyes termékek és szolgáltatások - közösségi - jog-harmonizációs kötelezettségeinkkel összhangban - más adókulcs alá kerülnek besorolásra, de ezek csak kisebb módosításokat jelentenek.

A jövedéki adó 1998. január 1-jén bevezetett rendszere az EU ajánlásaival alapvetően összhangban van. A hátralévő jogharmonizáció ebbe a keretbe illeszthető. Így 2000. augusztus 1-jei hatálybaléptetéssel a bor a jövedéki termékek körébe kerül, amely a jogharmonizáció kiteljesítése mellett elsődlegesen a borpiacon kialakult adóelkerülések, borhamisítások visszaszorítását célozza. A tételes adóknál évente, így 2000-ben is sor kerül az adómértékek valorizálására. Az adóemelés mértéke átlagosan 7%, néhány alkoholtermék és a cigaretta adója azonban az átlagos felett nő.

A személyi jövedelemadó 2000. évi változtatásainál legfőbb szempont a stabilitás és a jogbiztonság erősítése. E feltételek között elérhető, hogy az adórendszer segítse a családokat, valamint egyszerűbb legyen az adminisztráció. Ennek megfelelően az adókulcsok változatlanok maradnak, a gyermekek után járó kedvezmény viszont 30%-kal emelkedik. Néhány igénybe vehető kedvezmény valamelyest csökken, máshol az igénybevétel feltételei egyszerűsödnek. A változások közé tartozik az átalányadózás választására jogosult tevékenységek körének bővítése, a választási lehetőség kiterjesztése a tevékenységét kezdő egyéni vállalkozóra is.

Bevezetésre kerül a biztosítási adó, mely esetén az adófizetés a biztosítási díj megfizetéséhez kapcsolódik. A biztosítási adó alanya a díj fizetésére kötelezett, de a biztosítókra kell hárítani az adóbeszedési kötelezettséget. Az adó alapja a biztosítási díj összege, mértéke pedig az ennek százalékában kifejezett összeg, differenciáltan az egyes biztosítástípusokra. A biztosítási adóból befolyó összeg elkülönítésre kerül a költségvetésben, és az esetleges katasztrófákból adódó károk enyhítését fogja szolgálni.

Nem változik a társasági és osztalékadó rendszere. Az alacsony adókulcs, a nemzetközi összehasonlításban is elfogadható amortizációs szabályok, a beruházási, befektetési adókedvezmények és a K+F tevékenységnél alkalmazható adóalap-csökkentés révén kedvező feltételeket biztosít a befektetni szándékozók számára, ezért az adó mértéke, a kedvezmények továbbra is fennmaradnak.

Az illetékek körében történő módosítások legfontosabb elemei: az ingatlanapport illetékmentességének, a gazdasági társaság megszűnésekor a felhalmozott vagyon tagok közötti felosztásához kapcsolódó vagyonszerzés illetékmentességének, valamint a statisztikai illetéknek (a külkereskedelmi áruforgalomhoz kötődő speciális eljárási-illeték-fajtának) a megszűnése.

A vám- és import-elvonások alakulását a 2000. évtől kezdődő időszakban is alapvetően a nemzetközi megállapodások által rögzített vámcsökkentések határozzák meg. Ennek megfelelően az EU és más szabadkereskedelmi megállapodásokkal érintett forgalom vámterhelése fokozatosan tovább csökken. Megszűnik a vámkezelési díj, és az illetékeknél már említett statisztikai illeték.

Nem változik a helyi adók rendszere. Az egyes önkormányzatok között az iparűzésiadó-bevételből származó óriási jövedelem-különbségeket azonban az adórendszeren kívül csökkenteni szükséges. Néhány kisebb horderejű módosítás a vállalkozók adóadminisztrációjának egyszerűsítését és az önkormányzati adóhatóságok munkájának könnyítését célozza.

A járulékrendszerben a munkáltatói társadalombiztosítási járulék változatlanul 33% lesz, nem változik a százalékos egészségügyi hozzájárulás mértéke sem, a tételes egészségügyi hozzájárulás azonban havi 3600 forintról 3900 forint/főre nő. A vegyes finanszírozású nyugdíjrendszerben résztvevők magánnyugdíj-pénztári tagdíja 6%, a nyugdíjjáruléka 2% marad. Önkéntes alapon fizethet bárki többet a 6%-nál, ennek felső határa 10%.

Az adózás rendjére vonatkozó szabályok módosításának többsége az egységes adó- és járulék-folyószámlarendszer kiépítéséhez, a módosuló bevallási, befizetési, adatszolgáltatási rendhez és az eljárások egységesítéséhez szükséges. A cél az, hogy a járulékok megállapítása, bevallása, befizetése a jövedelemadó szabályaitól minél kevésbé térjen el. A változtatások másik eleme az általános forgalmiadó-visszaigénylés eljárási szabályainak szigorítása összhangban az anyagi jogi szabályokkal azért, hogy az adóhatóság a visszaigényléseknek a korábbinál jóval nagyobb hányadát ellenőrizhesse. Ezeken kívül néhány további változtatásra is sor kerül, az adóztatás gyakorlatában felvetődött szabályozási igényekre reagálva.

IV. A központi költségvetés előirányzatai

Társasági adó

1. Bevételi előirányzatok

1.1. Gazdálkodó szervezetek befizetései

A gazdálkodó szervezetek társaságiadó-befizetése 2000-ben az elvégzett számítások szerint 277 milliárd forint lesz.

A kiszámítható vállalkozói környezet biztosítása érdekében a társasági adózás szabályai 2000-re nem változnak, így a legfontosabb elemek tekintetében rögzíthető: az adó mértéke továbbra is 18%; a beruházások, a munkahelyteremtés, az elmaradott települések fejlesztésének ösztönzése jegyében továbbra is lehetőség lesz adókedvezmények érvényesítésére.

Bányajáradék

Bányajáradék címén 2000. évben 19,1 milliárd forint befizetéssel lehet számolni. A Központi Környezetvédelmi Alap költségvetésbe történő integrálása miatt 1999-től a központi költségvetést illeti meg a teljes összeg. (Előtte ugyanis a bányászatról szóló törvény előírásai alapján az Alap javára átutalásra került a bányajáradék-bevétel 10%-a tájrendezési feladatok finanszírozására.)

A bányajáradék-bevétel mértékének meghatározásakor figyelembe vett tényezők az alábbiak:

A földgáz viszonteladói ára kb. 12,5%-kal emelkedik, az utána fizetendő bányajáradék mértéke a jelenlegi 12%-ról 18%-ra változik. A kőolaj világpiaci ára várhatóan mintegy 10%-kal növekszik, a járadékkulcs 12% marad. Az egyéb termékek (szén, nemfémes ásványi nyersanyagok) esetében az átlagos termelői ár növekedése és a termelés 4-5%-os bővítése volt prognosztizálható.

Vám- és importbefizetések

A vám- és importbefizetések 2000. évi előirányzata 118 milliárd forint. Ez az összeg kevesebb az 1999. évi előirányzatnál, melynek oka az, hogy az EU és más szabadkereskedelmi megállapodásokkal érintett forgalom vámterhelése fokozatosan tovább csökken. 2001-től az ipari termékekre már lényegében megszűnik a vám. Csak a mezőgazdasági termékekre érvényesül a vámvédelem, amelyek kulcsaitól csak a tradicionális forgalomra és kölcsönös kedvezmények nyújtásával kialakított mennyiségekre meghatározott kedvezményes vámok esetében lehet eltérni.

A következő évre a vámköteles import 17%-os növekedése volt előirányozható, ezen belül a szabadkereskedelmi forgalom gyorsabb ütemű emelkedésével számol a költségvetés. A vámkezelési díj és a statisztikai illeték 2000-től meg fog szűnni a WTO (Világkereskedelmi Szervezet) országokkal vállalt kétoldalú szerződésekben előírt, WTO-konform elbánás biztosítása érdekében.

Játékadó

A központi költségvetés játékadóból származó bevétele 2000-ben 27,5 milliárd forintban tervezhető, ez az összeg jelentősen meghaladja az 1999. évi tervezett befizetést.

Az adóbevétel növekedésének egy részét továbbra is a pénznyerő automatáknál realizálhatja a költségvetés, különös tekintettel arra, hogy igen jelentős mértékű adótétel-emelésre kerül sor a jövő évtől. A pénznyerő automaták mellett az állami sorsolásos és fogadásos játékok forgalomnövekedése, valamint adómértékeik emelése is hozzájárul a bevételnövekedéshez. Egyedül a játékkaszinók működésénél fog mérséklődni az adóbevétel, melynek oka részben a kaszinók számának csökkenése, részben pedig az állami elvonás szerkezetének megváltozása: a koncessziós díj jelentős mértékben megemelésre kerül, így a bevételek korábbinál nagyobb hányada származik majd a koncessziós díjból és kisebb lesz a kaszinó tevékenységhez kapcsolódó játékadó-bevétel.

Egyéb befizetések

Egyéb befizetések címén a 2000-re tervezett összeg 33 milliárd forint. Ezen jogcímen a következők kerülnek elszámolásra:

Az APEH hatáskörébe tartozó adóhiányhoz, jogsértéshez, határidő elmulasztásához kapcsolódó bírságok, pótlékok, valamint az állami adóhatóságon kívüli szervek által beszedett vám, illeték és adók jogkövetkezményeiből származó bevételek 20 milliárd forint előirányzata. E befizetések körét növeli a jövő évtől bevezetésre kerülő biztosítási adó, melynek tervezett összege 3 milliárd forint; valamint az agrárgazdasági piacra jutási támogatásból származó visszafizetési kötelezettségek 10 milliárd forintra előirányzott összege.

Általános forgalmi adó

1.2. Fogyasztáshoz kapcsolt adók

Az általános forgalmi adó 2000. évi előirányzata 1020 milliárd forint. Az előirányzat kialakítása során figyelembe vett tényezők a következők:

Az általános forgalmiadó-kulcsok és - néhány kisebb módosítástól eltekintve - a besorolások nem változnak. Az áfa-visszatérítésre vonatkozó módosítások hatása még nem került figyelembevételre.

Az idei tapasztalatokra alapozva a vásárolt fogyasztásra jutó áfa lényegében azonos mértékben emelkedik, mint maga a vásárolt fogyasztás.

A lakossági beruházásokra jutó áfa dinamikus, 17%-os növekedése prognosztizálható a lakásépítés növelését célzó kormányzati intézkedésekre alapozva.

Az egyéb vásárlásra jutó áfa tervezett növekedésénél a költségvetési intézményi dologi kiadások, az intézményi beruházások, valamint a kormányzati beruházások folyó áras növekedésének súlyozott számtani átlaga került figyelembevételre.

Jövedéki és fogyasztási adó

A jövedéki és fogyasztási adóból származó bevételek 2000-ben 499 milliárd forintot tesznek ki a tervek szerint. Ebben meghatározó, hogy

- a tételes adók számított emelése (a cigaretta és egyes szeszipari termékek kivételével) a tervezett infláció felső határával (7%) azonos;

- a cigaretta adótétele 15%-kal emelkedik;

- egyes szeszipari termékek (gyümölcspálinka, borpárlat stb.) adótétele 10%-kal, illetve 15%-kal nő;

- az égetett szeszes italok adóköteles forgalma az ideinél kisebb mértékben, mindössze 3%-kal csökken, a cigaretta forgalomcsökkenése pedig (a magas adóemelés ellenére) nem haladja meg a 2%-ot;

- az üzemanyagok forgalma 3%-kal, a személygépkocsiké pedig (a korábbi évekénél alacsonyabb ütemben) 3-4%-kal növekszik.

Személyi jövedelemadó

1.3. A lakosság befizetései

Az államháztartás 2000-ben - az 1999. évi előirányzathoz képest 20%-kal több - 878 milliárd forint személyi jövedelemadó-bevétellel számol, melyből az érvényes megosztási szabályok szerint 639,2 milliárd forint a központi költségvetést megillető rész, 238,8 milliárd forint pedig a helyi önkormányzatok bevétele.

Az összevontan adózó jövedelmek jövő évre tervezett összege 3594,7 milliárd forint, amely 11,9%-kal haladja meg az idei tervezett értéket. Az összevontan adózó jövedelmekre jutó adó tekintetében nincs változás 2000-ben, hiszen az adósávok száma, illetőleg az adókulcsok nem módosulnak. Erre figyelemmel az adótábla szerint számított adó 2000-re tervezett összege 1031,7 milliárd forint. A számított adót csökkentő adókedvezmények összege 279,7 milliárd forintra becsülhető. Így az összevontan adózó jövedelmek adójának tervezett összege 752 milliárd forint, amit növel a külön adózó jövedelmek utáni 111,3 milliárd forintos tervezett bevétele, így 863,3 milliárd forintban adódik a személyi jövedelemadó eredményszemléletű összege. A különböző évek közötti adófizetések áthúzódása miatt pénzforgalmi szemléletben 878 milliárd forint tervezhető.

Egyéb lakossági befizetések

Az egyéb lakossági adóbefizetések 2000. évre tervezett összege 4,9 milliárd forint, amely 7,8%-kal meghaladja az 1999. évire előirányzott bevételt. Ezen a jogcímen jelennek meg a lakossági vámbevételekből eredő 2 milliárd forintnyi, valamint a bérfőzési szeszadóból származó 2,9 milliárd forintnyi lakossági befizetések.

Illetékek

A 2000. évi illetékbevételi előirányzat 58,7 milliárd forint. Ebből 28 milliárd forintot az illetékhivatalok által beszedett vagyonszerzési illetékbevételek központi költségvetést megillető 50%-a, illetve az ingatlan-nyilvántartási eljárási illeték 90%-a, 30,7 milliárd forintot pedig az illetékbélyeggel befizetett államigazgatási és bírósági eljárási illetékek tesznek ki.

Az 1999. évire előirányzott - 42 milliárd forint - illetékbevételek, illetőleg a 2000. évi előirányzat közötti növekményt több tényező együttes hatása idézi elő.

Döntés született a korszerű okmánycsalád finanszírozásával összefüggő kérdésekről. Eszerint az okmányok megszemélyesítését és az okmányprojekt finanszírozását a központi költségvetésből szükséges megoldani az okmányokért fizetendő államigazgatási eljárási illetékekből befolyó bevételből. Illetékbevételt növelő tényező lehet, hogy - a tervek szerint - jövőre megszűnik a gazdasági társaságokba történő ingatlanapport illetékmentessége és a gazdasági társaságok megszűnésekor az induló vagyon értékét meghaladó vagyonrész tagok általi megszerzésének illetékmentessége. A vagyonszerzési illetékeknél (öröklés, ajándékozás, adásvétel) az illetékkulcsok nem változnak, az ingatlanok forgalmi értékének az árszínvonal növekedését meghaladó emelkedéséből viszont többletbevétel keletkezik.

1.4. A központi költségvetési szervek és támogatási célelőirányzatok bevételei

A központi költségvetési szervek körének finanszírozása - összességében - többcsatornás. A kiadások átlagosan 28%-át saját bevételekből teljesítik az intézmények. Ennek mintegy fele részét térítésköteles alapfeladataik ellátásával és kapacitásaik hasznosításával (pl. vállalkozási jellegű termelő, szolgáltató tevékenységek révén) realizálják. Másik fele államháztartáson belülről (társadalombiztosítási alapok, elkülönített állami pénzalapok, támogatási célelőirányzatok stb.) és az államháztartáson kívülről átvett pénzeszközökből - beleértve a külföldről kapott segélyeket - származik.

A központi költségvetési szervek feladatai 2000. évi teljesítésére 374,7 milliárd forint bevétel szolgál. Ez 9,7%-kal magasabb az 1999. évi előirányzatnál, illetőleg 10,3%-kal az 1998. évi tényleges teljesítésnél. Ehhez elsősorban az eddig leginkább alátervezett bevételeket, így a támogatási célelőirányzatokból, illetve az elkülönített állami pénzalapokból, a társadalombiztosítási alapoktól átvett pénzeszközöket, valamint a PHARE programok segélyeit kellett a reálisan várható összeggel - a kapcsolódó kiadásokkal együtt - megtervezni. Emellett a köz- és egyéb szolgáltatások, bérbeadások árait, illetve díjait - a hatékonysági követelmények érvényesítése mellett - az indokolt költségemelkedés szintjéig volt szükséges emelni. Így az intézményi kiadások finanszírozásában a saját bevételek növelése olyan mértékű, hogy a feladatok ellátása és a működőképesség fenntartása a kiadásoknak támogatással nem fedezett növekedése mellett biztosítható.

A támogatási célelőirányzatok 2000. évi bevétele 87,6 milliárd forint, 22,7 milliárd forinttal (34,9%) több az előző évi előirányzatnál.

1.5. A központi költségvetési szervek befizetése

A központi költségvetési szervektől származó, a központi költségvetésben e címen tervezett bevétel - az 1999. évre előirányzott 12,1 milliárd forinttal szemben - 31,1 milliárd forint. A növekedést többek között a Honvédelmi Minisztériumnál a finanszírozás változása miatt előírt bevétel-befizetési kötelezettség okozza, továbbá jelentős még a cégbejegyzések közzétételének költségtérítéséből származó bevétel.

1.6. A helyi önkormányzatok befizetései

A helyi önkormányzatok befizetéseiből 2000. évben 5 milliárd forint bevétel várható a központi költségvetésben. E befizetések a helyi önkormányzatok 1999. évi zárszámadásával, illetve az 1998. évi zárszámadási törvényben az Állami Számvevőszék megállapításaival kapcsolatban rögzített - a normatív állami támogatások tervezésével, valamint a központosított, s a címzett és céltámogatások elszámolásával összefüggésben -, jogtalanul igényelt és felhasznált támogatások, valamint azok kamatainak visszafizetéséből származnak. Itt szerepel a helyi önkormányzatok és költségvetési szerveik vállalkozási tevékenységéből származó eredmény - figyelemmel az alaptevékenység ellátásához felhasznált részre - elszámolása során keletkezett befizetési kötelezettségeiből származó bevétel is.

1.7. Állami, kincstári vagyonnal kapcsolatos befizetések

A vagyonnal kapcsolatos bevételek 2000. évi 34 milliárd forint összegű előirányzata az állami - illetve részben állami - tulajdonú szervezetek osztalékából, a koncessziós díjakból, valamint a Kincstári Vagyoni Igazgatóság (KVI) befizetéséből tevődik össze.

A befizetések meghatározó hányada az osztalék-jellegű bevételekből származik, amelyet az ÁPV Rt. teljesít a központi költségvetés javára annak következtében, hogy az állami tulajdonú vagyonelemek egységesen a privatizációs szervezethez kerültek. Az osztalékbevételek az ÁPV Rt. hozzárendelt vagyonába tartozó társaságok, pénzintézetek és a Szerencsejáték Rt. működése nyomán keletkeznek, ehhez járul hozzá az ÁPV Rt. által kezelt adóskonszolidációs követelések értékesítéséből származó összeg. Mindezek együttes előirányzata 14,4 milliárd forint.

A fennmaradó 19,6 milliárd forintnyi bevétel az infrastruktúra (távközlés és gyorsforgalmi út), illetve a szerencsejáték koncessziós díjakból, továbbá a KVI kincstári vagyonnal kapcsolatos befizetéseiből származik.

1.8. Pénzintézetek társasági adója

A tervek szerint a pénzügyi tevékenységet folytatók 2000-ben 22 milliárd forint társasági adót fognak átutalni a központi költségvetés részére. A pénzintézetek gazdálkodása egyre javuló tendenciát mutat, amely az e területen kialakult verseny- helyzettel hozható szoros összefüggésbe.

1.9. Magyar Nemzeti Bank befizetése

A Jegybanktörvény tervezett módosításának megfelelően jelentősen megváltozik 2000. évtől az MNB és a központi költségvetés közötti pénzügyi elszámolások rendszere. A költségvetési törvényben szereplő szabályozás új alapokra helyezi a jegybanki eredménnyel kapcsolatos számviteli elvek egy részét, valamint az MNB jövedelemszabályozásának, osztalék-fizetésének metodikáját. A jelenleg hatályos szabályozás nem teremt közgazdaságilag megalapozott és stabil hátteret a jegybank és a költségvetés közötti jövedelemáramlások tekintetében. Ezért indokolt a szabályoknak e szempontokra is figyelemmel lévő és hosszabb távra is elfogadható megoldás irányába történő módosítása. A törvény a jelenlegi szabályozás felmerült problémáira többségében az EU normákat tekintve is elfogadható választ ad, azonban korántsem tekinthető végleges megoldásnak. Ugyanis nem képes még a számviteli szabályok és a közgazdasági racionalitás közti ellentmondás feloldására a forint felértékelődése miatt az MNB nettó devizakövetelésein keletkező árfolyamveszteség elszámolásának tekintetében. E probléma feloldása, továbbá az EU követelményeknek teljes mértékben eleget tevő szabályozás további lépéseket igényel a jövőben.

A Jegybanktörvény módosításával elkerülhetők a jegybanki eredmény és befizetés előrejelzési problémái és a befizetések évközi - a költségvetési likviditást befolyásoló - ingadozásai. Nem jelenik meg bennük a forint árfolyamsávon belüli ingadozásainak hatása sem. A módosítások alapvetően három területet érintenek:

- Az MNB éves beszámolókészítési és könyvvezetési kötelezettségeinek szabályait tartalmazó Kormányrendelet 1999. év közbeni módosítása megteremtette annak lehetőségét, hogy a forint rövid távú ingadozásai ne érintsék közvetlenül az MNB eredményét, és ezzel együtt a költségvetést. A devizaeszközök és devizaforrások tárgynapi hivatalos árfolyamon és centrumárfolyamon számított forintértékének a különbözetét, illetve a deviza-értékpapírok nem realizált piaci értékelési különbözetét kiegyenlítési számlán kell kimutatni. A most javasolt törvénymódosítás úgy rendelkezik e kiegyenlítési számláknak az év végi rendezéséről, hogy az itt jelentkező ingadozás a jegybank eredménytartalékát befolyásolja, nem jelenik meg az eredményben. A központi költségvetésnek csak akkor keletkezik térítési kötelezettsége amikor a kiegyenlítési számlák negatív egyenlege meghaladja az eredménytartalék mértékét. Ennek a tervezéskori figyelembevételére a javasolt időintervallum lehetőséget nyújt.

- A jegybank nehezen prognosztizálható tervezett és a pénzpiaci körülmények által befolyásolt tényleges osztalékbefizetéseinek utóbbi időben rendszeressé vált eltérése indokolttá tette az osztalék-fizetési szabályok felülvizsgálatát. E probléma kezelésének egyik lehetséges módja a tárgyévi eredmény alakulásához kötődő befizetések helyett a korábbi, a tárgyévet megelőző második, harmadik és negyedik évek eredményei átlagának alapul vétele. Ezzel megszűnik ugyan az aktuális eredményhez kapcsolódó pénzügyi elszámolás, azonban a költségvetés felé történő befizetés „kisimítása” mellett a törvény a tényleges helyzet rendezésére a későbbi évek folyamán lehetőséget ad. A tárgyévi osztalék elszámolása után fennmaradó eredmény a jegybank eredménytartalékába kerül. Amennyiben az adott évi eredmény nem fedezi az osztalékfizetési kötelezettséget, a különbözetre a meglévő eredménytartalék szolgál fedezetül.

A havi eredmény alapján történő osztalékelőleg-elszámolás is megszűnik, helyette az MNB havonta a korábbi évek - említettek szerint kiszámításra kerülő - átlaga 1/12-ének megfelelő nagyságú előleget fizet.

- A jelenlegi szabályozás szerint az MNB saját tőkéjének el kell érnie a forgalomban lévő bankjegy- és érmeállomány átlagának 9%-át, a hiányzó különbözetet pedig a költségvetés megtéríti. Mivel a forgalomban lévő bankjegy- és érmeállomány jellemzően folyamatosan növekszik, ez gyakorlatilag azt jelenti, hogy a költségvetés a jegybank eredménytartalékát havonta feltölti. A saját tőke mértékére megállapított szabály közgazdaságilag nem indokolható, ezért a törvény ezt az előírást hatályon kívül helyezi.

Az elmúlt évek eredményalakulásának sajátosságai miatt az új rendszer fokozatosan kerülhet érvényesítésre, azaz 2000-ben a két évvel korábbi eredménynek megfelelő osztalékot fizet a jegybank, amely 20,1 milliárd forint. Ezt követően 2001-ben az 1998. és 1999. évi eredmények átlaga, 2002-ben az 1998-2000. évi eredmények átlaga, majd ezt követően mindig az előző három év átlaga adja a befizetést.

1.10. Egyéb bevételek

A központi költségvetés egyéb bevételek címen 2000. évre 11,3 milliárd forint előirányzattal számol. E bevételek döntő többségét az állami kezességvállalásokhoz kapcsolódó visszatérítések alkotják. Jelentős részt képviselnek még a vegyes bevételek, amelyek különböző felszámolási kiadások, kártérítések, garanciák megtérüléséből, valamint maradványok visszatérítéséből, kamattérítésekből képződnek. Az egyéb bevételek között kerül elszámolásra a Magyar Állam és a Postabank Rt. között létrejött konszolidációs megállapodás alapján a Postabank részéről történő befizetés összege.

1.11. A költségvetés adósságával kapcsolatos bevételek

A központi költségvetés 2000. évi tőke-, kamat- és konszolidációs bevételei várhatóan 100,5 milliárd forintot tesznek ki.

Az állam tőkeköveteléseivel kapcsolatosan 30,7 milliárd forint bevétel az előirányzat, amelyből 23,4 milliárd forint a külföldi követelések, s 7,3 milliárd forint a belföldi adósokkal szembeni követelések várható visszatérülése.

A külföldi követelésekből származó bevételek részét képezi a korábban nyújtott kormányhitelek 21,2 milliárd forint összegű visszatérülése, amely a volt rubelelszámolású országokból érkező 18 milliárd forint és a dollár-elszámolású országokból érkező, 3,2 milliárd forintot kitevő befizetésekre oszlik meg. A nemzetközi pénzügyi (fejlesztési) intézmények - Világbank, Európai Beruházási Bank (EBB), Európai Újjáépítési és Fejlesztési Bank (EBRD), stb. - által nyújtott és belföldön felhasznált devizahitelek kedvezményezettjei várhatóan 2,2 milliárd forintot térítenek vissza a központi költségvetésnek.

A belföldi követelésekkel kapcsolatos 7,3 milliárd forint bevétel az államháztartáson kívüli adósok törlesztéseiből származik.

Az adóssággal kapcsolatos kamatbevételek 2000-ben 69,7 milliárd forintot tesznek ki, mely bevételek alapvetően a Magyar Nemzeti Banknál elhelyezett betétek utáni kamatfizetésekből, a korábbi években megvalósult hitel-, adós- és bankkonszolidációhoz kapcsolódó befizetésekből, illetve az államháztartáson kívüli adósok befizetéseiből tevődnek össze.

A kamatbevételek a devizahitelek és devizakötvények, valamint a forint-követelések, illetve -betétek után a központi költségvetésbe érkező kamatokat foglalják magukban.

A devizahitelekre 12 milliárd forint kamatot térítenek vissza 2000-ben a költségvetésnek, míg az állam devizakötvényeinek kamata 5,3 milliárd forint bevételt jelent. Az MNB-nél elhelyezett devizabetétek kamata 10,9 milliárd forintot tesz ki.

A forintkövetelések előirányzott kamatbevételének legnagyobb részét, 25,6 milliárd forintot az MNB-nél elhelyezett Kincstári Egységes Számla forintállománya után fizetett kamatok teszik ki. A kamatbevétel nagyságát alapvetően a KESZ állományváltozásának mértéke és iránya határozza meg.

A kamatbevételek másik nagy csoportját az államháztartáson kívüli belföldi hitelezők befizetése és a piaci államkötvények többszöri kibocsátásakor jelentkező felhalmozott kamat alkotja. Mindezek közel 21 milliárd forint bevételt jelentenek.

A korábbi években megvalósult hitel-, adós- és bankkonszolidáció keretében nyújtott alárendelt kölcsöntőke után fizetett kamatok nagysága - kis mértékben csökkenve -2,2 milliárd forintot tesz ki 2000-ben.

2. Kiadási előirányzatok

2.1. Gazdálkodó szervezetek támogatása

A gazdálkodó szervezetek támogatása - a közszolgálati műsorszolgáltatás nélkül - 2000-ben 161 milliárd forint, 4,5 milliárd forinttal több, mint az előző évi előirányzat.

A támogatások továbbra is elsősorban az agrárgazdaságban, az iparban és a közlekedésben (vasút) jelennek meg.

A normatív termelési támogatás 13 milliárd forintos előirányzata a megváltozott munkaképességűek foglalkoztatásának elősegítését szolgálja. Ez az összeg az 1999. évi előirányzathoz képest több mint 20%-os növekedést jelent. A 2000. évre prognosztizált inflációt követő minimálbér- (a támogatás vetítési alapja) emelkedést feltételezve a felhasználás tervezett keretek között tartása a támogatás igénybevételét (kiáramlását) korlátozó feltételek szigorítását teszi szükségessé 2000. január 1-jétől.

Az egyedi termelési támogatás keretében

- történik a bányászati ágazat támogatása 3,4 milliárd forintos mértékben. Ennek formája a bányabezárások keretében folytatandó szerkezet-átalakítás finanszírozása. A központi költségvetés a bányavagyon-hasznosító részvénytársaságok kötelezettségeinek vagyonértékesítésből nem fedezhető hányadát fedezi;

- továbbra is fennmarad a közlekedési ágazatban a vasúti személyszállítás támogatása. A vasút (MÁV Rt., GySEV) együttes támogatása, amely a személyszállítási alapellátás bevételeihez járul hozzá, 47,3 milliárd forintot tesz ki eredmény-szemléletben, amelyből a GySEV támogatására számításba vett összeg 0,86 milliárd forint;

- változatlanul mintegy 20 millió forinttal támogatott a mezőgazdasági önkéntes biztosító egyesületek létrehozása. Ennek keretében - külön rendeletben meghatározott mértékben és formában - alaptőke-juttatáshoz juthatnak az újonnan megalakuló egyesületek;

- tovább működik az előző évit mintegy kétszeresen meghaladó, 1,3 milliárd forintos előirányzattal az Eximbank Rt. kamatkiegyenlítési rendszere, mint a vállalkozások hitelezését segítő kamattámogatási eszköz, s a felszámolás alatt lévő vállalkozások vagyonának megvásárlását elősegítő kamattámogatás.

Az egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán és az elmúlt évtizedben az egyes mezőgazdasági beruházásokhoz nyújtott kamattérítésén kívül az ún. már megszűnt, de még járó támogatások igénybevételének forrása szerepel.

A folyó támogatások közül mintegy 60%-ot tesznek ki az agrárgazdasági támogatások. A közvetlen folyó agrárgazdasági támogatások a központi költségvetés által az agrárgazdaság számára biztosított összes támogatásnak ugyancsak mintegy 60%-át jelentik. Ezen támogatások a piacot és termelést segítő források juttatásban jelennek meg. Az 1999. évi előirányzathoz viszonyítva e támogatások nem emelkednek, ugyanakkor az agrárgazdasági szerkezetváltás és fejlesztés elősegítése érdekében a költségvetésben a támogatási célelőirányzatok között jelentős (35%-os) költségvetési beruházásiforrás-növekedés jelenik meg. A piacra jutási előirányzat jelentősen (19%-kal) meghaladja az előző évi előirányzatot. Ezen belül - az EU-val való összhang érdekében - tovább csökkennek a közvetlen exporttámogatásra jutó források, míg a belföldi piac kezelésére felhasználhatók emelkednek. A belföldi piaci egyensúly biztosítására felhasználható még az a mintegy 10 milliárd forint bevételi előirányzat is, amely a támogatások éven belüli többszöri felhasználására ösztönözve növeli a tárca intervenciós lehetőségeit. Az agrárgazdasági termelés költségeit csökkentő támogatás előirányzata csökken, melyen belül a jövő évtől jelentős mértékben növekvő finanszírozási (kamat-) támogatások emelkednek. A folyó támogatások között szerepel az erdőpusztulás elhárítása költségeinek csökkentésére fordítandó költségvetési támogatás is.

2.2. Fogyasztói árkiegészítés

A fogyasztói árkiegészítés előirányzata 2000-re 80 milliárd forint. A tervezés azt feltételezi, hogy a közlekedési tarifák emelése - átlagosan - nem haladja meg a jövő évre tervezett inflációt, továbbá a kedvezményes közlekedési szolgáltatások volumene, illetve az ezeket igénybevevők száma - mérsékelten - csökken. Az előirányzat nem tartalmazza a fogyatékosok utazási kedvezményei esetleges bővítésének vonzatát. (Az erre vonatkozó elképzelés megvalósítása az árkiegészítés összegét jelentősen, mintegy 3 milliárd forinttal emelné.)

2.3. Az állam lakáskiadásai

A Kormány a programjának Otthonteremtés című fejezetében foglaltaknak megfelelően határozta meg a lakáspolitika főbb irányait, és ennek alapján átalakul a lakásfinanszírozás és -támogatás rendszere.

A lakáspolitika stratégiai célja, hogy a lakosság előre látható módon, biztonsággal jusson lakáshoz és fenn is tudja tartani azt. E célok elérésének feltétele a lakásgazdálkodás hatékonyságának érdemi javítása és ennek részeként a támogatási rendszer átalakítása.

E rendszerben a lakosság szabad döntés alapján választhat a lakáshoz jutás és a lakáshasználat formái között. A háztartás hosszabb, de belátható időtávon belül készül a lakás megszerzésre, amelyet jövedelméből, megtakarításából, hitel igénybevételével vásárolhat vagy építhet. Ebben az állam kedvezményekkel ösztönzi, az önkormányzatok és a munkáltatók támogatják. A lakás nagysága, minősége a jövedelemmel, illetve annak a lakásra szánt összegével arányos. Választási lehetőség van az életpálya különböző ciklusaiban (családalapítás, családlétszám-növekedés, időskor) és a vagyoni-jövedelmi helyzet változásakor egyaránt.

A lakásrendszer középpontjában a család áll, amely boldogulásának feltételeit alkotó munkával maga teremti elő. Az állam és intézményei erre ösztönzik, szükség esetén támogatásokkal hozzájárulnak az otthonteremtéshez szükséges időtartam lerövidítéséhez, a szükséges források növeléséhez.

Alapvető érdek, hogy az otthonteremtés esélye, a lakhatás minőségi javításának lehetősége elsősorban az egyéni-családi kreativitás, szorgalom, takarékos életvitel függvényében alakuljon.

A fenti célok elérése érdekében a Kormány a lakástámogatási rendszerben a következő változásokat fogadta el:

A lakáshoz jutás közvetlen támogatására szolgáló előirányzatok összege 2000-ben 30%-kal több, mint az előző évben.

A támogatási formák átalakításával a költségvetési források felhasználásának hatékonysága jelentősen növekszik. Az új (méltányolható nagyságú és költségű) lakás építéséhez, vásárlásához felvehető hitelek kamata jelentősen, a használt lakások vásárlásához felvehetőké pedig érzékelhetően csökken az eddigieknél nagyobb, de az inflációval arányosan csökkenő támogatás segítségével.

A helyi otthonteremtési támogatási rendszer bevezetésével a támogatottak köre a fiatal házasokkal, a támogatási célok pedig a használt lakások vásárlásával, a korszerűsítéssel és bővítéssel, valamint a többlakásos épületek felújításával bővül.

A lakosság egyes célzott rétegei és korosztályai számára a Nemzeti Lakás Célelőirányzat létrehozása új lehetőséget teremt az otthonteremtésre (pl. fiatal házasok otthona, nyugdíjasok otthona, a bérlakások számának gyarapítása stb.).

Mindezek eredményeként a lakásépítés és - ezt erősítve - a lakásforgalom is jelentősen fog növekedni. A hátrányos helyzetű családok nem lesznek építkezésre kényszerítve, hanem használt lakás vásárlásával oldhatják meg elhelyezésüket. A középrétegből viszont sokan, főleg a fiatal házasok kezdhetnek lakásépítésbe. Az eddiginél sokkal hatékonyabb támogatásban részesülhet több mint kétszer annyi család, mint eddig.

A családok, főleg a fiatal házasok helyzete és kilátásai lényegesen javulnak.

A XXII. Pénzügyminisztérium fejezetben a 16. címen a lakástámogatás 2000. évi előirányzata 71.350 millió forint, ebből a lakosság közvetlen támogatása 42.100 millió forint.

A helyi önkormányzatok - otthonteremtési támogatás céljára szolgáló - normatív költségvetési hozzájárulása 16,5 milliárd forintra nő, ezt a helyi sajátosságoknak és lakáspolitikai szempontoknak megfelelően fordíthatják lakáscélra; a fiatal házasok, a gyermekes családok lakáshoz jutásának elősegítésére, a halmozottan hátrányos helyzetben lévők lakásfenntartási költségeihez való hozzájárulásra.

Az összes lakáscélú kiadásba tartozik még - többek között - a kötvénytörlesztés (lakásalap) és kamatának terhe, a fegyveres testületek lakástámogatása, a lakossági adósságterhek enyhítésének támogatási hozzájárulása és a fiatal házasok első lakásának megvásárlásához nyújtott illetékkedvezmény együttesen mintegy 22.521 millió forintos kiadási összege.

Összesen 110.371 millió forint a 2000. évi központi költségvetésben lakáscélra előirányzott összeg.

2.4. Garancia és hozzájárulás a társadalombiztosításhoz

2000-ben a központi költségvetés hozzájárulása a társadalombiztosítási alapokhoz 112,8 milliárd forint. A Nyugdíjbiztosítási Alap költségvetési támogatása 86,1 milliárd forint, amelyből 69,1 milliárd forint a magánnyugdíj-pénztárba átlépők miatti járulékkiesés pótlására szolgál, a GYES-ben, illetve GYED-ben részesülők utáni központi költségvetési térítés pedig jelentős mértékben, az előző évi 10,5 milliárd forintról 17 milliárd forintra növekedik. A Nyugdíjbiztosítási Alapnak adott költségvetési támogatás az alap kiegyensúlyozott költségvetésének megteremtését biztosítja.

Az Egészségbiztosítási Alap esetében az egészségbiztosítási ellátások rendelkezésére álló források kibővítése a cél, amelyre 26,7 milliárd forintot biztosít a központi költségvetés.

2.5. A társadalombiztosítás közreműködésével folyósított ellátások

A családi támogatások változatlanul legnagyobb kiadási tétele a családi pótlék. A családi pótlék és ezt a gyermekek tanköteles korától kezdve felváltó, azonos összegű iskoláztatási támogatás feltételrendszere 2000-ben nem módosul. A támogatás havi átlagos összege 5000 forint körül alakul, családtípustól, a gyermekek számától és az egészségi állapottól függően differenciáltan. A családi pótlékra jogosító gyermekek száma 2230 ezer fő körül várható. Az ellátások fedezetét 133.800 millió forintos előirányzat biztosítja.

A gyermekgondozási segély, az anyasági támogatás és a gyermeknevelési támogatás összege az öregségi nyugdíjminimumhoz kapcsolt, így a felsorolt ellátások mindegyike a 2000. évre tervezett nyugdíjemelésnek megfelelően 8%-kal növekszik. A gyermekgondozási segélyben részesülők száma a gyermekgondozási díj bevezetésével összefüggésben jelentősen, kb. 100 ezer fővel csökken, míg az anyasági támogatást és a gyermeknevelési támogatást igénylők száma lényegesen nem módosul.

2000. január 1-jétől bevezetésre kerül a korábbitól eltérő, módosított feltételrendszer alapján járó gyermekgondozási díj. Az ellátás a gyermeket nevelő szülőt a gyermek két éves koráig illeti meg, amennyiben a jogszabályban előírt előzetes biztosítási jogviszonnyal rendelkezik. Az ellátás felső határa a mindenkori minimálbér kétszerese. A GYED-en töltött évek nyugdíjra jogosító időnek számítanak, a munkáltatói nyugdíjbiztosítási járulékot a központi költségvetés fizeti meg. A gyermekgondozási díj tervezett előirányzata 36.300,0 millió forint.

A jövedelempótló és jövedelem-kiegészítő szociális ellátások vonatkozásában rendszerszerű változással nem várható. Ezen ellátások emelésénél alapvetően a nyugdíjemelés mértéke a meghatározó. A tervezett előirányzatok emellett az ellátotti létszám várható változásaira tekintettel kerültek kialakításra.

A közgyógyellátás előirányzatának tervezésénél figyelembevételre került a támogatás jog szerinti igénybevételének fokozottabb ellenőrzése, a feltételrendszer szigorítása.

2.6. A központi költségvetési szervek

2.6.1. A központi költségvetési szervek kiadásai

A központi költségvetési fejezetek - intézményi címeken tervezett és a döntően részükre központilag kezelt előirányzatokat tartalmazó - költségvetésének 2000. évi kiadási előirányzata összességében 1354,8 milliárd forint, az 1999. évi módosított előirányzathoz képest 213,2 milliárd forinttal, 18,7%-kal növekszik. (Ez az előirányzat nem tartalmazza a támogatási célprogramok, a központi beruházások és a közszolgálati műsorszolgáltatás, valamint az MTI Rt. támogatását.)

Az 1999. évi módosított előirányzat ez esetben a központi költségvetés általános tartalékának 1999. év januárjában történő megemelését célzó - Országgyűlési felhatalmazáson (1999. évi költségvetésről szóló törvény 43. §) alapuló - Kormánydöntés (2028/1999. Korm. hat.) következtében előállt előirányzatot jelenti. Ez - az államháztartás más jogcímei mellett - a központi költségvetési szervek támogatással fedezett eredeti kiadásai előirányzatainak 1,9%-os mértékű csökkentését/zárolását jelentette, mintegy 15 milliárd forint összegben.

A központi szervek jövő évi saját bevételeinek tervezésekor az 1998. évi zárszámadásból, az 1999. évi havi monitoring jelentésekből adódó teljesítési adatok és a várható áremelkedések kerültek figyelembevételre. Ennek megfelelően az előirányzat 9,7%-kal, mintegy 33,3 milliárd forinttal több, mint az 1999. évi saját bevételi előirányzat, s összegében 374,7 milliárd forintot tesz ki.

Az előirányzat növekménye valójában ennél magasabb: a Honvédelmi Minisztérium 2000. évben ilyen bevételi előirányzattal nem rendelkezik, ezért az 1999. évi saját bevételi bázis-előirányzatot a HM bevételeivel (29,5 milliárd forint) „megtisztítva” a növekmény 62,7 milliárd forint. Ez 20,1%-kal több az 1999. évi saját bevételek előirányzatánál.

A kiadási előirányzaton belül a központi költségvetési fejezetek 2000. évi támogatási előirányzata 980,1 milliárd forint, amely 179,9 milliárd forinttal, 22,5%-kal haladja meg az 1999. évi előirányzatot. Így a központi intézményrendszer és feladatai kiadásainak költségvetési támogatással fedezett hányada 2000. évben összességében az idei 70%-ról 72%-ra növekszik.

A fejezetek támogatás növekményéből (22,5%) mintegy 7,6%-pontot (azaz a teljes növekmény egyharmadát) 60,6 milliárd forint összegben olyan konstrukciós, szerkezeti többletek tesznek ki, amelyek elsősorban a központi költségvetés egyéb mérlegsorairól vagy az államháztartás más alrendszereiből kerülnek átcsoportosításra a központi költségvetési szervek támogatással fedezett kiadásaira. Így ezek a többletek a központi költségvetés, illetve az államháztartás mérleg-főösszegében nem jelentkeznek növekményként.

A jelentősebb ilyen konstrukciós többletek a következők: a XVII. Közlekedési, Vízügyi és Hírközlési Minisztérium fejezeti kezelésű előirányzataként jelenik meg a Gyorsforgalmi úthálózat fejlesztési program, melynek forrása az Útfenntartási és fejlesztési célelőirányzatból kerül átcsoportosításra (20,0 milliárd forint), a XIII. Honvédelmi Minisztérium saját bevételi előirányzatának „kiváltása” költségvetési támogatással (16,2 milliárd forint), a fegyveres szervek hivatásos állományú tagjainak kedvezményes nyugellátási rendszerének változtatása (a Honvédelmi Minisztérium előirányzatai között ilyen célból szereplő kiadások nélkül 10,1 milliárd forint), a helyi önkormányzatok állami támogatása terhére a XX. Oktatási Minisztérium fejezet részére történő átcsoportosítás közoktatási célú szakmai fejlesztések, minőségbiztosítás és értékelés, továbbá érettségiztetés és szakvizsgáztatás céljára (5,7 milliárd forint), a hadigondozásról szóló törvényt végrehajtó közalapítvány támogatási előirányzatának átrendezése a XIII. Honvédelmi Minisztériumból a XXIII. Szociális és Családügyi Minisztériumhoz (4,2 milliárd forint), országkép-építés és kommunikációs feladatok céljára átcsoportosítás a Turisztikai célelőirányzatból a X. Miniszterelnökség fejezethez (2,0 milliárd forint).

A központi költségvetési szervek 2000. évi támogatási előirányzatának előbbiek szerint korrigált növekménye 119,3 milliárd forint, ami 14,9%-os többletet jelent az 1999. évi előirányzathoz képest. Főbb elemei a következők:

A növekmény a központi intézményeknél foglalkoztatottak számára jelentős keresetnövekedést tesz lehetővé, amely a tervezett infláció mellett kb. 2%-os reálnövekedést jelent. A keresetnövekedést az illetményalapok és a közalkalmazotti illetménytábla 8,25%-os emelése segíti.

A támogatási előirányzat többletéből mintegy 59,1 milliárd forint szolgál többletfeladatok (pl. népszámlálás, Millennium, felsőoktatási hallgatói létszámemelkedés, világbanki fejlesztési programok a felsőoktatásban és a szakképzésben, határon túli magyar felsőoktatás fejlesztése, új okmánycsalád bevezetése, ügyeleti díj megtérítése a központi költségvetési szerveknél) végrehajtására, amelyek tételesen az egyes fejezeteknél kerülnek bemutatásra.

A NATO csatlakozással vállalt védelmi kötelezettségek teljesítésére a Honvédelmi Minisztérium költségvetési támogatása (illetménynövekedéssel együtt) 41,2 milliárd forinttal emelkedik. (Ezt az összeget egészíti ki a XIII. HM fejezet saját bevételének kiváltása költségvetési támogatással.)

A VI. Bíróságok és a VIII. Magyar Köztársaság Ügyészsége központi költségvetési fejezet tekintetében tartalmazza a növekmény a büntetőeljárásról szóló törvény hatályosulásával kapcsolatos költségek 2000. évre áthúzódó hatásait (1,7 milliárd forint).

Az EU integráció előkészítését segíti elő az a mintegy 20 milliárd forintot érintő átcsoportosítás a tárcák között, amely allokáció eredményeként kiemelten jutott többletforráshoz az agrár- és vidékfejlesztés, környezetvédelem és statisztika területe.

A fejezetek többletfeladataik egy részét belső átcsoportosítás útján finanszírozzák.

A közszféra számára a 2000. évi költségvetési irányelvek a bruttó átlagkereset-növekedés mértékét - összhangban az inflációs előrejelzésekkel, illetve a lehetséges GDP-növekedéssel - 8-9% körül irányozta elő.

A központi intézményi körben - a korábbi évektől eltérően - prioritások („fókuszálás”) nélküli általános elvárás a 8,25%-os egy főre jutó személyi juttatási növekmény biztosítása. Az előirányzott növekedést 2000. évben korábbi illetményrendszeri változásokból adódó jelentősebb áthúzódó hatás, illetve kötelezettség nem terheli.

Az illetmény-színvonal javításához a fedezet továbbra is csak részben biztosítható a központi költségvetésből. Változatlan foglalkoztatott létszámra számolva 5%-os (támogatás-arányos) személyi juttatás volumen-növekmény mellett - ami az állományban foglalkoztatottaknál ennél magasabb emelésre nyújt lehetőséget - a működés hatékonyságának javításával, tudatos létszámgazdálkodással biztosítható a nominálbérek korábban elfogadott költségvetési irányelvek szerinti növekedése. Központi adminisztratív létszám-intézkedésekkel a törvény nem számol.

A intézményi dologi kiadások 22,6%-os, viszonylag magas arányú növekedését indokolja a működési bevételek nagyobb arányú intézményüzemeltetési célú felhasználása (ezt segíti az a tervezési és gazdálkodási előírás, amely nem engedi a személyi előirányzatok növelését más üzemeltetési keretek terhére), valamint az intézményi címeken megjelenő feladatok, programok dologi kiadásai. A teljes növekmény egyharmada a Honvédelmi Minisztérium intézményeinél jelentkezik.

A fejezetenkénti költségvetési törvény jogcímek szerinti kidolgozására a fent említett paraméterek a költségvetési irányelvekben, illetve a tervezési köriratban rögzített elvárások keretei között, a tárcák önállóságának érvényesítése mellett került sor. A tervezés során érvényesíteni kellett azt az alapelvet, hogy a saját hatáskörű döntések biztosítsák a jogszabályokban, határozatokban megjelölt feladatok ellátásának fedezetét, az intézmények működőképességét a tervezett inflációhoz igazított illetménynövelésekre is tekintettel. Alapkövetelményként kellett figyelembe venni átlagkeresetek tervezett mértékű növelésének biztosítását, a feladatok rangsorolását, a determinációk csökkentését. A rendelkezésre álló előirányzatok felhasználásának szakmai céljait tehát a fejezetek felügyeletét ellátó szervek határozták meg.

A gazdálkodási szabályok módosítása a fentiek következtében tükrözi az intézmények, de különösképpen a fejezetek felügyeletét ellátó szervek fokozott felelősségét a költségvetés tervezésében és végrehajtásában. Megszűnik ugyanis az intézmények 10%-os mértékű, saját hatáskörű átcsoportosítási lehetősége a működési költségvetés kiemelt előirányzatai között. A tárcának lesz joga azok között átcsoportosítást engedélyezni, de a személyi juttatások fejezeti hatáskörben sem növelhetők. A fejezeti kezelésű előirányzatok egyes jogcímein belül is korlátozás érvényesül a személyi juttatások legfeljebb 5%-os mértékű növelésének meghatározásával. Egyszerűsíti ugyanakkor a törvény a szabályozást azáltal, hogy nem Kormány, hanem a pénzügyminiszter engedélyéhez köti az előbb említett mértéken felüli, illetve a működési és a felhalmozási költségvetés közötti előirányzat-átcsoportosítást.

A központi költségvetési szervek köre megközelítőleg 1500 intézményből áll. Közülük csaknem 800 egység - egy-egy szakfeladat-csoportot ellátó intézményként, területi elv alapján - 34 hálózatot alkot. Ezeket egy-egy intézménynek tekintve (a HM hálózatokat is figyelembe véve) a központi költségvetési szervek száma az említettnek kb. csak a fele. Az 1999. évi intézményfelmérés adatai szerint az adott szervezetre érvényes jogszabálytól eltérően, tévesen került besorolásra mint önálló költségvetési szerv kb. 280 egység. Ennek rendezése csökkenti a jogi önállósággal rendelkező egységek (intézmények) számát.

Az intézmények száma az elmúlt öt évben, az 1998. évre közel 300-zal (csaknem 20%-kal) csökkent megszüntetés, összevonás, költségvetési körből való kiemelés útján. A kiszervezések eredményeként több mint 110 milliárd forint kiadás, illetve bevétel és 20 ezer főnél nagyobb létszám került ki a központi költségvetési körből. E feladatok között felügyeleti, minőségellenőrzési, közút- és autópálya-kezelési, állami vagyonkezelési, állami tartalékgazdálkodási, jóléti és parkerdő-gazdálkodási, tanüzemi tevékenységek, valamint a közszolgálati médiumok szerepelnek.

Az államháztartás kötelezettségei és az intézményrendszer további szűkítése céljából hangsúlyozottabb és általános érvényű szerepet kell kapnia a feladat- és intézmény-felülvizsgálatnak, melynek keretében általános elváráskéntfelül kell vizsgálni és módosítani a tárcák és az intézményeik feladatait, működését szabályozó törvényeket, más jogszabályokat, határozatokat, illetve szükség szerint az alapító okiratokat, a szervezeti és működési szabályzatokat, hogy az államháztartási reform követelményeinek megfelelően a rendelkezésre álló források és a megtakarítások révén a tartósan ellátandó állami feladatok finanszírozhatók legyenek, biztosítható legyen az intézményrendszer kielégítő, ugyanakkor költséghatékony működése;

- az intézményrendszerrel szemben szigorú költségcsökkentési, hatékonysági követelményeket kell támasztani, fel kell tárni a szervezeti korszerűsítések (megszüntetés, összevonás, szétválasztás, belső szervezeti korszerűsítés), az intézményműködési módok változtatásának lehetőségeit - megtakarítások realizálása céljából - oly módon, hogy a működőképesség fenntartható legyen.

Mindezek megvalósításának eszközrendszeréül szolgál(hat):

- a hálózatban történő feladatvégzés és párhuzamos feladatellátás esetén feladat- és intézmény-koncentráció előkészítése a feladatellátás szervezése átalakításával együtt, egyes intézmények önállóan működő szervezeti egységeinek részjogkörű költségvetési egységgé (telephellyé) alakítása főleg a belső igazgatási-, egyéb rezsiköltség-megtakarítás és a hatékony működés céljából, színvonalas feladatellátás követelményeinek érvényesítésével;

- a magas bevételi aránnyal rendelkező intézmények, egyes sajátos feladatok elvégzésének az államháztartás köréből más gazdálkodási formába történő szervezése;

- a kiskapacitású intézményeknél az operatív pénzügyi-gazdasági-ellátó feladatok közös elvégzésének megszervezése;

- a belső szervezeti egységek számának csökkentése, a vezető-beosztott arány, valamint a szakmai és intézményüzemeltetési létszámarány javítása;

- a profilidegen és gazdaságtalanul működő jóléti intézmények, szervezeti egységek, kiszolgáló részlegek központi költségvetési körből történő kiszervezése, szükség esetén más szervezeti formában történő továbbműködtetése, eladása;

- a teljesítmény- és hatékonysági mutatók, egységköltségek összehasonlítható intézményi körben való egybevetése, az eltérések elemzése, majd szabályozása, mely módot ad a relatíve magas ráfordítások csökkentésére, kikényszerítve azok okainak felszámolását;

- a presztízskiadások, ezen belül a gépkocsi- és mobiltelefon-vásárlás, illetve -használat, a reprezentációs kiadások csökkentése.

Az alábbiakban az egyes központi költségvetési fejezetek működési és beruházási előirányzatai, illetve a kapcsolódó funkcionális tevékenységek előbbieken túlmenően a támogatási célprogramokat is tartalmazó előirányzatai kerülnek bemutatásra.

A törvényhozó és végrehajtó szervek 2000. évi kiadási lehetősége meghaladja a 77,2 milliárd forintot, mely összeg 15 milliárd forinttal - 25%-kal - magasabb az 1999. évi előirányzatnál. A növekedés nagyobb hányadát költségvetési támogatás fedezi, a 5,7 milliárd forint összegű saját bevétel 1,3 milliárd forinttal csökken. E körben általánosan növekedést eredményez az illetményalapok, illetve a közalkalmazotti illetménytábla 8,25%-kal történő felemelése.

A törvényhozó szerveket illetően 1 milliárd forinttal nő a támogatás az Országgyűlés Hivatalánál a köztisztviselői illetményalap és így a képviselői tiszteletdíjak emelkedése, továbbá a Parlament déli kőtornyának felújítására 0,6 milliárd forint előirányzása következtében. A köztársasági elnöki ciklusválasztással kapcsolatos többletkiadásokra 120 millió forint szolgál a Köztársasági Elnöki Hivatal költségvetésében, az Alkotmánybíróságnál pedig 11 fős létszámfejlesztés valósul meg a működési többletre tervezhető összegek felemelése mellett.

A végrehajtó szervek tekintetében a törvény - a már említett illetményemeléseken kívül - számol a Miniszterelnöki Hivatalnál megjelenő országkép építés és kommunikációs feladatok ellátásának pénzügyi kihatásával (4,4 milliárd forint), új központi üdültetési rendszer bevezetésével (1,4 milliárd forint). Az un. „igazgatási” kiadások emelkednek emellett az EU csatlakozásra való felkészüléshez szükséges összegekkel (pl. Igazságügyi Minisztériumnál fordítás, jogharmonizáció), továbbá a nemzetközi katonai feladatokkal összegfüggő kiadásokkal.

A Közbeszerzések Tanácsa 2000. évi kiadási előirányzata 298 millió forint, amely 12,8%-kal, támogatása pedig 52,2 millió forint, mely 77,6%-kal magasabb, mint az 1999. évben. A kiadás, illetve támogatás növekménye a közbeszerzési törvény 1999. évi módosítása következtében a létszámbővüléssel, valamint - jórészt - az EU csatlakozással kapcsolatos feladatokkal függ össze.

A döntően a Bíróságok és a Magyar Köztársaság Ügyészsége fejezetek előirányzatait magában foglaló igazságszolgáltatás területén 4,5 milliárd forinttal emelkedik a javasolt kiadás az 1999. évi előirányzathoz viszonyítva. A 47,8 milliárd forintnyi kiadási előirányzat 91%-át támogatás fedezi. A 3,0 milliárd forintot kitevő támogatás-növekmény a büntetőeljárásról szóló törvénnyel kapcsolatosan 1999. évről áthúzódó kiadások, továbbá a bírák, ügyészek, igazságügyi és ügyészségi alkalmazottak alapilletményének 160.000 forintról 173.200 forintra történő emelésével (8,25%) függ össze.

A XI. Belügyminisztérium fejezet kiadási előirányzata 222,3 milliárd forint, amely 38,6 milliárd forinttal - 21%-kal - több mint az 1999. évi előirányzat. Ezen belül a működési kiadások 38,2 milliárd forinttal (22%), a bevételek 12,4 milliárd forinttal (77%), a működési támogatások 25,8 milliárd forinttal (16%) haladják meg az idei módosított előirányzatot.

A rend- és közbiztonság összkiadási előirányzata 174 milliárd forint, míg a támogatás 152,5 milliárd forint. Ez utóbbi előirányzat mintegy 12%-kal haladja meg az 1999. évi előirányzatot. A bevétel 9,6 milliárd forintról 21,5 milliárd forintra emelkedik.

A többlet tartalmazza az általános illetményfejlesztést, mintegy 8,3 milliárd forint többlettámogatás szolgálja a fegyveres szervek hivatásos állományú tagjai kedvezményes nyugellátásából fakadó társadalombiztosítási befizetési kötelezettség teljesítését. A további növekmény a terület bővülő feladatellátását teszi lehetővé:

Folytatható a szervezett bűnözés elleni harc, s az ehhez eszközül szolgáló technikai korszerűsítés.

Újabb szakaszához érkezett az okmánycsalád fejlesztését célzó program. Ennek keretében megújul a személyazonosító igazolvány, 152 körzetközponti településen létesül okmányiroda, s a korszerűbb, biztonságosabb okmányok ellenőrzését okmányleolvasó eszközök segítik.

Az EU-hoz való csatlakozás előkészületi munkálatai körébe sorolható az ez évben meginduló határregisztrációs rendszer kiépítése, a schengeni követelményrendszernek való megfelelés szándékával ütemesen megvalósuló intézményi és egyéb feltételek megteremtése (pl. a zöldhatáron az infrakamerák telepítése, a SIS informatikai rendszerhez való csatlakozás kiépítése, a közúti közlekedési, valamint a bűnügyi nyilvántartás létrehozása, a mobil válságkezelő központ).

Ugyancsak az európai elvárásokhoz való felzárkózás szándékával valósul meg a vegyi elhárításhoz, műszaki mentéshez szükséges eszközbeszerzés, amely a katasztrófa-elhárítási tevékenységet fogja segíteni. Utóbbi feladatok megvalósítását PHARE segélyek is támogatják.

Döntően az EU-s csatlakozás elősegítését szolgálja a mintegy 9,1 milliárd forint összegű beruházási keret felhasználása is, amelynek jelentős részét a határátkelőhely-fejlesztések teszik ki.

A tűzvédelem feladatcsoportnál a jövő évi kiadási (11,5 milliárd forint) és támogatási (9,5 milliárd forint) előirányzat jelentősen meghaladja az 1999. évit. A szervezeti korszerűsítés jegyében 2000. január 1-jétől a Polgári Védelem és a Tűzoltóság országos és megyei szervei összevontan, Országos Katasztrófavédelmi Főigazgatóság néven folytatják működésüket.

A 2,6 milliárd forintos kormányzati beruházási keretből folytatódhat a már 1997-ben megkezdődött tűzoltó-gépjármű fecskendő beszerzési program, továbbá lehetőség nyílik az elavult védőeszközök cseréjének megkezdésére.

Az Igazságügyi Minisztérium fejezetben megjelenő büntetés-végrehajtás igazgatására és működtetésére 23,3 milliárd forint szolgál, mely összeg közel 3,8 milliárd forinttal - 19,5%-kal - több az 1999. évi módosított előirányzatnál. A saját bevételek változatlan szinten - 1,8 milliárd forint összegben - finanszírozzák a kiadásokat. A javasolt többletforrás biztosítja a 2000. évtől működő Venyige utcai börtön befejezésének és működtetésének kiadásait, tartalmazza a fegyveres szervek nyugellátásának konstrukciós változása miatti többletet, fedezetet nyújt továbbá a fogva-tartottak számának emelkedéséből adódó többletkiadásokra is.

A XII. Földművelésügyi és Vidékfejlesztési Minisztérium fejezet működési és kormányzati beruházásokra fordított kiadási előirányzata 89,6 milliárd forint, amely 19,3 milliárd forinttal - 27,1%-kal - emelkedik az 1999. évi módosított előirányzathoz képest. Ezen belül a működési kiadás 19,0 milliárd forinttal (27,3%), a saját bevétel 13,1 milliárd forinttal (36,1%), a támogatás 6,0 milliárd forinttal (17,8%-kal) emelkedik.

A működési támogatás az illetményfejlesztésre, az EU közösségi joganyag átvételének Nemzeti Programjában rögzített feladatok (állat- és növényegészségügy, FVM hivatalok, erdészeti, minősítési szakigazgatási és hatósági feladatok, Agrárintervenciós Központnál kifizető ügynökség létrehozása, kutatás-fejlesztés), valamint a szakoktatási intézmények fejlesztése fedezeteként emelkedik.

A kormányzati beruházás előirányzata 1,8 milliárd forint, ami az intézményrendszer fejlesztését és a folyami holtág-rehabilitációt szolgálja.

A mező-, erdő-, hal- és vadgazdálkodás szakigazgatási, kutatási feladatait ellátó intézmények és feladatok tervezett kiadása 109,1 milliárd forint, 17,2 milliárd forinttal (18,7%) több az előző évi előirányzatnál. A saját bevétel 1,4 milliárd forinttal, a támogatás 15,8 milliárd forinttal (27,2%) nő az 1999. évihez képest. A támogatás növekménye döntően az agrárberuházások támogatásának fejlesztését szolgálja, az intézményeknél az illetményemelés támogatásarányos többletét és az agrárintervenciós központ 0,5 milliárd forint összegű támogatását tartalmazza. Ez utóbbi a finanszírozás rendezése miatt az agrártámogatásokból történő átcsoportosítás. A saját bevételek növekedése a szakigazgatási, hatósági, földhivatali díjbevételek, valamint a kutatóintézetek szolgáltatásainak emelkedéséből származik.

A XIII. Honvédelmi Minisztérium fejezet kiadási előirányzata az 1999. évi 161,5 milliárd forint előirányzathoz képest 27,9 milliárd forinttal - 17,3%-kal - emelkedik 2000-ben. A fejezet a befolyó bevételeit a központi költségvetésbe tartozik befizetni, mely konstrukció miatt támogatása jelentős mértékben - 132,0 milliárd forintról a kiadási előirányzattal megegyező mértékre, 189,4 milliárd forintra (43,5%-kal) - emelkedik.

Az előirányzati többletek jelentős részben a NATO tagságból fakadó feladatok megoldását szolgálják. A békefenntartásban való részvétel, az Euro-atlanti kommunikációs feladatok, a Katonai Képviselő Hivatal megerősítése, valamint a külföldi kiképzések, gyakorlatok és a NATO biztonsági beruházási programhoz való hozzájárulás összesen mintegy 9,1 milliárd forint többletforrást igényel. A technikai korszerűsítés keretében megkezdődik a gépjármű-program végrehajtása (4,5 milliárd forint), sor kerül a M-29-es repülőgépek felújításának beindítására (5,7 milliárd forint). Ipari nagyjavításokra 1,7 milliárd forinttal többet lehet fordítani.

A többletforrásból a sor- és hallgatói állomány ellátási normáinak emelésére 2,1 milliárd, a működési feltételek javítására 3,4 milliárd forint áll rendelkezésre.

A védelmi kiadások NATO definíció szerinti körébe sorolt előirányzatok összege 214,3 milliárd forint, mely előirányzat 30,5 milliárd forinttal - 16,5%-kal - haladja meg az 1999. évi előirányzatot. A tervezett kiadási előirányzat a prognosztizált GDP 1,71%-a, amely megfelel a csatlakozási tárgyalások során a NATO felé az ország által vállalt kötelezettségeinknek. Ezen előirányzat magában foglalja a Honvédelmi Minisztérium és a BM Határőrség kiadási előirányzatát, valamint a Miniszterelnöki Hivatal, a Gazdasági Minisztérium, a Pénzügyminisztérium költségvetésében előirányzott, egyéb védelmi célú - az országmozgósítás, a gazdasági felkészülés, a hadiipari kapacitások fenntartása, a K-600-as vezetési rendszer fenntartása - feladatok támogatási fedezetét.

A XV. Gazdasági Minisztérium fejezet működési támogatása 11,5 milliárd forint, ami az 1999. évi előirányzathoz képest 138,3 millió forint (1,2%) növekedést tartalmaz. A többlettámogatás alapvetően a fejezet költségvetési intézményei személyi juttatásainak és járulékainak 5%-os növeléséhez nyújt forrást.

A kormányzati beruházások előirányzata összesen 4,6 milliárd forint, ami elsősorban a Mecseki Uránércbánya megszüntetéséből következő feladatok végrehajtását szolgálja.

Az egyéb gazdasági tevékenységeket és szolgáltatásokat végző intézmények tervezett kiadása 166,1 milliárd forint, 50,1 milliárd forinttal (43,1%) haladja meg az előző évi előirányzatot, zömében a saját bevételek növelése (43,7 milliárd forint) terhére. A támogatás 6,4 milliárd forinttal emelkedik. Ebből 3,6 milliárd forint a támogatási célprogramok növekedése (kis- és középvállalkozások, a turisztika támogatása), 2,2 milliárd forint központi beruházás, mely elsősorban az árvízvédelmi rendszerek fejlesztését szolgálja. A külföldi segélyekből támogatott programok (PHARE, ISPA) ráfordításaira 22,5 milliárd forinttal nő a kiadás az 1999. évi előirányzathoz képest. A vízügyi és árvízvédelmi intézmények kiadása 0,6 milliárd forinttal, a munkaügyi központok kiadása 0,6 milliárd forinttal, az aktív foglalkoztatási célok támogatása 1,1 milliárd forinttal növekszik.

Tüzelő- és üzemanyag, valamint energiaellátási feladatok intézményeinek (Műszaki Biztonsági Főfelügyelet, Magyar Energia Hivatal, Országos Atomenergia Hivatal és az energetikai programok) feladatainak kiadása 3,3 milliárd forint. A feladatokat döntően (89,0%) saját bevételből látják el az intézmények. A költségvetési támogatás 0,4 milliárd forint, az előző évivel azonos.

A XVI. Környezetvédelmi Minisztérium fejezet kiadása 29,3 milliárd forint, mely 12,8 milliárd forinttal (77,1%) magasabb az 1999. évinél. A növekmény a működési kiadásoknál jelentkezik, forrása 10,6 milliárd forint saját bevétel és 2,2 milliárd forint támogatás. A saját bevétel egésze segélyből származik.

A többlet-előirányzatból 10,6 milliárd forint a fejezeti kezelésű előirányzaton, az ISPA segélyprogramon szerepel, mely a gazdaság- és területfejlesztés céljait szolgálja.

Az intézményi előirányzatok mintegy 2,2 milliárd forintos emelkedése biztosítja az EU csatlakozással összefüggő feladatok ellátásához szükséges fejlesztési kiadások fedezetét.

A környezetvédelem intézményei és célfeladatai tervezett kiadása 43,2 milliárd forint, 1,2 milliárd forinttal (2,7%) kevesebb az előző évi előirányzatnál. A természet- és környezetvédelmi területi szervek tervezett kiadása 1,1 milliárd forinttal, az EU csatlakozás környezetvédelmi nemzeti programja kiadása 0,2 milliárd forinttal, a védett természeti területek védettségi szintjének helyreállítása program 0,2 milliárd forinttal, a szennyezett területek kármentesítési kiadása 0,2 milliárd forinttal emelkedik. A fejezeti kezelésű pályázatos támogatások saját bevétellel fedezett előirányzata 1,5 milliárd forinttal, a kiemelt városok szennyvíztisztítása bevételből fedezett kiadása 1,0 milliárd forinttal csökken.

A XVII. Közlekedési, Hírközlési és Vízügyi Minisztérium fejezet kiadása 142,5 milliárd forint, ami 20,8 milliárd forinttal (17,1%) haladja meg az 1999. évi módosított előirányzatot. Ezen belül a működési kiadások növekedése 24,8 milliárd forint (35,3%), ami döntően a gyorsforgalmi úthálózat fejlesztése ágazati célelőirányzatának (támogatással fedezett) összegéből adódik. A saját bevételek előirányzata 64,6 milliárd forint (a többlet 4,6 milliárd forint), a fejezet támogatási előirányzata pedig 77,9 milliárd forint (a növekedés 20,9 milliárd forint).

A közlekedési és távközlési tevékenységek és szolgáltatások tervezett kiadása 188,1 milliárd forint, bevétele 71,6 milliárd forint, támogatása 116,5 milliárd forint. A kiadás az 1999. évi előirányzathoz képest 21,7 milliárd forinttal (13,1%), a bevétel 6,8 milliárd forinttal, a támogatás 14,9 milliárd forinttal növekszik. A többlet-támogatás döntően a gyorsforgalmi úthálózat fejlesztési program említett konstrukciós többlete (20,0 milliárd forint), amely az Útfenntartási és fejlesztési célelőirányzatból történő átcsoportosítással állt elő, a központi beruházások támogatása mérséklődött. Az intézmények kiadásai (hírközlési intézmények 1,4 milliárd forint, Légiforgalmi és Repülőtéri Igazgatóság 4,7 milliárd forint, közlekedési felügyeletek 1,3 milliárd forint) a saját bevételek terhére emelkednek.

A XVIII. Külügyminisztérium fejezet költségvetési támogatása 28,0 milliárd forint, mely 12,5%-kal, összegében 3,1 milliárd forinttal haladja meg az 1999. évit. Kiadási előirányzata 32,9 milliárd forint, a PHARE programok lejárta - 5,4 milliárd forint - következtében az 1999. évinek 93,6%-a. Azaz a támogatásnövekedés és a bevételcsökkenés együttes hatásaként a kiadás 2,2 milliárd forinttal kevesebb az 1999. évinél. A kiadási előirányzaton belül a kormányzati beruházási célelőirányzat 500 millió forint, amely a Nagy Imre téri épület bővítését szolgálja.

A Külügyminisztérium előirányzatának mintegy kétharmadát a külföldi képviseletek költségei teszik ki.

A támogatási többlet fedezetet nyújt az integrációs szakattaséik brüsszeli kiadásaira; az uniós szabályoknak megfelelő vízumkiadás személyi, technikai és infrastrukturális hátterét megteremtő kiadásokra, a NATO civil költségvetéséhez való hozzájárulásra és a határon túli magyar felsőoktatás fejlesztésére.

A külügyek intézményei és feladatai kiadása 39,2 milliárd forint, amely 1,6 milliárd forinttal alacsonyabb az előző évi előirányzatnál, a saját bevételek említett csökkenése, a támogatás 4,0 milliárd forinttal való emelkedése miatt. Az EU csatlakozással kapcsolatos Nemzeti Programban lefektetett feladatok ellátására 3,9 milliárd forinttal több forrás jut 2000. évben.

A XIX. Szociális és Családügyi Minisztérium fejezet 2000. évi működési költségvetésének támogatása 16,3%-kal növekszik az 1999. évi bázis-előirányzathoz képest, ami jórészt új feladathoz, a hadigondozásról szóló törvényt végrehajtó közalapítványi hozzájáruláshoz kötődik.

A fejezet kiadásai között új elem a fogyatékosügyi program megvalósításának előkészítésére irányuló 200 millió forint.

A jogszabályban rögzített feladatok teljesítését szolgálják a mozgáskorlátozott személyek támogatásának, a szociális okokból felmentettek TV készülék üzemben-tartási díj átalányának kifizetésére tervezett előirányzatok.

Az XX. Oktatási Minisztérium fejezet kiadása 2000-ben 228,1 milliárd forint, támogatása 141,7 milliárd forint, melyből működési célú kiadás 216,1 milliárd forint, a bevétel 86,3 milliárd forint, a támogatás 129,7 milliárd forint.

A felsőoktatás költségvetési támogatása 2000-ben 128,3 milliárd forint. Ezzel - az elmúlt évi előirányzat 27%-os, kiemelkedő növekedése után - az ágazat támogatása további 8,6%-kal nő. Az átlagosnál jobban -15,2%-kal - emelkedik az intézmények közvetlen támogatása.

Kiemelkedő feladat az intézményhálózatnak a felsőoktatási intézményhálózat átalakításáról, továbbá a felsőoktatásról szóló 1993. évi LXXX. törvény módosítására kiadott 1999. évi LII. törvényben meghatározott strukturális átalakítása, a folyamatos működés biztosítása mellett. Minderre továbbra is növekvő hallgatólétszám mellett kerül sor. Az államilag finanszírozott hallgatólétszám több, mint 8 ezer fővel, csaknem 109 ezer főre nő, ezzel arányosan alakulnak a normatív támogatási többletek.

A hallgatói juttatások többlete - a kollégiumi támogatásokkal együtt -1,4 milliárd forint, amit további 400 millió forint lakhatási, tankönyv-, jegyzet-, sport-, illetve kulturális támogatás egészít ki.

A képzés feltételeit 5,8 milliárd forint - a létszámtöbbletből és normatíva emelésből adódó - többlet-előirányzat javítja. A normatív finanszírozással nem kezelhető feladatok megoldására 500 millió forint fordítható. A központi kutatástámogatás kerete 1,0 milliárd forint, a programfinanszírozással megoldandó speciális feladatokra 800 millió forint áll rendelkezésre.

Széchenyi ösztöndíjban újabb 500 fő részesül, az új belépők miatti kiadások finanszírozására és az ösztöndíjak 8,25%-os emelésére 1,6 milliárd forint szolgál.

Az intézményhálózat átalakítására, felsőoktatás-politikai reformok bevezetésére 1,5 milliárd forint áll rendelkezésre a világbanki fejlesztési program keretében (továbbá beruházási célra 4,0 milliárd forint). A program lehetővé teszi a felsőoktatási vezetési információs rendszer kifejlesztését, az intézményi menedzsment képzését, a hallgatói juttatások rendszerének reformját, beleértve egy hallgatói hitel-rendszer előkészítését.

A közoktatási programok folytatására 1,2 milliárd forint áll rendelkezésre. Új feladat az értékelési és vizsgaközpontok kialakítása, a minőségbiztosítás elemeinek bevezetése a közoktatásban, melynek forrása 1,8 milliárd forint. A közoktatás informatikai fejlesztésére, további programokra 3,8 milliárd forint szolgál.

A szakképzés támogatására az „Ifjúsági Szakképzés fejlesztése” világbanki program keretében 2,0 milliárd forint fordítható.

A kormányzati beruházások két területre koncentrálódnak. A Lágymányosi Egyetemi fejlesztésekre 5,4 milliárd forint fordítható, míg a világbanki program keretében 4,0 milliárd forint használható fel az intézményhálózat fejlesztésére, jellemzően könyvtárak, informatikai központok, kollégiumok építésére.

Az XXI. Egészségügyi Minisztérium fejezet működési kiadása 2000-ben 94,6 milliárd forint, ami a bázis-előirányzatot 17%-kal haladja meg. A jelentős növekedés szerkezeti változások következménye, amelyek hatására a kiadások bevétellel fedezett aránya emelkedik. A működési költségvetés támogatása 49,7 milliárd forint, ami 7%-kal nő a bázishoz viszonyítva. A tervezett bevételek nagyságrendje 44,8 milliárd forint. A bevételek növekedési üteme a bázishoz képest mintegy 30%. A markáns emelkedés a jelzett intézmény-átszervezések következménye. A központi beruházások céljaira fordítható költségvetési támogatás 6,5 milliárd forint, amelyet 800,0 millió forint saját bevétel egészít ki.

A támogatás-növekmény lehetővé teszi, hogy folytatódjon az 1999. évben elindított központi gyakornoki rendszer az egészségügyi felsőfokú szakképzés kiegészítéseképpen, amelyre a költségvetés tervezete 3,4 milliárd forintos előirányzatot javasol.

A központi egészségügyi intézmények elmaradt ügyeletidíj-tartozásainak kifizetésére 2,0 milliárd forintos célelőirányzat szolgálhat.

Átalakul az Országos Vérellátó Szolgálat szervezete. A korábban önkormányzati egészségügyi intézményekben működő vérellátók szervezetileg az OVSZ-hez kerülnek, így megteremthető egy centrálisan szervezett és irányított, egységes szakmai szempontokat érvényesítő országos vérellátó hálózat.

Folytatódik - bár lassított ütemben - az 1997-ben elindított két szakmai fejlesztési program: a hagyományos röntgengéppark és az onkológiai sugárterápiás eszközpark fejlesztése. A sürgősségi betegellátás céljaira, amelynek megerősítése 1999-ben elkezdődött, a törvény szerint 1600,0 ezer forintos támogatás áll rendelkezésre 2000-ben.

Az egészségügyi ágazat számára az Európai Uniós csatlakozásra való felkészülés többletfeladatokat jelent, többek között az Állami Népegészségügyi és Tisztiorvosi Szolgálat felkészítésében. Ehhez PHARE források igénybevételére van lehetőség, amelynek hazai társfinanszírozási összege 1,1 milliárd forint.

A központi beruházások támogatására javasolt 6,5 milliárd forintos keret lehetővé teszi - többek között, kiemelten - az Országos Orvosi Rehabilitációs Intézet rekonstrukciójának folytatását, a Soproni Kórház IV. számú épületének rekonstrukcióját, a DOTE I. sz. Sebészeti Klinika bővítését.

A XXII. Pénzügyminisztérium fejezet 2000. évi javasolt kiadása 115,7 milliárd forint. Ezen belül a működési kiadás 107,3 milliárd forint, a támogatás 91,2 milliárd forint, mely 20%-os növekedést jelent. Az adó- és járulékbevallási és -befizetési fegyelem javítását szolgálja az APEH részére biztosított 14,2 milliárd forintos többlettámogatás.

A pénzügyi és költségvetési tevékenységek és szolgáltatások kiadása 110,1 milliárd forint, 17,1 milliárd forinttal (18,4%) nő az 1999. évi előirányzathoz képest. A 10,8 milliárd forint saját bevétel 1,0 milliárd forinttal, a 99,2 milliárd forint támogatás 16 milliárd forinttal (19,4%) több az előző évinél.

A XXIII. Nemzeti Kulturális Örökség Minisztériuma fejezet tervezett kiadása 66,5 milliárd forint, a bevételi előirányzat 8,2 milliárd forint. A támogatás 58,4 milliárd forint, amely az 1999. évi módosított előirányzathoz képest 7,6 milliárd forinttal, 15%-kal nő. A működési támogatás 42,6 milliárd forint, 5,9%-kal bővül.

A kulturális szaktörvény végrehajtását szolgáló feladatokra mintegy 4,3 milliárd forint áll rendelkezésre. Ez biztosítja a közgyűjteményi és közművelődési feladatellátás finanszírozását, ezen intézmények telematikai infrastruktúrájának és információs rendszerének fejlesztését.

A költségvetés tervezetében jelentősen megemelt összeggel, 400 millió forinttal szerepel a határon túli magyarság kulturális életének támogatása.

Az ezeréves államiságunk és a kereszténység felvételének ezredfordulós megünneplésével kapcsolatos felkészülés kiemelt támogatásban részesül. Ezen belül jelentős összeg szerepel a múzeumok, a királyi székhelyek épületeinek és más kiemelt műemlékeknek a rekonstrukciójára. A millenniumi filmprodukciók több mint 1 milliárd forint összegű előirányzata olyan filmművészeti alkotásokhoz nyújt támogatást, amelyek tartalmukban, mondandójukban az évfordulóhoz kapcsolódnak. A Nemzeti Örökség Program mintegy 2,7 milliárd forint összegű célelőirányzata az épített és tárgyi kulturális örökség védelmével, gyarapításával és méltó bemutatásával különösen fontos szerepet játszik a megemlékezésekre való felkészülésben.

A Nemzeti kulturális alapprogram finanszírozására elsősorban a kulturális járulék nyújt fedezetet. A 4,6 milliárd forint összegű alapprogram pályázati támogatást nyújt a nemzeti és egyetemes kulturális értékek létrehozására, megőrzésére és terjesztésére: évfordulók, fesztiválok, rendezvények, új kulturális kezdeményezések támogatására.

A központi költségvetési szerveknél a kulturális tevékenységek és szolgáltatások működési, beruházási és támogatási célprogram tervezett kiadási előirányzata 53,6 milliárd forint, amely 17,9%-kal haladja meg az 1999. évi előirányzatot. A bevételi előirányzat 9,3 milliárd forint, ami 3,9%-os, a támogatási előirányzat 44,4 milliárd forint, amely 21,3%-os növekedést jelent. A tervezett működési támogatás 28,1 milliárd forint, amely 1,2 milliárd forinttal, 4,5%-kal több az előző évi működési előirányzatnál, amelynek 91%-át a XXIII. Nemzeti Kulturális Örökség Minisztériuma fejezete tartalmazza.

Az egyházak hitéleti és közcélú tevékenységének finanszírozására az 1997. évben elfogadott törvény, továbbá az Apostoli Szentszékkel kötött megállapodás és az egyházi különmegállapodások előírásai az irányadók.

Az egyházi alapintézmények működésének finanszírozása a személyi jövedelemadó állampolgárok által felajánlható 1%-ára épül. 1999. évben 490 ezer adófizető 73 egyház javára közel 1,4 milliárd forint összegű személyi jövedelemadóról rendelkezett. Ez az összeg - az egyházfinanszírozási törvény kettős garanciája révén - az SzJA összevont adóalap adójának 0,5%-ára, illetve az 1998. évi költségvetési támogatás mértékéig egészül ki. Így az NKÖM 2000. évi költségvetésében 3,6 milliárd forint szolgál az egyházi alapintézmények támogatására. A hittanoktatás támogatása - a tanulócsoportok számának és az óradíjaknak az emelkedése következtében - 1,8 milliárd forintra, az egyházi közgyűjtemények működésének és gyarapításának támogatási összege 418 millió forintra nő.

Az egyházi kulturális örökség értékeinek rekonstrukciójára és egyéb beruházások támogatására 1 milliárd forint, az átadásra nem került ingatlanok utáni járulékként 5,4 milliárd forint, a Budapesti Szent István Bazilika rekonstrukciójának befejezésére 1 milliárd forint az előirányzat. A volt egyházi ingatlanok tulajdoni helyzetének rendezését - kormányzati rendkívüli kiadásként - 5 milliárd forint szolgálja.

Az egyházak oktatási, egészségügyi és szociális tevékenységük után az önkormányzati intézményekével azonos mértékű normatív támogatásban részesülnek. Ennek összege - az egyéb nem állami intézményekével együtt - 13,2 milliárd forint. Az egyházi közoktatási és szociális intézmények ehhez 4,3 milliárd forint összegű kiegészítő támogatásban részesülnek.

Az XXIV. Ifjúsági és Sportminisztérium kiadási előirányzata 15,2 milliárd forint, amely 8,7%-kal haladja meg az 1999. évi előirányzatot. A többlettámogatás a sportágazatban többek között magában foglalja a 2000. évi Sidney-i Olimpiai Játékokon való részvétellel kapcsolatos támogatást (788,0 millió forint összegben), illetve az 1999. évihez hasonlóan, a sportszervezetek köztartozásainak rendezésével, sportvállalkozások, olimpiai műhelyek, szabadidő sportprogramok támogatásával, valamint a fogyatékosok sportjának fejlesztésével összefüggésben kerül felhasználásra.

Az ifjúsági feladatok közül prioritást élvez a kábítószer-fogyasztás megelőzésére fordítható előirányzatok összességében 800,0 millió forint biztosítása. Az 1999. évihez hasonlóan finanszírozásra kerülnek a Zánkai Gyermek és Ifjúsági Üdülőközponttal, a két és többoldalú nemzetközi csereprogramokkal, a II. Európai Ifjúsági Központtal és a Gyermek és Ifjúsági Alapprogram támogatásával kapcsolatos feladatok.

A XXXI. Központi Statisztikai Hivatal fejezet költségvetési támogatása 65%-kal haladja meg az 1999. évi bázis-előirányzatát. A fejezet előző évi előirányzata az egyszeri új feladatok miatt 4,4 milliárd forinttal (11,2 milliárd forintra) növekszik. A növekedésből 2,5 milliárd forint fedezetet nyújt az EU-csatlakozás Nemzeti Programjában előírt többletfeladatokra, ezen belül az Általános Mezőgazdasági Összeírásról szóló törvény végrehajtásának költségeire, 1,5 milliárd forint a 2001. évi népszámlálás megszervezésének és előkészítésének fedezetére szolgál. Ezen felül 0,2 milliárd forint beruházási többlet áll a tárca rendelkezésére.

A XXXIII. Magyar Tudományos Akadémia fejezet 2000 évi támogatási előirányzata 18,8 milliárd forint, amely 1,6 milliárd forinttal, 9,2%-kal több az előző évi keretnél. A fejezeten belül a működési támogatások jövő évi kerete 15,0 milliárd forint, mely 10,3%-os növekedést jelent. A többlet fedezetet nyújt az általános illetményfejlesztés mellett az akadémikusok és akadémiai doktorok tiszteletdíjának és a Bolyai kutatási ösztöndíjnak a minimálbér változásával összefüggő emelésére.

Az Országos Tudományos Kutatási Alapprogramok 2000. évi előirányzata közel 3,2 milliárd forint, amely az előző évinél 6%-kal több.

2.6.2. Támogatási célelőirányzatok kiadásai

A támogatási célelőirányzatok a fejezeti kezelésű előirányzatokon belül jelennek meg. Ezen előirányzatokra - melyek a megszűnt elkülönített állami pénzalapok feladatait végzik - jellemző, hogy a kötelezettségeik fedezetét a központi költségvetés bruttó kiadásai tartalmazzák. A bruttó kiadások forrásául pedig a saját bevételek és a támogatások szolgálnak.

A támogatási célelőirányzatok a nemzetgazdaság komplex céljainak finanszírozását segítik elő nyolc központi költségvetési fejezetnél 21 fejezeti kezelésű előirányzatként, 87,6 milliárd forintos saját bevétellel, 164,4 milliárd forintos költségvetési támogatással.

A célelőirányzatok mintegy harmada 2000-ben is a Földművelésügyi és Vidékfejlesztési Minisztériumnál szerepel. Az ágazatban szereplő támogatási célelőirányzatok biztosítanak forrást a különböző célra orientált SAPARD programokhoz kapcsolódó feladatok hazai finanszírozásához is. 1999-től Agrárgazdasági beruházások támogatása célelőirányzat keretében kerül sor a mezőgazdasági alaptevékenységek, az erdőtelepítés, az erdőszerkezet-átalakítás, a fásítás, a meliorációs és öntözésfejlesztések beruházásainak támogatására. A 47,9 milliárd forintos kiadási előirányzat biztosítja a mező- és erdőgazdasági termelés fenntartását, bővítését szolgáló beruházások támogatását. Az Erdészeti közcélú feladatok támogatása 686 millió forint központi költségvetési támogatás mellett többnyire a hatóságilag elrendelt befizetésekből valósul meg. Ezekből biztosítható az erdők felújítása, nevelése, fenntartása. A Termőföld minőségvédelme, hasznosítása előirányzat teljes egészében saját bevételből segíti a földbirtok-politika gyakorlati megvalósítását. Az Állattenyésztési, tenyésztésszervezési feladatok előirányzat bevételei elsősorban a tenyésztési hozzájárulásból származnak, és az állatazonosítási, tenyésztési nyilvántartási, törzskönyvezési és teljesítményvizsgálatok végzésének, a csúcsgenetika megvalósításának, valamint nemzetközi és hazai kiállításokon való részvételnek a támogatását biztosítja. A Halgazdálkodási- és a Vadgazdálkodási tevékenységek támogatásai előirányzatok költségvetési támogatással nem rendelkeznek. Bevételeikkel az ágazatok kiemelt feladatainak támogatását biztosítják. Az Agrárinformatika, farm- és egyéb szakmai gyakorlatok támogatására rendelkezésre álló 370 millió forint az agrárgazdaság irányítása és szabályozása szempontjából is nélkülözhetetlen agrárinformatika fejlesztését, a középtávú megállapodásokon alapuló farmgyakornok-képzést támogatja, valamint egyéb oktatási, szakmai munkák költségeihez nyújt fedezetet. 1998-tól a fejezet felelősségi körébe tartoznak a Terület és vidékfejlesztési célfeladatok is, melyek fontos szerepet töltenek be a gazdaság területi aránytalanságainak mérséklésében, a vidék, az elmaradott régiók és kistérségek felzárkózási esélyeinek javításában. Célrendszerében - a kormányprogrammal összhangban - erősödő hangsúlyt kapnak a munkahelyteremtő beruházások, a kis- és középvállalkozások, valamint a kedvezőtlen adottságú agrártérségekben megvalósuló fejlesztések támogatásai. A terület- és vidékfejlesztés regionális és megyei programjainak támogatását a központi költségvetési támogatás mellett 7 milliárd forint privatizációs bevétel, valamint - a SAPARD programokhoz kapcsolódóan is - a vidékfejlesztés kistérségi programjainak támogatására további 2,5 milliárd forintos privatizációs bevétel biztosítja. Ezen a forrásokat egészíti ki még 17,9 milliárd forint összegben a PHARE segély is.

A Gazdasági Minisztérium 4 célelőirányzattal gazdálkodik. A Gazdaságfejlesztési célelőirányzatok 17,2 milliárd forintos kiadási előirányzatából kerül sor: a beruházások és a működőtőke-befektetések ösztönzésére, a vállalkozások versenyképességének javítására, a nemzetközi piacokon való eredményes megjelenéssel a nemzetközileg versenyképes árualapok létrehozására alkalmas feldolgozóipari kapacitások kialakítására és a működőtőke-befektetések ösztönzésére, a gazdasági szerkezet átalakításának gyorsítására, a hazai gyártású feldolgozóipari termékek nemzetközi elfogadtatását elősegítő kereskedelemfejlesztési, valamint korszerű marketing eszközök, minőségtanúsítási rendszerek, stb. kidolgozására, a kollektív exportösztönzést, a külgazdasági egyensúly javítását elősegítő nemzeti programok és a törvényekből, kormányhatározatokból, illetve a Gazdasági Minisztérium feladataiból adódó feladatok megvalósítására. A Turisztikai célelőirányzat növekvő saját bevétel és támogatás mellett láthatja el a 2000. évi feladatait. Kiadásai fedezetet biztosítanak a nemzeti turisztikai marketing feladatok magas színvonalú ellátására, az ehhez szükséges szervezeti rendszer működtetésére (Magyar Turizmus Rt., Regionális Idegenforgalmi Bizottságok titkárságai), valamint a turisztikai termékfejlesztésére, az európai színvonalú szakoktatási rendszer kialakítására. A célelőirányzat felhasználásának főbb elemei: a nemzeti propaganda-kiadványok elkészítése, hirdetések, reklámok megrendelése, a turisztikai fogadókészség fejlesztése, a programkínálat bővítése, vállalkozói beruházások ösztönzése, közbiztonság javítása stb. A Műszaki fejlesztési célelőirányzatok 11,2 milliárd forintos kiadási előirányzatából kerül finanszírozásra a versenyképességet magalapozó kutatás, a műszaki fejlesztés, a K+F eredmények elterjesztése, hasznosítása, a K+F infrastruktúra fejlesztése, a nemzeti projektek, programok megvalósítása, a nemzetközi tudományos és technológiai kapcsolatok fenntartása, kialakítása A kis- és középvállalkozói célelőirányzat a mikro-, kis- és középvállalkozások fejlesztésének középtávú kormányzati stratégiájához kapcsolódik. Ennek keretében kerül sor a finanszírozási lehetőségek bővítésére (beruházások támogatása, mikrohitel-program, garanciarendszer bővítése, kockázatitőke-alapok támogatása, egyéb hitelezési kedvezmények), technológiai centrumok, clustering hálózatok létesítésére, üzleti információs rendszer fejlesztésére (piacra jutás támogatása, beszállítói kapcsolatok erősítése, monitoring rendszer, közbeszerzési adatbank), a vállalkozói kultúra fejlesztésére (tanácsadó rendszer, inkubátorház-program, minőségbiztosítás, továbbképzés), az EU csatlakozásra való felkészülésre (közösségi szabályok ismertetése, EU programokban való részvétel finanszírozása).

A Környezetvédelmi célfeladatok a környezetkímélő gazdasági szerkezet kialakításának ösztönzését, a környezeti ártalmak megelőzését, a bekövetkezett környezeti károk csökkentését, felszámolását, továbbá a természeti, illetőleg a védett természeti értékek, területek megőrzését, fenntartását, a hatékony környezetvédelmi megoldások ösztönzését, valamint a társadalom környezet- és természetvédelmi szemléletének fejlődését szolgálják 20,4 milliárd forintos tervezett bevétellel és 9,2 milliárd forintos központi költségvetési támogatással. A bevétel és a költségvetési támogatás döntő része a termékdíjakból származik.

A Közlekedési, Hírközlési és Vízügyi Minisztériumnál támogatási célelőirányzatként jelennek meg: az Útfenntartási és fejlesztési célelőirányzat, amely 10,8 milliárd forintos bevétellel és 65 milliárd forintos központi költségvetési támogatással biztosítja az országos közutak fejlesztését, fenntartását, üzemeltetését. A Vízügyi célelőirányzat a vízgazdálkodási infrastruktúra - különösen a közműves vízellátás és a szennyvízelvezetés,-tisztítás - fejlesztését segíti. Az előirányzat 5,7 milliárd forintos bevétele - melynek jelentős része a vízkészlet-járulékból adódik - fedezetet biztosít még a vízügyi állami alapfeladatok részbeni finanszírozására, a vízkészlet feltárására, a vízrajzi tevékenység fejlesztésére, az ivóvízbázisok védelmére, valamint a közcélú vízi-létesítmények, vízközművek fejlesztésére. A Hírközlési célfeladatok központi költségvetési támogatás nélkül, kizárólag saját bevételekből gazdálkodnak. A bevétel meghatározó része a koncessziósdíj-bevétel, melyből a célelőirányzatot feladatai ellátására 7,5 milliárd forint illeti meg. A célelőirányzat a távközlésfejlesztési és frekvenciagazdálkodási feladatok finanszírozását szolgálja.

A Kárrendezési célelőirányzat XXII. Pénzügyminisztérium fejezetben tervezett előirányzata 2,6 milliárd forint, amely az 1991. július 1-je előtt gépjármű-balesetet szenvedett és ezáltal maradandóan egészségkárosult személyek részére költségtérítésre (kórházi ellátás, ismételt gyógykezelés, gyógyászati segédeszközök, stb.) és járadék fizetésére fordítható.

A Nemzeti kulturális alapprogram a XXIII. Nemzeti Kulturális Örökség Minisztériuma fejezetben a kulturális ágazat - döntően pályázati úton elosztható -támogatására szolgáló előirányzat. A kulturális járulék fizetésére kötelezett termékek és szolgáltatások köre az előző években jelentősen kibővült, ennek következtében a befolyó bevétel 4,6 milliárd forint forrást biztosít a kulturális értékek létrehozására és megőrzésére, a művészeti alkotások, rendezvények, nemzetközi kapcsolatok támogatásának finanszírozására.

Az ifjúsági és sportcélokat támogató célprogramok az XXIV. Ifjúsági és Sport Minisztérium fejezeti kezelésében kerülnek felhasználásra. A gyermekek és fiatalok programjait, szervezeteit, kezdeményezéseit és az azokat segítő szolgáltatásokat a Gyermek- és ifjúsági alapprogram keretében az 450 millió forint összegben támogatja a központi költségvetés. Ugyancsak központi költségvetési hozzájárulással, 365 millió forinttal kerül támogatásra a Sporttámogatási célelőirányzat. Az előirányzat koncentráltan a Nemzeti Atlétikai Program keretében kerül felhasználásra. A program feladata, hogy az ifjúság az iskolai testneveléshez és sporthoz kapcsolódóan olyan alapvető atlétikai képzést kapjon, amely egyrészt komolyabb szintű sportkultúrát valósíthatna meg, másrészt alapul szolgálna számos olyan sportágnak, amelyben a tehetséges fiatalok sikeresen szerepelhetnének. Ezen előirányzatból kerül finanszírozásra a sportegészségügyi és dopping-ellenes feladatok működési kiadása is.

Az Országos Kutatási Alapprogramok (OTKA) célelőirányzat a kutatás-támogatás korszerű, nemzetközileg is elismert pályázati rendszerét működteti. Célja a tudományos kutatások és a kutatási infrastruktúra független, széleskörű támogatása, a fiatal kutatók segítése, nemzetközi tudományos eredmények létrehozása. Az OTKA 2000. évi támogatása mintegy 3,2 milliárd forint. E forrásból tematikus, ifjúsági és doktori pályázat működik, továbbá folytatódik a már megkezdett könyvtár- és műszerpályázat.

2.6.3. Központi beruházások költségvetési fedezete

A központi beruházási kiadási lehetőség a 2000. évben a GDP 1%-a, konkrét értéke 124,3 milliárd forint, amelyből a támogatással fedezett kiadás 122,6 milliárd forint és 1,7 milliárd forint a tervezett saját bevétellel fedezett kiadás. Ez a kiadási keretlehetőség - a számított inflációt meghaladó - 8,5% folyó áras növekményt tartalmaz az 1999. évi 114,6 milliárd forint előirányzathoz képest. E nominális növekedéssel tervezett keretlehetőségen belül kerültek megtervezésre - a tárcák rangsorolása alapján - az EU csatlakozás feltételéül figyelembe vett infrastrukturális fejlesztések, illetve központi beruházások 2000. évi lehetséges ütemei.

A termelő-infrastruktúra területén összesen 47,4 milliárd forint kormányzati beruházási előirányzat különíthető el a vasúthálózat, kombinált árufuvarozás, logisztikai központok kialakításának, az úthálózatnak, postahálózatnak fejlesztésére, vízgazdálkodási beruházásokra, valamint a Volán autóbuszpark rekonstrukciójára. Ez- által biztosítható a megkezdett infrastrukturális beruházások folyamatossága, és lehetővé válik új beruházási programok elindítása.

A humán szolgáltatások területén az egészségügy és az oktatás rendszerének tovább-fejlesztéséhez és a felszereltség, műszerezettség, a diagnosztika és informatikai ellátottság javításához kapcsolódó beruházások folytatódhatnak.

A kultúra területén eredeti ütem szerint valósulhatnak meg a milliniumi és a folyamatban lévő műemléki rekonstrukciók és kulturális beruházások.

A rend- és a honvédelem, valamint a jogszolgáltatás területén az EU közösségi normákhoz igazodó védelmi és közbiztonsági reformokhoz kapcsolódó eszközfejlesztési beruházásoknak van a múlt évihez hasonló prioritásuk.

2.7. A helyi és a helyi kisebbségi önkormányzatok központi forrásszabályozása

A szabályozás peremfeltételei

A helyi és a helyi kisebbségi önkormányzatok, illetve intézményeik 2000. évi költségvetési lehetőségei az államháztartás egészéivel összhangban alakulhatnak.

- Az átlagkeresetek 8,25%-kal növekedhetnek, ezáltal 2%-ot meghaladó reálkereset-emelkedés érhető el az önkormányzati szférában is.

- A helyi önkormányzati támogatások bővülése 5% bérnövelésre nyit lehetőséget, ennélfogva az önkormányzati intézményeknél is elengedhetetlen a megtakarítást eredményező szervezeti intézkedések megvalósítása. Ez utóbbiak között az átlaglétszám 3%-os mértékű fogyása az önkormányzati alrendszerben is elvárás. Csak egy-két területen - a tűzoltóságnál, valamint a bentlakásos szociális intézményeknél - érvényesíthető kivétel.

- A dologi kiadások központi költségvetési hozzájárulásból történő emelésére nincs mód. A helyi bevételi lehetőségek eddigieknél még fokozottabb kiaknázása révén 3% körüli kiadásbővülés prognosztizálható.

- A helyi önkormányzatok felhalmozási kiadásaihoz kapcsolódó központi költségvetési támogatások 9%-kal nőhetnek. E kiadások 2000-ben - a felhalmozási célú bevételek fokozatos visszaesésével - mintegy 3,5%-kal emelkedhetnek. Ennek érdekében is a folyó bevételek - mindenekelőtt a helyi iparűzési adó - egyre nagyobb hányada már beruházásokat finanszíroz, főként az átlag feletti jövedelmi háttérrel rendelkező önkormányzatoknál.

A felhalmozási célú bevételek között 1999-re és 2000-re számbavételre került a gázközművek privatizációjánál az Alkotmánybíróság által megítélt tartozás teljesítésére az 1998. év végén elkülönített, együttesen 50 milliárd forint. 2001-től „látványos” visszaesés indul el a felhalmozási célú bevételeknél, amelynek pótlására - évi mintegy 50 milliárd forinttal - az állami támogatásból, illetőleg a helyi adók körének szélesítésével már most gondolni kell.

Itt még megjegyzendő, hogy valamennyi fent jelzett paraméter a helyi önkormányzatokat megillető központi források meghatározásának alapja, és nem kötelező előirányzat. Ezeket a kiadásokat az önkormányzat maga határozza meg, helyi bevételeinek alakulását is figyelembe véve.

- A lakossági szociális juttatások fajlagosan 8%-kal emelkedhetnek (azonosan a nyugdíjakéval). A különböző jogcímen ellátottak számának együttes változása is növeli az ilyen célú kiadásokat, ennélfogva a központi költségvetési támogatást is.

- A munkaadók által fizetendő járulékok az 1999. évihez képest nem változnak (33%), míg a tételes egészségügyi hozzájárulás 3600 Ft/fő/hó-ról 3900 Ft/fő/hó-ra emelkedik

Mindezen paraméterek alapján a helyi önkormányzatok GFS rendszerű (hitelműveletekből, illetve előző évi maradványokból származó pénzeszközök felhasználása nélküli) kiadásai 2000-ben 1480 milliárd forintot tehetnek ki, mely az előző évi országgyűlési előirányzathoz képest 7,3-kal több.

Önkormányzati forrásszabályozás

A helyi önkormányzati pénzügyi szabályozásban 2000-re alapvető elmozdulásra sem szükség, sem lehetőség nincs, ugyanis a forrásszabályozás alapját képező feladat- és hatásköri rendszerben csak a későbbi években várhatók lépések. Így a szabályozás jellemzői változatlanul a következők:

- normativitás,

- szolidaritás a gyenge jövedelmi háttérrel rendelkező önkormányzatok működőképességének fenntartása érdekében,

- területi kiegyenlítés, az infrastrukturális ellátottság különbségeinek mérséklése céljából,

- a társulásos feladatmegoldás ösztönzése.

Tovább erősödik:

- a feladatarányosság,

- az áttekinthetőség, egyszerűség.

Az előző részben ismertetett kondíciók alapján a központi szabályozásba tartozó források (állami támogatások és hozzájárulások, valamint személyi jövedelemadó) együttesen az előző évi országgyűlési előirányzathoz képest 7,7%-kal nőhetnek. A 2000. évi központi forrásoknál figyelembevételre került a XXIII. Szociális és Családügyi Minisztérium fejezettől egyes szociális intézmények létszámmegtartása céljából átvett 580 millió forint, valamint a XX. Oktatási Minisztérium fejezetbe szakmai fejlesztésre, érettségi, illetve szakvizsgadíjakra, értékelési, minőségbiztosítási programok támogatására átkerülő 5650 millió forint. Az e tényezők hatásával is korrigált bázis-előirányzathoz képest a szabályozott források növekedése 8,9%-os.

Hasonlóan az előző évekhez, az átengedett személyi jövedelemadó - a két évvel korábbi magasabb dinamikájú bevétel változatlanul 40%-os mértékű átengedése következtében - nagy mértékben, 25,1%-kal nő az előző évihez képest, emiatt a központi költségvetési támogatások és hozzájárulások előirányzata 3,7%-kal emelkedik - szintén a korrigált bázis-előirányzathoz viszonyítva.

A személyi jövedelemadó gyors dinamikája következtében az önkormányzatok közötti jövedelemdifferenciálódás fokozódna. Ennek elkerülése, s a központi források még feladatarányosabb elosztása érdekében az átengedett személyi jövedelemadón belül további hányadot - legalább 3-4%-pontnyit - szükséges bevonni a normatív elosztásba a lakhelyen maradó adók terhére. (Ez tehát azt jelentené, hogy 1999-ben is - az évközi zárolást követően - már csak 13,3%-nyi lakhelyen maradó rész 2000-re tovább csökken 10%-ra.) Ez sem tartható azonban a következők miatt.

A közoktatási törvény 1999. évi módosításával az oktatási célú központi költségvetési normatív hozzájárulások főösszegére vonatkozó garancia - a két évvel megelőző ágazati nettó működési kiadások 80%-áról 90%-ára - bővült, s ez 31,5 milliárd forint többlettámogatási kötelezettséget jelent. Ennek fedezetét is csak „forráscserét” - és nem többlettámogatást - jelentő belső átcsoportosítással lehet megteremteni a személyi jövedelemadó lakhelyen maradó részének további mintegy 5%-pontos csökkentésével. A lakhelyen maradó személyi jövedelemadó mértéke így 5%-ra mérséklődik.

A normatívan elosztható személyi jövedelemadó így az 1999. évi 25%-ról 35%-ra növekedhet, amely a normatív központi költségvetési hozzájárulásokon belül a személyi jövedelemadóból finanszírozott tételek számának bővülését teszi lehetővé.

Előrelépést jelent a szabályozásban, hogy a központosított előirányzatok közül mindazok, amelyek normatív módon kerülnek felhasználásra, átkerülnek vagy a kötetlen (pl. a körjegyzőségekhez kapcsolódó hozzájárulás), vagy a kötött (pl. a jövedelempótló támogatások) normatívák közé. Ennélfogva a központosított előirányzatok között csak olyan tételek maradnak, amelyeknél az elosztás közvetlenebb formái érvényesülnek.

A községek általános támogatása 1990 óta 2 millió forint. A 2000. évre ez az összeg emelkedjék meg 3 millió forintra, de ez csak a 200 fő fölötti népességű településeket illesse meg. Az annál kisebbek részére lakosonként 15.000 forint, de legalább 1 millió forint járjon. Az alsó határ beiktatása annak érdekében célszerű, hogy ne vagy kevésbé ösztönözzön településszétválásra.

A jövedelemkülönbség-mérséklésnél az adóerőképesség jóval erőteljesebb alkalmazásának gátat szab, hogy 2000. évtől nem kerül sor az iparűzési adó kötelező bevezetésére (ez ugyanis már módot adott volna a kiugró adók egy részének önkormányzatok közötti átcsoportosítására is). Így csupán az 1999. évi mértékek kismértékű növelésével nyílik lehetőség a jövedelemkülönbségek további enyhítésére. Ennek során indokolt az 1999-ben az elvonásnál alkalmazott - a normatív állami hozzájárulás és normatívan elosztott személyi jövedelemadó 80%-át kitevő - korlátot 100%-ra felemelni, valamint progresszívabb beszámítási sávokat alkalmazni.

A jövedelemkülönbségek mérséklésénél szükséges figyelemmel lenni azon községi, városi önkormányzatokra, amelyek önként látnak el megyei kötelező feladatokat, s e feladatokkal arányosan az érintetteket nagyobb mértékű kiegészítésben részesíteni. Ez megoldás lehet a jelenlegi ellentmondásra, ami az intézményfenntartó megyei és települési önkormányzatok között fennáll, és az utóbbi időben névleges társulások létrehozását ösztönözte.

A 2000. évben - különösen a dologi kiadásoknál - még nincs mód az elmúlt években felhalmozódó elmaradások pótlására. Sőt helyenként fokozódhatnak a gazdálkodási feszültségek, s ebből következően az önhibájukon kívül hátrányos helyzetű önkormányzatok támogatása iránti igény jelentékenyen bővülhet. Ennek mederben tarthatósága érdekében tovább kell szigorítani e támogatási konstrukció normatív feltételeit, úgy azonban, hogy az önkormányzatok elkerülhessék a tartósan fizetésképtelen helyzetbe kerülést. Pl. 500 lakos alatt - egy-két kivételtől eltekintve - csak körjegyzőséghez tartozó települést illetne meg támogatás, intézménnyel nem rendelkező önkormányzat esetén pedig csak akkor járna támogatás, ha részt vesz intézményfenntartó társulásban. A működési kiadások az adott településkategóriára vonatkozó országos fajlagos kiadási átlag 90-120%-os sávjában kerülnének elismerésre. A működésiforrás-hiányos önkormányzatok fejlesztési mozgásterének növelése érdekében indokolt azon források körének bővítése, amelyek első helyen felhalmozást finanszírozhatnak. 2000-től a működésiforrás-hiány számításánál figyelmen kívül kell hagyni a magánszemélyek kommunális adóját teljes egészében, a lakosság által befizetett építményadó és telekadó 20%-át, továbbá a lakáshoz jutás és a lakásfenntartási támogatás felét, valamint a megyei önkormányzatok részére átengedett személyi jövedelemadó 10%-át.

Az ágazati szabályozások közül a közoktatásról, valamint a szociális ellátásról indokolt külön is szólni.

A közoktatási célú normatív hozzájárulások együttes összege - az előzőekben ismertetett garanciabővülés következtében - 22,7%-kal, vagyis jóval az átlagost meghaladóan nő. Ez akkor is segíti a feladatellátást, ha az önkormányzatok forrásai egészében - a lakhely szerinti személyi jövedelemadóban történő ellentételezés révén - nem jelent ennek megfelelő emelkedést, hiszen a finanszírozás feladatarányosabbá válik. Míg az 1999. évi központi költségvetési hozzájárulások, támogatások országosan 69%-ban nyújtanak fedezetet a nettó közoktatási működési kiadásokra, addig 2000-ben ez az arány már a 80%-ot is elérheti.

Mindezek mellett tovább differenciálódik, miközben egyszerűsödik is az ágazati normatív hozzájárulások rendszere. Új hozzájárulás kapcsolódik a hátrányos helyzetű tanulók felzárkóztatásához. A megyei (fővárosi) közoktatási közalapítványok jelentősen növekvő támogatása segíti az oktatási intézményekben a taneszköz-fejlesztést.

A szociális ellátásokhoz kapcsolódóan néhány ésszerűsítő megoldást tartalmaz a költségvetési törvény. A gyermekvédelmi szakellátás területén a feladatorientáltabb finanszírozás elvének hangsúlyosabb érvényesülését teszi lehetővé, hogy 2000-től sor kerül az eddig kétféle feladatkör ellátásához hozzájárulást biztosító normatíva szétválasztására. A gyermekeknek otthont nyújtó ellátás és a területi szakszolgáltatás szétválasztása a feladatot ellátó megyei önkormányzatok és a nem állami intézmények számára egyaránt tiszta helyzetet teremt és a feladatok jellegéhez igazodóan biztosít forrásokat.

Az önkormányzatok gazdálkodásának nagyobb biztonságát szolgálja, hogy - a rendszeres szociális segély bevonásával - 2000-ben tovább bővül az ún. osztott finanszírozású szociális ellátások köre, azaz az önkormányzatok költségvetésébe beépülő normatív állami hozzájárulás és a célzottan felhasználható támogatás részaránya minden ellátás esetében 25-75%. Ezzel egyrészt egységessé válik a különféle juttatásokhoz kapcsolódó direkt központi támogatások mértéke, másrészt az osztott finanszírozás konstrukciója nagyban segíti - különösen a kistelepülések esetében - a folyamatos gazdálkodás pénzügyi biztonságát.

2.8. A nemzetközi pénzügyi kapcsolatokból eredő kiadások

A nemzetközi elszámolásokkal kapcsolatos kiadások 3,7 milliárd forintot képeznek a XXII. Pénzügyminisztérium fejezetben. E kiadások jelentős része a hazánk nemzetközi fejlesztési intézményekben való tagságával kapcsolatos befizetésekből tevődik össze.

2.9. A költségvetés adósságával kapcsolatos folyó kiadások

A központi költségvetés adóssága után 2000-ben összesen 803,6 milliárd forint kamat és egyéb kiadás merül fel. 2000-ben előreláthatólag érvényesül az a tendencia, hogy a hozamok csökkenése ellensúlyozni tudja a nominálisan egyre növekvő adósságállományt terhelő többlet-kamatkiadásokat.

A devizaadósság után fizetendő kamatok 2000-ben kedvezően alakulnak, csökkenő tendenciát mutatnak. A kiadások mérséklődése több tényező együttes hatásaként következik be. A kamatok csökkenése alapvetően az 1999-ben megvalósult kedvezőbb kamatozású devizaportfolió kialakításának eredménye. A tényleges lejáratok és az előtörlesztések révén jelentősen csökkent az MNB-vel szemben fennálló magasabb kamatozású devizahitelek állománya, a megújítás pedig új, kedvezőbb kamatozású devizakötvények kibocsátásával valósult meg.

A devizában fennálló adósság csökkenő kamatterhe 2000-ben 193,2 milliárd forintot tesz ki. A devizahitelek kamata 154,8 milliárd forint, melyből az MNB-vel szembeni, 1997-ben keletkezett devizaadósság és swap- (fedezeti) műveletek után fizetendő kamatok - a legnagyobb súlyt képviselve - várhatóan 132,3 milliárd forintot érnek el. Ezzel a kamatcsökkenéssel szemben az új devizakötvények kamata 31,2 milliárd forintra növekszik. A közvetlenül nemzetközi pénzügyi szervezetektől felvett devizahitelek után fizetendő kamatok 2000-ben - a növekvő állományok miatt - közel 22,4 milliárd forintot tesznek ki.

A költségvetés forintban fennálló adóssága után fizetendő kamatok összege 2000-ben várhatóan 600,4 milliárd forint lesz. A kamatkiadások alakulását elsősorban az elmúlt években az inflációval együtt csökkenő kamatszint eredményezi, ami ellensúlyozni tudja a nominálisan növekvő adósságállományból eredő többletterheket.

A költségvetés forinthiteleinek kamata várhatóan 29,6 milliárd forint lesz. A költségvetés által korábban felvett MNB forinthitelek kamata a negyedévenkénti törlesztés révén folyamatosan csökken. Tovább csökkenti a kiadásokat, hogy az állomány nagy részét kitevő kedvezményes kamatozású hitelek kamata - ami az MNB által felvett devizaadósság kamataitól függ - 2000-ben jelentős mértékben (0,3%-kal) csökkenve 7,92 százalék lesz. Az 1999-ben átvállalt Útalap-hitelek után fizetendő kamatok nagysága 2000-ben lényegileg nem változik és 2,7 milliárd forintot tesz ki.

Az államkötvények után fizetendő kamatok 2000-ben 394,6 milliárd forintot érnek el. Az államkötvényeken belül azonban ellenkező irányú a változás a piaci, illetve a nem piaci kötvények kamatkiadásának alakulásában. A hiányfinanszírozásban egyre nagyobb súlyt képviselnek a hiányt finanszírozó államkötvények, így állományuk évről-évre emelkedik. Ennek következtében 2000-ben (a piaci és nem piaci kibocsátású) hiányt finanszírozó kötvények után kifizetendő kamatok meghaladják az előző évi szintet. Az egyéb, nem piaci kötvények nem vesznek részt a finanszírozásban, így állományuk minimális mértékben változik, ezért ezek terheit elsősorban a kamatcsökkenés határozza meg. Ezen kamatkiadásokon belül a kamatmentes adósság átalakítása céljából 1996. végéig kibocsátott államkötvények kamatterhe 2000-ben 48,7 milliárd forint lesz. Ugyancsak csökken majd a hitelkonszolidációs kötvények, valamint a lakással kapcsolatos kötvények után fizetendő kamat nagysága is.

A kincstárjegyek után kifizetendő kamat szintén csökken 2000-ben, s 175,8 milliárd forint kamat kifizetése várható. A csökkenés annak ellenére következik be, hogy a kincstárjegy-állomány, azon belül is a lakosságnak értékesített kamatozó típusú kincstárjegyek állománya 2000-ben is tovább emelkedik. Az infláció csökkenésének és a kedvező makrogazdasági helyzetnek köszönhető kamatszintcsökkenés a kincstárjegyek esetében ellensúlyozza az állománynövekedés kamatkiadás-emelő hatását. 2000-ben a kincstárjegy-állományt is jellemző növekedési tendencia tovább folytatódik, aminek 2000-ben jelentkező kamathatását a kamatszint mérséklődése várhatóan már teljes mértékben kompenzálja, vagyis a kamatkiadások csökkenése az évről-évre bővülő állományok mellett is megvalósíthatónak látszik.

A nem kamatjellegű kiadások a költségvetés egyéb költségeit, jutalék- és nyomdakiadásait tartalmazzák, amelyek szintje 2000-ben az előző évihez képest csak kis mértékben növekszik. Ez a növekedés annak ellenére következik be, hogy szerkezeti változás miatt szűkül az idetartozó kifizetések köre. Az állampapírok reklámköltségei a továbbiakban a X. Miniszterelnökség fejezet kiadásait terhelik, tehát az egyéb kifizetések volumenének növekedése a jutalékkiadások emelkedéséből adódik. Az értékpapírok utáni jutalékok nagysága kizárólag az értékesítés tervezett növekedésének tudható be. E kiadások a kibocsátások és forgalmazás során felmerülő költségeket takarják, amelyeken belül a legnagyobb súllyal a deviza-kibocsátások során felmerülő jutalékköltségek szerepelnek.

Összességében az egyéb kiadások növekedése minimális nagyságú lesz 2000-ben, és 10 milliárd forintot tesznek ki. Az inflációt meghaladó növekedés alapvetően a jutalékigényes lakossági papírok - kamatozó kincstárjegyek és kincstári takarékkötvények - értékesítésének tervezett nagymértékű növekedéséből adódik.

2.10. Egyéb kiadások

A központi költségvetés 2000. évre egyéb kiadások címen 6,8 milliárd forintot tervez az alábbiakra:

- felszámolásokkal és szanálással kapcsolatos kiadások;

- magán- és jogi személyek kártérítése;

- K 600-as hírközlési rendszer működtetése;

- helyi önkormányzatok állami támogatásának elszámolásából eredő fizetési kötelezettségek;

- SZJA közcélú felhasználása;

- bányajáradék-tartozás hitelezői nyilvántartásba-vételének regisztrációs díja;

- EXIMBANK és MEHIB Rt. behajtási jutaléka; valamint

- egyéb vegyes kiadások.

2.11. Tartalék-előirányzatok

A központi költségvetés általános tartalékának előirányzata 2000-re 20 milliárd forint, amely némiképp meghaladja az államháztartási törvényben előírt minimális mértéket. Ebből a biztosítási adóéval megegyező összeget a katasztrófa-elhárítással közvetlenül kapcsolatos kiadások finanszírozására kell fordítani. A céltartalék 1,6 milliárd forintos összegéből kell biztosítani a központi költségvetési szerveknél végrehajtott létszám-csökkenéssel összefüggő végkielégítések fedezetét.

2.12. Kormányzati rendkívüli kiadások

A kormányzati rendkívüli kiadások előirányzata 2000-re 14,1 milliárd forint. Ezen belül legjelentősebb összegű a pénzbeli kárpótlásra tervezett 6,7 milliárd forintos összeg. Az 1947-es Párizsi Békeszerződésből eredő kárpótlás mértéke feltehetőleg 2,4 milliárd forint lesz. Ezen kívül az egyházi ingatlanok visszaadásából származó állami fizetési kötelezettségek 5 milliárd forintra prognosztizálhatók.

2.13. Állami kezességvállalás, az állami kezesség érvényesítése

Az éves költségvetési törvényekben meghatározott mérték terhére elvállalt egyedi kezességek közül az előirányzatok kialakításának időpontjában 33 db szerepelt a nyilvántartásban. Ezek kormányhatározat szerinti összege közel 190 milliárd forint, szerződés szerinti összege 197,4 milliárd forint. Az eltérés oka a határozat és a szerződés időpontja közötti - rendszerint magasabb összeget eredményező - árfolyamváltozás.

A 197 milliárd forint kötelezettségből 45 milliárd forintot már 1999 előtt teljesíteni kellett, 37 milliárd forint 1999-ben, 28 milliárd forint 2000-ben válik esedékessé. A fennmaradó 87 milliárd forint 2001 és 2016 között jelenhet meg fizetési kötelezettségként.

A járulékos költségeket (kamat), az árfolyamváltozást, továbbá a szerződések esetleges módosításainak hatásait is számszerűsítve az állami kezességgel biztosított kötelezettségek teljesítésére 26,6 milliárd forintot kell jövőre fordítani. A kötelezettségek túlnyomó többségét az adósok várhatóan teljesíteni fogják, mindössze néhány tételnél (pl. gabonavetési hitelek 70%-a garanciája) számítunk a kezesség érvényesítésére.

A megállapított mérték felett vállalt - szám szerint 5 db - kezesség közül az 1999. évi költségvetési törvényben lehetővé tett 16 milliárd forint összegű agrárhitelkezességnél számítunk közel 60%-os arányú érvényesítéssel.

Az egyedi kezességek beváltásának előirányzata így mindösszesen 10,2 milliárd forint.

A költségvetési viszontgaranciák érvényesítésére 9,8 milliárd forintot kellett tervezni a következők figyelembevételével:

A Magyar Export-Import Bank Rt. állami kezesség melletti forrásbevonási lehetőségének növelésével - az ÁSZ ajánlását figyelembe véve - nem indokolt számolni 2000-ben. E körben költségvetési fizetési kötelezettség sem jelentkezik.

Az EXIMBANK által vállalt költségvetési hátterű garanciaügyletekből 3 milliárd forintnyi beváltás várható. Ebből 2,5 milliárd forint a török viszonylatot érinti. A központi költségvetés terhére kibocsátott garanciák összege 2000-ben nem haladhatja meg az ez évi 80 milliárd forintot. A meglévő állományból 22 milliárd forint az áthúzódás miatti determináció, új kibocsátás 9,7 milliárd forintban ismert, a szabad vállalási lehetőség 48,3 milliárd forint.

A Magyar Exporthitel Biztosító Rt. kifizetéseire 3,2 milliárd forintot kellett előirányozni. Ebből 1710 millió forint az orosz, jugoszláv reláció ismert, megrendült helyzetéhez kapcsolódik. További beváltás lehetséges Oroszország, Tadzsikisztán és Horvátország viszonylatában, amelyet a dél-kelet európai újjáépítésbe való bekapcsolódás is növelhet. Brazília esetén a portfolió magas aránya miatt indokolt 10%-os kárvalószínűséggel számolni.

A MEHIB által vállalható politikai és árfolyamkockázatok elleni biztosítások 250 milliárd forint limitjét nem indokolt növelni. A keret - az ez évi állomány alapján - 70%-ban determinált. A balkáni országok újjáépítéséhez 26 milliárd forint növekmény, egyéb ügyletekre 50 milliárd forint igény jelentkezhet a jelenlegi információk szerint, amely kerettúllépés nélkül még elvállalható.

A Hitelgarancia Rt-vel kapcsolatos állami viszontgarancia-kiadás tervezett előirányzata 2000-re - a garanciaportfolió elmúlt két évi jelentős növekedésével összefüggésben - 2,5 milliárd forint. Az Rt. által vállalható készfizető kezesség 65 milliárd forintnyi összegének növelésével nem célszerű számolni.

Az Agrárvállalkozási Hitelgarancia Alapítvány költségvetésre háruló várható fizetési kötelezettségeként - átlagosan 20%-os beváltási arányt és a tőkepótló hitelkonstrukció maximális 6 éves futamidejéből a harmadik lejárati időszakot figyelembe véve - 1,1 milliárd forint előirányzat indokolt. A vállalható kezességállomány javasolt 1 milliárd forintos növekedése a költségvetési viszontgarancia köre 1999. évtől lehetséges kiszélesítésének, illetve a tőkepótló hitelkonstrukció folytatásának a következménye.

V. A hiány finanszírozása és a központi költségvetési adósság törlesztése

1. Az XLIV. költségvetés hitelfelvételei és adósságának törlesztése

Ez a fejezet a központi költségvetés által a nemzetközi pénzügyi szervezetektől felvett és 2000. év folyamán felhasználásra kerülő devizahitelekből eredő bevételeket, s adósságának törlesztési kiadásait foglalja magában.

A hosszú lejáratú devizahitelek felhasználása 13,6 milliárd forint külföldi finanszírozási forrás bevonását jelenti majd 2000-ben a Kormány által jóváhagyott fejlesztések, beruházások megvalósításához.

A 996,7 milliárd forintot kitevő törlesztési kiadás tartalmazza a költségvetés lejáró hiteleinek, kötvényeinek visszafizetését (-vásárlását), valamint az MNB-vel szembeni kamatmentes adósság 1997. évi átalakítása nyomán keletkezett új devizaadósság és a költségvetés egyéb, devizában fennálló adósságának törlesztéseit.

A költségvetés lejáró forinthiteleinek törlesztésére 2000-ben 75,8 milliárd nagyságrendű forintot fordít. Az összes forinthitel-törlesztés 56%-a az MNB-vel szembeni, hiányt finanszírozó hitel és a fennmaradó törlesztést is döntően a Magyar Nemzeti Bankkal szemben teljesíti a költségvetés.

Államkötvények törlesztésére, illetve visszavásárlására várhatóan 517,8 milliárd forint összegben kerül sor, ami nagymértékben meghaladja az előző évi törlesztést. A lejáró, hiányt finanszírozó államkötvények értéke 511,6 milliárd forint, melyek kiegészülnek a lakással kapcsolatos kötvények 5,5 milliárd forint lejáratával, valamint a pénzintézeti alapjuttatást fedező kötvények törlesztési kiadásaival. A lejárat ilyen mértékű emelkedése egyrészt a költségvetés két-három évvel ezelőtti nagymértékű finanszírozási igényének, másrészt annak köszönhető, hogy a hiány finanszírozásában jelentősen megnőtt az államkötvények szerepe.

Az MNB-vel szembeni devizaadósságból 2000-ben szerződés szerint 332,3 milliárd forint értékű törlesztés valósul meg. A nemzetközi pénzügyi szervezetek felé fennálló közvetlen devizahitelek törlesztése 2000-ben 10,6 milliárd forint, a Bős-Nagymarosi vízlépcső építéséből eredő tartozásokból 10 milliárd forint kerül törlesztésre.

2. A költségvetési hiány és finanszírozása

A központi költségvetés 2000. évi GFS hiánya 395,6 milliárd forint, ami a központi költségvetés 308,2 milliárd forint összegű elsődleges többletéből, a költségvetés adósságából származó nettó belföldi és a nettó külföldi kamatfizetésből, továbbá a Magyar Nemzeti Bank nettó befizetéséből adódik össze. Ezen költségvetési hiány havi nettó 30-40 milliárd forint állampapír kibocsátást tesz szükségessé, ami komoly finanszírozási feladatot jelent.

A központi költségvetés finanszírozása mellett - az egy évnél rövidebb futamidejű értékpapírok megújításán kívül - a 2000-ben lejáró 75,8 milliárd összegű forinthitel, az 517,8 milliárd forintnyi éven túli futamidejű államkötvény, 70,8 milliárd forintnyi közvetlen devizahitel és kötvény, továbbá az 1997-ben a devizaadósság-csere során felvett hitel 332,3 milliárd forint összegű részének megújítását is biztosítani kell.

A folyó költségvetési hiány és a költségvetési tartozások esedékes visszafizetését fedező új forint- és deviza-kibocsátások egységes stratégia keretében kerülnek meghatározásra. Az adósságkezelési stratégia legfontosabb feladata a költségvetés és a lejáró adósság biztonságos és hosszú távon alacsony költségek melletti finanszírozása. Ennek megvalósítása érdekében jelenleg kiemelt cél a kibocsátandó állampapírok futamidejének hosszabbítása. Ez többek között azért indokolt, mert a piaci adósság átlagos hátralévő futamideje viszonylag rövid, azaz nagy az éves megújítási szükséglet.

A piaci adósság futamidejének és az adósság finanszírozási biztonságának növelése érdekében 2000-ben is alapvető cél, hogy a nettó finanszírozásban a meghatározó szerepet az államkötvények, kisebb mértékben a lakossági papírok játsszák. A kötvényeken belül a piac által már megismert, állandó típusok értékesítése várható, ami az 1999-ben alkalmazott 2, 3, 5 és 10 éves futamidejű fix kamatozású államkötvények és az 5 éves változó kamatozású államkötvények értékesítését jelenti. A közvetlen lakossági értékesítés szintén kiemelt fontosságú, miután a lakosság biztos és stabil keresletet jelent. Várhatóan 2000-ben is a lakosság számára értékesített kamatozó kincstárjegy és a postai, egy és két éves futamidejű kincstári takarékjegy, illetve az 1998-ban bevezetett hároméves kincstári takarékkötvény növekvő állománya fontos összetevője lesz a költségvetés finanszírozásának. Kedvező piaci feltételek esetén a diszkont-kincstárjegyek szerepe várhatóan nem lesz jelentős a költségvetési hiány tartós finanszírozásában. Ezek főképpen a likviditáskezelésben játszhatnak szerepet, azaz folytatódik az 1996-ban megindult folyamat, amelynek keretében csökken ezen viszonylag rövid futamidejű állampapírok súlya az adósságon belül. Míg 1996 végén az állampapír-adósság 40,2 százalékát még a diszkont-kincstárjegyek alkották, addig 1998 végén ez az arány 28,4 százalékra csökkent.

1995 nyarától az infláció mérséklődése az állampapírok folyamatos hozamcsökkenésében mutatkozott meg. A hozamok folyamatos csökkenése a nominális adósságállomány növekedése ellenére is a kamatkiadások előbb relatív, 2000-től kezdve pedig nominális csökkenését is okozza. 1997-ben a központi költségvetés bruttó kamatkiadásai még a GDP 9,6%-át tették ki, s bár az adósságállomány 1999-re nominálisan még magasabb lesz, a kamatkiadások GDP-hez viszonyított súlya 7%-ra csökken. Hasonlóan nagymértékben csökken a kamatkiadások súlya a központi költségvetés összes kiadásán belül. A tényleges kamatlábak alakulása szempontjából további fontos tényező a reálkamatok nagysága. 1996-97-től kezdve - a belföldi kereslet mellett - a nagymértékű tőkebeáramlás és külföldi kereslet következtében is jelentősen csökkentek a reálkamatok. Az 1998 augusztusában kirobbant nemzetközi tőkepiaci válság óta megváltozott a forint-állampapírok kereslete, a külföldi befektetői érdeklődés visszafogottabb, ami 1999-ben a kockázati prémiumok és a reálkamatok emelkedését eredményezte. 1999 első felében az infláció további mérséklődésével a hozamok tovább csökkentek, bár a csökkenés üteme lassult a válság előtti időszakéhoz képest.

A költségvetési kiadásokban a hozamok (piaci kamatok) változása az adósságszerkezet és a kamat-megállapítás mechanizmusa, valamint a pénzforgalmi elszámolás miatt lassan, késleltetve érvényesül. Ezt lassú, késleltetett megjelenés több tényező együttesen okozza. Egyrészt a költségvetés adósságának jelentős része már meglévő, hosszú futamidejű, fix vagy nem a belföldi állampapírpiac által meghatározott kamatozású (például a devizaadósság szinte teljes egésze, az MNB-vel szembeni forinthitel-adósság), aminek kamatfizetése előre meghatározott. A költségvetés piaci finanszírozásában egyre fontosabb szerepet játszanak a fix kamatozású államkötvények, s ezek évekre előre rögzített kamatkiadási kötelezettséget jelentenek. Másik fontos tényező, hogy az állampapír-adósság kamat-megállapítása általában fél évre (sőt a lakossági papíroknál és a 12 hónapos diszkont-kincstárjegynél egy évre) előre történik. Ebből következően például a hozamcsökkenés, de ugyanígy a hozamemelkedés hatása is legkorábban fél évvel, de inkább később jelentkezik az államadósságra kifizetett kamatoknál.

A központi költségvetés devizában fennálló adósságának kezelése 1999-ben jelentős átalakuláson ment át. 1999-től a lejáró, Magyar Nemzeti Bankkal szembeni devizaadósság megújítása céljából a Magyar Köztársaság nevében eljáró Államadósság Kezelő Központ devizakötvény-kibocsátással közvetlenül von be külföldi forrásokat a nemzetközi piacról. A lejáró devizaadósság megújításán felül további előtörlesztésekre kerülhet sor az MNB felé, mely szintén új devizakötvények kibocsátásával finanszírozható. Az előtörlesztések a devizatartalékok feltöltésén kívül a költségvetés számára a magasabb kamatozású adósság kedvezőbb kamatozású és hosszabb futamidejű adóssággal történő átalakítását is szolgálják. A devizaadósság-kezelési stratégia célja a jövőben is az lesz, hogy a deviza-visszafizetéseket kizárólag devizában újítsa meg, alapvetően a kedvezőbb kamatok biztosítása és a futamidő meghosszabbítása céljából.

VI. AZ ELKÜLÖNÍTETT ÁLLAMI PÉNZALAPOK

2000-ben továbbra is két elkülönített állami pénzalap működik: a biztosítási alapon működő Munkaerőpiaci Alap, s az atomerőmű lebontására és hulladéktároló építésére pénzt tartalékoló Központi Nukleáris Pénzügyi Alap.

Az alapok tervezésének kiinduló bázisát az államháztartásról szóló törvény és az egyes alapokat szabályozó törvények, az azok végrehajtásáról szóló rendeletek képezik. Az elkülönített állami pénzalapok tervezésénél az alábbiak érvényesülnek:

- a Munkaerőpiaci Alap finanszírozza a megváltozott munkaképességűek támogatását úgy, hogy azt az összeget befizeti a központi költségvetésbe,

- a Munkaerőpiaci Alapnál hiány, a Központi Nukleáris Pénzügyi Alapnál pedig többlet jelentkezik.

1. A Munkaerőpiaci Alap bevételeinél a munkaadói járulék mértéke az előző évihez képest változatlan marad, azaz 3%, e jogcímen a bevétel 96,9 milliárd forint. A munkavállalói járulék előirányzata 43,2 milliárd forint, a járulék mértéke ugyancsak változatlanul 1,5%. A rehabilitációs hozzájárulás mértéke 24.609,2 Ft/fő/év, így a tervezett bevétel összege 2 milliárd forint. A kiadások közül a munkanélküli ellátások előirányzata 66,6 milliárd forint. Ez tartalmazza egyrészt az ellátások összegét, amely az előnyugdíj, a nyugdíj előtti munkanélküli segély, és a járulékokkal együtt 57,2 milliárd forintot tesz ki. Munkanélküli járadékban havonta átlagosan 123 ezer fő részesül, az átlagos havi járadék összege 22.300 Ft/fő. Másrészt tartalmazza az új kiadási címen jelentkező munkanélküli segély összegét. A munkanélküli ellátórendszer átalakítása következtében a munkanélküli járadékot a jövedelempótló támogatás helyett a segély folyósítása fogja követni a munkanélküli rászorultsága alapján. A tervek szerint munkanélküli segélyben havi átlagban 40,2 ezer fő részesül. E jogcímen járulékokkal együtt 9,4 milliárd forint a tervezett előirányzat. Az ellátórendszer átalakulását követően a jövedelempótló támogatás és a munkanélküliek segélye egy ideig egymás mellett működik, mivel az új ellátás az átalakítás hatálybalépése előtt megállapított támogatásokat nem érinti. Így 2000-ben a jövedelempótló támogatás 75%-ának átadásával számol továbbra is az Alap a települési önkormányzatok részére. E jogcímen 18 milliárd forint az előirányzat. A megváltozott munkaképességű személyek foglalkoztatásának támogatást továbbra is az Alap finanszírozza. E jogcímen 13 milliárd forintot ad át az Alap a központi költségvetésnek. Az aktív foglalkoztatási eszközökre 34,4 milliárd forint kerül elkülönítésre, melyből 2,6 milliárd forint kerül átadásra a Gazdasági Minisztériumnak. Az Alap hiánya 4,7 milliárd forint.

2. A Központi Nukleáris Pénzügyi Alap bevételeit - az atomenergiáról szóló 1996. évi CXVI. törvény 64. § (2) bekezdés rendelkezése értelmében - 1999-től növeli a kamatjövedelem, amely a hosszú távú feladatok finanszírozására szolgáló állomány értékállóságát biztosítja. Ennek összege 2000-ben 0,8 milliárd forint. A Paksi Atomerőmű Rt. befizetési kötelezettsége 9,3 milliárd forint, ez az összeg a Magyar Energia Hivatal egyetértésével került megállapításra. Az Alap finanszírozza a kis- és közepes aktivitású hulladék-tároló létesítésének előkészítését 1 milliárd forint összegben. A kiégett fűtőelemek átmeneti tárolójának bővítésére 0,7 milliárd forint áll rendelkezésre. Az Alap a hulladéktárolók és a Radioaktív Hulladékokat Kezelő Kht. működtetésére összesen 0,8 milliárd forintot, az önkormányzatok támogatására pedig 0,2 milliárd forintot ad át. Az Alap többlete 7,1 milliárd forint.

2000-ben az elkülönített állami pénzalapok összevont GFS egyenlege 2,4 milliárd forint többletet mutat.

RÉSZLETES INDOKOLÁS

ELSŐ RÉSZ

A magyar köztársaság 2000. évi központi költségvetése

ELSŐ FEJEZET

A központi költségvetés kiadásainak és bevételeinek főösszege, a hiány mértéke és finanszírozásának módja

Az 1-3. §-hoz

A törvény és az 1. számú melléklet a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, és a központi költségvetés bel- és külföldi adósságállományának törlesztésével kapcsolatos rendelkezéseket tartalmazza.

A 4. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza, az államadósságot és a Kincstárban jelentkező állami követeléseket kezelje. A megadott felhatalmazás tág értelemben ad megbízást államadósság-kezelési műveletekre. A költségvetési év előtt és az év folyamán nem lehet merev, részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben az állampapír-piac aktuális helyzete is befolyásolja. Az adott évi részletes műveletekről ezen felhatalmazás alapján majd a költségvetési év lezárása után számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által a költségvetésnek 1991. előtt nyújtott kedvezményes kamatozású hitelek kamatának meghatározását.

MÁSODIK FEJEZET

A központi költségvetés és az államháztartás más alrendszerei egyes előirányzatainak megállapításával, teljesítésével, illetőleg felhasználásával kapcsolatos rendelkezések

A központi költségvetés tartalék-előirányzatai

Az 5. §-hoz

E paragrafus szabályozza azt az összeget, amely céltartalékként a 2000. évben megvalósuló létszámcsökkenésekkel összefüggően az egyszeri kifizetésekkel kapcsolatos többletkiadások részbeni fedezetére szolgál. A céltartalék csak a központi költségvetési szerveknél használható fel, de egyes feltételek bekövetkeztével még meghatározott központi költségvetési szervek sem vehetik igénybe e forrást.

A Magyar Televízió Rt. - korábban költségvetési intézmény - által jelzett működés-racionalizálás várhatóan leépítésekkel jár. Az ezzel kapcsolatos egyszeri személyi kifizetésekre forrást kell biztosítani, azonban indokolt azt a pénzügyminiszter által meghatározandó feltételekhez kötni.

Az állam vagyonával és a felhalmozásokkal kapcsolatos rendelkezések

A 6. §-hoz

A privatizáció folyamata, az állam tulajdonában lévő vállalkozói vagyon magántulajdonba juttatása nagyrészt megvalósult, amelynek következtében az értékesítésből származó bevételek nagyságrendje csökken. Ebből eredően az ÁPV Rt. 2000. évben előreláthatóan nem teljesít privatizációs befizetést a központi költségvetés számára. Bevételeit a 10. számú mellékletben részletezett kiadásokra fordíthatja, amelyek között a vagyonkezeléshez kapcsolódó ráfordítások és a jövőbeni kötelezettségek miatti tartalékolás a meghatározó. E mellett a privatizációs bevételeknek továbbra is fedezetet kell teremteniük olyan állami feladatok ellátására, mint a területfejlesztés, a környezeti károk elhárítása és az agrárreorganizáció. Az ezen felüli bevételek - a korábbi évekhez hasonlóan - az államadósság törlesztésére szolgálnak.

A mezőgazdaságot jelentősen sújtó kárnemekre (belvíz, árvíz, aszály, tavaszi fagy) az állami szerepvállalás eddig sem volt nélkülözhető, az előző években részben privatizációs bevételekből, részben pedig a költségvetés általános tartaléka terhére, mintegy 3 milliárd forint került felhasználásra a nem biztosítható károk enyhítésére. A források hatékonyabb felhasználása érdekében új támogatási forma bevezetését javasolja az előterjesztés, ennek támogatási igénye 2000. évben 500 millió forint.

A nem az ÁPV Rt. rendelkezési körébe tartozó társaságok állami tulajdonlásával összefüggő bevételek szintén a központi költségvetést illetik meg.

A 2210/1999. (VIII. 25.) Korm. határozat alapján a Magyar Hivatalos Közlönykiadó Kft. vendéglátó üzletága a MEH kezelésébe kerül 2000. január 1-jétől. Ennek megfelelően a központi közigazgatás integrált üdültetési rendszere működtetéséhez is hozzá kell járulnia a Kft.-nek a tulajdonos Magyar Állam döntése alapján. Így a társaság nyeresége 2000-ben a központi költségvetés bevételét növeli.

A 7. §-hoz

Ebben a §-ban az Országgyűlés felhatalmazza a Kormányt arra, hogy az ÁPV Rt. vagyonkezelésében lévő eddig nem értékesített, illetőleg nem értékesíthető ingatlanokat, valamint a volt szovjet laktanyákat foglalkoztatáspolitikai, szociálpolitikai, ifjúságpolitikai és iparfejlesztési célok megvalósulásának érdekében - eseti döntéssel - térítésmentesen a helyi önkormányzat tulajdonába adhassa.

A 8. §-hoz

A központi költségvetési szerv vagyonkezelésében lévő ingatlan értékesítésének ellenértékéből javaslatra a pénzügyminiszter határozhatja meg jogcímenként a költségvetési szerv által - a teljesítendő köztartozás és a költségek kiegyenlítését követően - az építési-beruházásra, ingatlanvásárlásra, felújításra és rekonstrukcióra felhasználható összeget. A törvény főszabályként azt állapítja meg, hogy a központi költségvetési szerv vagyonkezelésében lévő ingatlan értékesítéséből származó ellenértéknek a központi költségvetési szervet megillető bevételhányada nem lehet a köztartozásokkal és az értékesítés költségével csökkentett ellenérték 50%-nál alacsonyabb. Ez a szabály nem vonatkozik a Honvédelmi Minisztériumra, amely az a vagyonkezelésében lévő felesleges ingatlanokat az ÁPV Rt. részére köteles átadni.

Az Ifjúsági és Sportminisztérium 2000-ben a Központi Sportintézmények és Sportlétesítmények cím alatt lévő központi költségvetési szerveket megszünteti a Csanády Árpád Központi Sportiskola és Testnevelési és Sportmúzeum kivételével, a méretgazdaságosság megtakarításait kihasználva, illetve a sportvagyon piaci típusú kezelésének megvalósítása érdekében a sportvagyon kezelését egy speciális állami tulajdonú létesítménykezelő és fejlesztő gazdasági társaságra kívánja bízni. Annak érdekében, hogy az állami tulajdonú sportlétesítmények kezelése folyamatosan csökkenő mértékű működési támogatást igényeljen, szükség van a létesítmények a piac igényeihez igazodó fejlesztésére, multifunkcionálissá tételére, illetve a vagyonkezelő gazdasági társaság megfelelő tőkeerővel történő megalakítására.

A kisösszegű követelések értékhatárát célszerű magasabb mértékben meghatározni, ez felel meg a gazdasági élet reális követelményeinek.

A 9. §-hoz

A Kincstári Vagyoni Igazgatóság vagyonkezelésében lévő kincstári vagyon hasznosításából, illetőleg értékesítéséből származó nettó bevétel felhasználását e paragrafus a központi költségvetés központosított bevételéül jelöli meg. A törvény szerint a KVI az ily módon szerzett bevételéből 1200 millió forintot fordíthat a vagyonhasznosítással, illetve a vagyongazdálkodással kapcsolatos állami feladatellátással összefüggő feladataira.

A központi költségvetési szervekkel kapcsolatos rendelkezések

A 10. §-hoz

A központi költségvetési szervek vállalkozási tevékenységéből származó eredményükből a társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt befizetési kötelezettség pedig nem terheli.

A 11. §-hoz

Az ebben a paragrafusban felsorolt bevételek eredeti előirányzatot meghaladó többletének 50%-a elszámolható saját bevételként, 50%-a pedig a központi költségvetés központosított bevételét illeti. E paragrafusban sorolja fel a törvény az e szabály alóli kivételeket (teljes összegében felhasználható többletbevételek) és ugyancsak itt kerül rögzítésre a vonatkozó előirányzat változtatásának, illetőleg módosításának határideje.

A 12. §-hoz

Ez a rendelkezés központi elvonást ír elő a központi költségvetési szervek részére az e paragrafusban meghatározott bevételeik körében. Ezzel eleget tesz az államháztartásról szóló törvény azon rendelkezésének, amely szerint egyes bevételek meghatározott hányadát kincstári vagyon használata utáni részesedés terheli. Ez alól csak néhány országos jelentőségű intézmény képez kivételt. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illeték-jellegű és felhalmozási célú bevételekre. A törvény rendelkezik továbbá az elszámolás módjáról és határidejéről.

A 13. §-hoz

A 2183/1999. (VII. 23.) Korm. határozatban foglaltak, ideértve a más fejezetek által tervezett azon meghatározott célokra, feladatokra, programokra átadott pénzeszközöket, melyek csak e fedezet meglétével hajthatók végre (pl. központi kormányzati informatikai infrastrukturális rendszerfejlesztések, a pedagógusok továbbképzésének, tankönyv- és szakkönyv vásárlásának támogatása). Az e) pontban szereplő visszatérülések körébe értjük többek között a hosszúlejáratú kölcsönök (pl. családalapítási előleg, lakástelefon létesítési támogatás) visszatérítését, a társadalombiztosítási ellátásról szóló 1997. évi LXXX. törvény 50. §-ának (3) bekezdése szerint a Tb. kifizetőhely fenntartóját megillető és visszatartandó költségtérítést.

A 14-15. §-hoz

Felsőfokú oktatásban résztvevő hallgatók után járó normatív támogatásokat határozza meg a törvény.

A 16. §-hoz

A fogvatartottak foglalkoztatását - törvényi előírás szerint - biztosítani kell. A foglalkoztatást túlnyomórészt az e célra létrehozott büntetés-végrehajtási gazdálkodó szervezetek valósítják meg. A különleges munkaerő foglalkoztatása során a polgári élettől lényegesen eltérő, sajátos (biztonsági, őrzési, betanítási, anyag-felhasználási, javítási, karbantartási stb.) többletköltségek merülnek fel, melyek az alaptevékenység összköltségének jelentős hányadát teszik ki, ezek a gazdálkodás eredményéből nem fedezhetők, s ebből következően a gazdálkodó szervezetek fokozott támogatását igénylik.

HARMADIK FEJEZET

A központi költségvetés és az államháztartás többi alrendszerének kapcsolata

A) A helyi és a helyi kisebbségi önkormányzatok és a központi költségvetés kapcsolatrendszere

Állami hozzájárulás és támogatás

A 17-18. §-hoz

A törvény ezen szakaszai - a kapcsolódó törvénymellékletekkel együtt - szabályozzák a helyi önkormányzatokat megillető állami hozzájárulásokat és támogatásokat, ezen belül tagolva a normatív állami hozzájárulásokat, a felhasználási kötöttséggel járó állami támogatásokat, továbbá a kiegészítő támogatásokat.

A törvény 17. §-a és a 3. számú melléklete részletesen tartalmazza a normatív állami hozzájárulások és a normatív részesedésű átengedett személyi jövedelemadó jogcímeit és fajlagos összegeit. Az itt szereplő előirányzatok a következő főbb feladat csoportokhoz kapcsolódnak:

- település-üzemeltetési feladatok,

- esélykiegyenlítést szolgáló feladatok,

- a különböző szociális és gyermekvédelmi alap- és szakellátások, a szociális intézményi ellátások, valamint a lakáshoz jutással és lakásfenntartással kapcsolatos helyi önkormányzati feladatok,

- az önkormányzati közoktatási feladatok, megkülönböztetve az általános és szakmai jellegű képzést, a művészetoktatást, a kollégiumi ellátást, a fogyatékosok speciális oktatását, valamint külön is kiemelve néhány speciális feladatot (így egyebek mellett a nemzeti, etnikai kisebbségi oktatást, az iskolai étkeztetést, a napközis ellátást),

- a helyi, illetve megyei/fővárosi közművelődési és közgyűjteményi feladatok.

A feladatmutatóhoz kötődő normatív állami hozzájárulásokat és normatív részesedésű átengedett személyi jövedelemadót részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttes rendeletben teszi közzé a költségvetési törvény hatálybalépését követően az Áht. rendelkezéseivel összhangban. Ez szükséges a helyi önkormányzatoknak a költségvetésük megtervezésével kapcsolatos feladataik végrehajtásához, és költségvetésükről külön törvényben szereplő információ- szolgáltatási kötelezettségük határidőben történő teljesítéséhez.

Az önkormányzatok központilag szervezett adatszolgáltatása a törvény tárgyalásának időszakában fejeződik be. A helyi önkormányzatokat megillető normatív állami hozzájárulások így a törvényalkotás folyamatában véglegeződnek.

A törvény 18. §-a felhasználási kötöttséggel járó állami támogatásokat állapít meg:

- A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

- A helyi önkormányzatok színházi támogatásának jogcímeit és összegeit a 7. sz. melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok. A 2000. évben érvényesülő színházi támogatás rendszer az előző évhez képest nem változik.

E szakasz alapján - a helyi önkormányzatok címzett és céltámogatási rendszeréről szóló 1992. évi LXXXIX. törvény szabályai szerint - beruházási támogatás illeti meg a helyi önkormányzatokat.

Normatív, kötött felhasználású, kiegészítő támogatást állapít meg a törvény a 8. sz. mellékletben egyes közoktatási feladatok ellátásához, egyes jövedelempótló támogatások kiegészítéséhez, az önkormányzat által szervezett közcélú foglalkoztatás támogatására (a munkanélküli ellátórendszer változásával összefüggően), valamint a helyi önkormányzati hivatásos tűzoltóságok támogatásához.

A 8. számú mellékletnek mind összegszerűségben, mind tagoltságban legjelentősebb része a közoktatási feladatok támogatása. Így itt kap helyet a pedagógus szakvizsga és továbbképzés támogatása, a pedagógusok szakkönyv-vásárlásának és a tanulók tankönyvvásárlásának, valamint a pedagógiai szakértők igénybevételének a támogatása.

Kiegészítő normatív támogatást tartalmaz a törvény körzeti, térségi feladatok jogcím megnevezéssel a közoktatási feladatot elősegítő fővárosi és megyei közalapítványok szakmai tevékenysége, pedagógiai szakszolgálatok támogatására valamint a pedagógiai szakmai-szolgáltatói és szakértői tevékenység igénybevételéhez.

A társadalmi-gazdasági infrastrukturális szempontból elmaradott és foglalkoztatási nehézségekkel küzdő térségek településeinek infrastrukturális felzárkóztatását, fejlesztését felhasználási kötöttséggel járó, úgynevezett területi kiegyenlítést szolgáló fejlesztési célú állami támogatás segíti. Az előirányzat felhasználásáról a megyei területfejlesztési tanácsok döntenek.

A céljellegű decentralizált támogatás a megyei fejlesztési programokban kiemelt önkormányzati felhalmozási célokra és vis maior esetek felszámolására fordítható területi megkötöttség nélkül, ugyancsak a területfejlesztési tanácsok döntési körében.

E § tartalmaz szabályozást arra, hogy a területfejlesztési tanácsok vis maior tartalékból - meghatározott feltételek mellett - igényelhetnek további összeget természeti és más katasztrófából eredő károk enyhítésére. Az igények teljesítéséről az itt szereplő felhatalmazás alapján a belügyminiszter a pénzügyminiszterrel egyetértésben dönt.

A törvény alapján a központi költségvetési kapcsolatokból származó forrásoknak a helyi önkormányzatok lemondása következtében felszabaduló összegét - kivéve, ha az előirányzat csökkenés nem helyi önkormányzat részére történt feladatátadással függ össze - az önhibájukon kívül hátrányos helyzetben lévő önkormányzatok, illetve a vis maior tartalék célt szolgáló támogatás előirányzatának növelésére lehet felhasználni. Ezáltal a helyi önkormányzatokat megillető támogatások továbbra is helyi önkormányzati körben, a legindokoltabb területeken kerülhetnek felhasználásra, a törvényi felhatalmazás alapján.

A 19. §-hoz

Ezen szakasz - az Ötv. 87. §-ának (1) bekezdésével összhangban - az önhibájukon kívül hátrányos helyzetben lévő forráshiányos önkormányzatok, valamint külön törvény alapján a tartósan fizetésképtelen helyi önkormányzatok kiegészítő támogatására tartalmaz szabályozást, valamint megszabja a helyi önkormányzatok adósságrendezési eljárásában közreműködő pénzügyi gondnokoknak fizethető díj alsó és felső határát. Mindezek feltételrendszerét, az igénylés rendjét, az igények elbírálásának módját a 6. sz. melléklet részletezi. A törvény az előző évhez képest a támogatási konstrukció normatív feltételeit - az ésszerű gazdálkodási elvárások jegyében - egyrészt tovább szigorítja, másrészt növeli a forráshiányos önkormányzatoknál a fejlesztési kiadási mozgásteret.

A 20. §-hoz

Itt kerül meghatározásra, hogy az állami támogatás jogtalan igénybevételéhez kapcsolódó - az Áht.-ban előírt - kamatfizetési kötelezettség számítása szempontjából mely jogcímek, illetve előirányzatok együttes összege vehető figyelembe a 3. sz., 4. sz. és a 8. sz. mellékletekből. Rendelkezést tartalmaz e § a helyi önkormányzatok által fizetendő fenti és a 6. sz. mellékletben meghatározott kamatok esetében azoknak a központi költségvetésben, a Pénzügyminisztérium fejezetben való elszámolására.

Átengedett, megosztott bevételek

A 21. §-hoz

A helyi önkormányzatról szóló 1990. évi LXV. törvény alapján a költségvetési törvény e §-a rendelkezik az önkormányzatok költségvetése és a központi költségvetés között megosztásra kerülő személyi jövedelemadó bevételről.

2000. évre a törvény - az 1998. évre bevallott és településre kimutatott - személyi jövedelemadóból a helyi önkormányzatok részére - az 1999. évi 40% részesedéssel azonos arányban - 40% átengedést tartalmaz. A feladatarányosabb elosztás érdekében az 1998. évre bevallott és településre kimutatott személyi jövedelemadóból már csupán 5% közvetlenül, míg 27,7% normatívan illeti meg együttesen az önkormányzatokat. Ezáltal megnő azon tételek száma, amelyek finanszírozása részben, vagy egészben személyi jövedelemadóból történik.

Az 1998. évre bevallott és településre kimutatott személyi jövedelemadóból 7,3% az önkormányzatok bevételeiben meglévő aránytalanság mérséklését szolgálja. Az 1999. évben bevezetett mechanizmus lényegében változatlan marad azzal, hogy a jövedelemkülönbség mérséklése során fokozódik az iparűzési adóerőképesség figyelembevétele, s ezáltal nagyobb összeg csoportosítható át a „gazdag” településektől a „szegényekhez”.

A helyi önkormányzatokat megillető személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében kerül közzétételre, a normatív állami hozzájárulásokkal egyidejűleg.

A személyi jövedelemadó megosztásával kapcsolatos szabályok, ezen belül az előző évhez képest mutatkozó változások összességükben a helyi önkormányzatoknál a feladat- és a forráseloszlás összhangját segítik elő. A személyi jövedelemadó megosztása a többi forrásokkal, különösen a normatív állami hozzájárulások és támogatások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályozórendszer a speciális részösszetevők mellett együttesen, kölcsönhatásban alakítható, illetve értékelhető.

A 22-24. §-hoz

A gépjárműadó átengedésének 50%-os mértéke, valamint az egyéb megosztott bevételekből a részesedés - a települési önkormányzatok által termőföld bérbeadásából beszedett adó 100%-a, és a volt tanácsi vállalatok jogutódainak állami vagyon felett tulajdonosi jogosítvánnyal rendelkező szervezet által történő értékesítéséből származó bevételből az alapítói jogot gyakorló önkormányzat 50%-os részesedése, valamint a környezetvédelmi bírságból való részesedés %-os mértékei - az 1999. évhez képest nem változnak. A települési önkormányzatoknál - az adózás rendjéről szóló többször módosított 1990. évi XCI. törvény módosításával - azonban elkülöníthetővé válik a gépjárműadóból és ugyanezen adóhoz kapcsolódóan a bírságból, pótlékból és végrehajtási költségből befolyó bevétel, a törvény alapján ez utóbbiak az önkormányzat bevételét képezik, melyekre a „megosztási” szabályok nem terjednek ki.

Az önkormányzatok által beszedett illetékek szabályozása

A 25. §-hoz

Az önkormányzatok által beszedett illeték szabályozásában a központi költségvetés és a helyi önkormányzatok közötti 50-50%-os megosztás, az eljárási illetékek a 90-10%-os megosztása, illetve a megyei jogú városok és a megyei önkormányzatok tekintetében a megosztás rendje 2000. január 1-jétől nem változik. Részletes szabályozást tartalmaz e szakasz és a 4. sz. melléklet II. része a megyei önkormányzatok által fenntartott illetékhivatalok működtetésével kapcsolatos kiadások viselésére, a megyei jogú városokat, illetve a megyei önkormányzatokat megillető illetékbevételből az átutalást megelőzően a kiadások fedezetének visszatartására és annak a megyei önkormányzatnál illetékbevételként történő elszámolására.

A költségvetési törvény rendezi az eljárást arra az esetre, ha a bevételből részesedő megyei jogú város 2000. február 1-jéig nem állapodik meg a megyei önkormányzattal a beszedett illetékkel kapcsolatban felmerült költségek viseléséről. Ilyenkor a megyei önkormányzat a felmerült költségek fedezése céljára a bevételi részesedésnek megfelelő hányadot a megyei jogú várost megillető bevételből visszatarthatja.

A fővárosi önkormányzatok bevételei

A 26. §-hoz

A költségvetési törvény 2000. évben is változatlanul alkalmazza a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló - módosított - 1990. évi LXV. törvényben lévő rendelkezéseket. A (2)-(3) bekezdés a főváros és a kerületek közötti bevétel megosztással kapcsolatos alkotmányosan visszás helyzet elkerülését célozza.

A helyi önkormányzatok pénzellátásának kiegészítő szabályai

A 27. §-hoz

A helyi önkormányzatok pénzellátásának kiegészítő szabályai egyrészt azt célozzák, hogy a gyermeknevelési támogatásnál, az időskorúak járadékánál, az önkormányzat által szervezett közcélú foglalkoztatás támogatásánál, a lakáscélú adósságkezelési támogatásnál, valamint a Munkaerőpiaci Alapból származó fedezet terhére folyósított munkanélküliek jövedelempótló támogatásánál, továbbá a Szociális és Családügyi Minisztérium fejezetből biztosított gyermektartási díjnál a megelőlegezést ne az önkormányzatok teljesítsék egyéb forrásaik terhére, hanem ennek finanszírozási hátrányait a rendszer feloldja. Ezért a törvény 1999. évben az önkormányzatot első alkalommal megillető havi összeg legfeljebb kétszeresének az igénylését teszi lehetővé a helyi önkormányzatok számára, éven belüli elszámolási kötelezettséggel.

E szakasz határozza meg azokat a további előirányzatokat, amelyek folyósítása a helyi önkormányzatok részére - az Áht.-ban e körbe soroltakon túlmenően - a nettó finanszírozás keretében történik.

A helyi önkormányzatok költségvetési befizetési kötelezettsége

A 28. §-hoz

A törvény a helyi önkormányzatok költségvetési szerve vállalkozási tevékenységből származó eredményéből 18% befizetési kötelezettséget tartalmaz. Ennek mértéke és részletszabályai 1999. évhez képest nem változnak.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybevett összeg rendezése

A 29. §-hoz

A társadalombiztosítás pénzügyi alapjaival kapcsolatos állami garanciavállalás keretében a központi költségvetés biztosítja az Alapok számára bevételeiknek és kiadásaiknak időbeli eltéréséből fakadó átmeneti pénzügyi hiányuk esetén a Kincstári Egységes Számla igénybevételét.

A hitel igénybevétele pénzellátási terv alapján történhet. A pénzellátási tervet előre havi-napi bontásban az ellátási időszakot megelőző hónap 25-éig kell az Alapoknak benyújtaniuk.

A Kincstár a törvény szerint az Alapok által folyósított, de nem az Alapokból finanszírozott ellátások finanszírozását, azok esedékességekor ugyancsak az Alapok által elkészített finanszírozási terv alapján biztosítja.

A társadalombiztosítás ellátásaira és a magánnyugdíjra jogosultakról, valamint a szolgáltatások fedezetéről szóló 1997. évi LXXX. törvény 60. § (8) bekezdése alapján, ha a Nyugdíjbiztosítási Alap tervezett és éves bevétele kisebb a teljesítendő kiadások összegénél, akkor a különbséget az állam előirányzatként átadja a Nyugdíjbiztosítási Alap számára.

Az Egészségbiztosítási Alap részére az előirányzott támogatások átadását negyedéves ütemezés szerint kell teljesíteni.

C) A központi költségvetés és az elkülönített állami pénzalapok kapcsolata

A 30. §-hoz

Az elkülönített állami pénzalapok esetében a költségvetési törvény szigorú egyenlegtartási kötelezettséget ír elő. Az alapok gazdálkodásánál az éves jóváhagyott egyenleget kell figyelembe venni, s az év végére ettől rosszabb egyenleget nem enged a törvény. Abban az esetben, ha az alapoknál e szabály értelmében finanszírozási problémák lépnének föl, akkor a Kincstárnak lehetősége van a pénzügyminiszter egyedi engedélyezése alapján legfeljebb három hónap időtartamig kamatmentes hitelnyújtásra. A Munkaerőpiaci Alap törvényben megállapított ellátásainak kiadásai túlléphetik az előirányzatot.

A Munkaerőpiaci Alap a (4) bekezdésben meghatározott összegben, havonta 13 md forint befizetést teljesít a központi költségvetésbe.

NEGYEDIK FEJEZET

A Központi Költségvetés és az államháztartáson kívüli szervezetek kapcsolata

Társadalmi önszerveződések támogatása

A 31. §-hoz

E paragrafus rögzíti, hogy a szociális és egészségügyi, valamint az oktatási és nevelési közfeladatokat ellátó egyházak, társadalmi szervek, alapítványok, közalapítványok, közhasznú társaságok és a humánszolgáltatásokat fő tevékenységként végző egyéni vállalkozók az általuk ellátott közfeladatokhoz a központi költségvetésből normatív támogatásban részesülnek. A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

E paragrafus szerint a közoktatási, illetve a szociális közfeladatokat ellátó egyházak a normatív támogatáson túl kiegészítő támogatásra is jogosultak. Ezek mértékét a törvény rögzíti. Mind a normatív, mind a kiegészítő támogatás folyósításának és elszámolásának rendje is szabályozásra kerül, az intézmények havi finanszírozásra való áttérésének megfelelően.

1998-tól a felsőoktatási intézmények gyakorló iskoláinak támogatása a közoktatási feladatok támogatási normatíváinak kétszeresével történik. Az állami felsőoktatásban a gyakorló intézmények támogatását a tárca a felsőoktatási intézmények költségvetésében biztosítja. Az egyházi felsőoktatási intézmények gyakorló közoktatási intézményei esetében indokolt, hogy a normatív támogatást ne többszörös áttételen keresztül kapják meg, hanem közvetlenül a gyakorlóiskolát működtető egyetem, illetőleg főiskola igényelhesse meg a területileg illetékes közigazgatási hivataltól.

A törvény megteremti a bentlakásos szociális intézmények finanszírozási rendszerének egységességét is. A nem állami intézmények állami hozzájárulásának finanszírozási rendje igazodna a közoktatás területén közfeladatot ellátó nem állami szervek, az önkormányzati intézmények finanszírozási rendjéhez, továbbá a kincstári finanszírozási rendszerhez.

A paragrafus megteremti a tartalékalap képzésével a nem állami fenntartású szociális intézmények működőképességének garanciáját, a folyamatos működés feltételét. Lehetőséget biztosít a továbbműködtetésre abban az esetben, ha átmenetileg működésképtelenség állna elő.

A bentlakást nyújtó nem állami szerv normatívájának visszatartására irányuló intézkedés segíti a gazdálkodás stabilitását, növeli az ellátottak biztonságát. A közigazgatási hivatalnak jelenleg nem áll olyan eszköz a rendelkezésére, amellyel „rákényszeríthetné” a nem állami intézmények fenntartóit a szabályszerű működtetésre. A 10% normatíva kiesés már kellően érzékelhető bevételkiesést jelent, ugyanakkor nem veszélyezteti az intézmény működtetését, az ellátás folyamatosságát.

A 32. §-hoz

Az adófizető állampolgárok az általuk megfizetett személyi jövedelemadó 1-1%-áról - az 1996. évi CXXVI. törvény 4/A. §-a (1) bekezdése szerint - valamelyik egyház, illetőleg az Országgyűlés által meghatározott kiemelt cél javára rendelkezhetnek. A törvény 2000. évre az árvízkárok megelőzését szolgáló csatornaépítési és felújítási, gátépítési munkákkal kapcsolatos program támogatását jelöli meg kiemelt célként.

A 33. §-hoz

A pártok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik. A társadalmi szervezetek - ideértve a kisebbségi társadalmi szervezetek is - működési költségeik saját forrásból nem fedezhető hányadához kaphatnak támogatást az Országgyűlés döntése szerint. Tevékenységük támogatása szakmai megfontolásokat igényel, ezért a lehetséges források is szakmai kompetenciában vannak. A (3) bekezdés valójában azt rögzíti, hogy a rászorultsági alapon nyújtott működési támogatás nem zárja ki a hasznossági alapon megítélt tevékenység-támogatás igénybe vételét.

ÖTÖRDIK FEJEZET

Kezességvállalás, kezesi helytállás és viszontgarancia

A 34-42. §-hoz

A törvény az államháztartásról szóló 1992. évi XXXVIII. törvényben és az 1994. évi XLII. törvényben foglaltak alapján meghatározza egyfelől a Kormány által vállalható új kezességek mértékét, másfelől a Magyar Export-Import Bank Rt. és a Magyar Exporthitel Biztosító Rt. által a központi költségvetés terhére vállalható kezességek felső határát. Rendelkezik a kereten kívül vállalható állami kezességekről, a Hitelgarancia Rt. és az Agrárvállalkozási Hitelgarancia Alapítvány által vállalható kezesség feltételeiről és a hozzá kapcsolt viszontgaranciáról. Előírja továbbá a kezesség, illetve viszontgarancia érvényesítéseként kifizetett összeg behajtását, valamint a kezességvállalási díjfizetést.

Rendelkezik a nemzetközi pénzügyi szervezetektől felvételre kerülő, kereten kívül vállalható és a Magyar Fejlesztési Bank Rt. által felvett hitelekre nyújtott állami kezesség feltételeiről.

HATODIK FEJEZET

A központi költségvetés végrehajtásával kapcsolatos rendelkezések

Az Országgyűlés kizárólagos hatásköre

A 43. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos kisebbségi önkormányzatok működési támogatása, valamint az egyházak támogatása tekintetében.

A központi költségvetés előirányzat-módosítási kötelezettség nélkül teljesülő kiadásai és bevételei

A 44. §-hoz

A törvény ezen paragrafusa nevesíti azon előirányzatok körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 45. §-hoz

Ez a paragrafus nevesíti azon előirányzatok körét, amelyeket a Kormány jogosult átcsoportosítani, illetve amelyek felosztásáról a Kormány dönthet.

A rendelkezést a 2183/1999. (VII. 23.) Korm. határozatban foglaltak teszik szükségessé.

A 46. §-hoz

Ez a paragrafus a pénzügyminisztert és a fejezetek felügyeletét ellátó szervet hatalmazza fel meghatározott előirányzatok átcsoportosítására.

A 47. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

HETEDIK FEJEZET

A központi költségvetéssel kapcsolatos vegyes és átmeneti rendelkezések

A 48. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a foglalkoztatott a nyugdíj- és egészségbiztosítási járulékot a járulékalapul szolgáló jövedelme, legfeljebb azonban a tárgyévre tervezett egy naptári napra jutó bruttó átlagkereset kétszeresének naptári évre számított összege után fizeti meg. A törvény azt is kimondja, hogy a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabályhely e törvényi előírást teljesíti.

A 49. §-hoz

Kormányhatározat rendelkezik arról, hogy az éves költségvetési törvényben kell meghatározni az üdülési csekkek értékhatárát. A törvény e határozatnak tesz eleget.

Az 50. §-hoz

A köztisztviselők jogállásáról szóló - módosított - 1992. évi XXIII. törvény 43. §-a (1) bekezdése szerint a köztisztviselői illetményalap mértékét a mindenkori költségvetési törvény határozza meg.

Az 51. §-hoz

A bírák jogállásáról és javadalmazásáról szóló 1997. évi LXVII. törvény 103. §-ának (2) bekezdése szerint a legalacsonyabb bírói alapilletmény - 1. fizetési fokozat mértékét - a mindenkori költségvetési törvény határozza meg.

Az 52. §-hoz

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény 46/B. §-ának (2) bekezdése szerint a legalacsonyabb ügyészi alapilletmény mértékét a mindenkori költségvetési törvény határozza meg.

Az 53. §-hoz

E § rendelkezik a közoktatási törvényben meghatározott rendkívüli munkavégzésért járó keresetkiegészítés számítási alapjáról.

Az 54. §-hoz

A kárpótlási jegyek életjáradékra váltásáról szóló 1992. évi XXXI. törvény 7. §-ának (1) bekezdése alapján évente a költségvetési törvényben kell meghatározni az életjáradék összegét. Az Étv. felhívott paragrafusa szerint az emelés mértéke nem lehet kevesebb az előző évi átlagos nyugdíjemelés mértékének 30%-ánál. A törvény e mértéktől jelentősen kedvezőbb kondíciókat állapít meg az életjáradék emelésére.

Az 55. §-hoz

A televíziókészülék üzembentartási díjának havi mértékét állapítja meg.

Az 56. §-hoz

A közbeszerzési törvényben előírt értékhatárokat, valamint a kiszabható bírságok mértékét állapítja meg.

Az 57. §-hoz

A Paksi Atomerőműnek a Központi Nukleáris Pénzügyi Alapba történő fizetési kötelezettségét állapítja meg a törvény.

Az 58. §-hoz

A rendelkezés tartalma a legelmaradottabb kistérségek felzárkóztatása és a folyamatban lévő megyei programok áthúzódó kötelezettségeihez szükséges fedezet biztosítása.

Az 59. §-hoz

A törvény a 100% állami tulajdonban lévő HM Radar Rádiótechnikai Részvénytársaságnak a Kincstárral szemben 1999. december 31-én fennálló kamattartozásának az elengedését javasolja. A társaság nem önhibájából, hanem a megváltozott katonapolitikai szempontok miatt került csődhelyzetbe. A kamattartozás elengedése az Rt. további működését biztosítja, ami egyben munkahelyek megőrzését is jelenti.

A 60. §-hoz

A törvény maximalizálja az éven túli kötelezettségvállalás mértékét. A fejezeti kezelésű támogatási célprogramok esetében a korábban meghatározott 40%-os korlátozásra vonatkozó szabályozás 2000-ben is érvényben marad. A módosítás értelmében azonban 2000-ben már a 40%-os mérték a felső határ, ettől eltérően jogszabályban nem lehet rendelkezni és így ez nem léphető túl.

A 61. §-hoz

A törvény a központi költségvetés mérlegét mutatja be.

MÁSODIK RÉSZ

A központi költségvetés előirányzatainak megalapozását szolgáló rendelkezések és törvénymódosítások

Az államháztartásról szóló 1992. évi XXXVIII. törvény módosítása

A 62. §-ához

(1) bekezdéshez

A törvény arról rendelkezik, hogy a devizaszámlán vezetett támogatások mikor válnak bevétellé.

(2) bekezdéshez

Az Áht. 18/B. §-ának módosítása a központi költségvetést megillető különféle jogcímű önkormányzati adósságok egységes alapokon nyugvó rendszeréhez kapcsolódik. Leszögezi, hogy az ezzel kapcsolatos adósságrendezési eljárásban a Kincstár képviseli az állam érdekeit, az államot illető követelésekről az egyezségi tárgyalásokon azonban nem mondhat le.

(3) bekezdéshez

A rendelkezés a hivatkozást pontosítja.

(4) bekezdéshez

Az Áht.-nak a pénzforgalmi számlatulajdonosok kincstári számlavezetésére vonatkozó hatályos megfogalmazása nem egyértelmű. Egyértelműen ki kell mondani az Áht.-ban, hogy mely szervek kötelesek a Kincstárban számlát vezetni. A megyei és regionális területfejlesztési tanácsok és munkaszervei részére külön számlákat kell vezetni a működési (melyre a költségvetési gazdálkodás szabályai vonatkoznak) és a fejlesztési célú pénzeszközök kezelésére annak érdekében, hogy azok elkülönüljenek és ezáltal megfelelő információ álljon rendelkezésre, illetve ellenőrizhetők legyenek.

(5) bekezdéshez

A költségvetési törvény jogtechnikai pontosítása céljából indokolt rendelkezni arról, hogy a széttagoltan működő, de azonos tevékenységet végző költségvetési szervek közül több is képezhessen egy címet.

(6)-(9) bekezdéshez

A költségvetési törvényben elfogadott előirányzatok felhasználásának a szigorítását segíti elő a törvény, amikor az átcsoportosítási lehetőséget szűkíti.

A Tartalék bármely előirányzatot finanszírozhat, fejezeti kezelésű előirányzatokat is, ezért e rendelkezés alól kivételként kell kezelni a tartalék terhére történő átcsoportosításokat.

(10) bekezdéshez

A törvény jogszabály pontosításra irányul.

(11) bekezdéshez

A hatályos jogszabály téves hivatkozását korrigálja a módosítás.

(12)-16) bekezdésekhez

Eddig sem volt indokolt, hogy az Áht. a nettósítás körébe bevont jogcímeket két helyen szerepeltette. A központi költségvetéssel szemben fennálló tartozások egységes az adósságrendezési törvénnyel is összhangban álló rendelkezésének új szabályozása még tovább bonyolítaná a két helyen történő szabályozást, ezért egyértelmű helyzetet teremt a módosítás amely a pénzellátási szabályokban meghatározottakra történik utalás.

A központi költségvetéssel szemben, a nettó finanszírozás végrehajtása következtében fennmaradó tartozás tekintetében az Áht. szabályozása nem áll szinkronban a helyi önkormányzatok adósságrendezési eljárásáról szóló 1996. évi XXV. törvényben foglaltakkal. Ezáltal a helyi önkormányzat központi költségvetéssel szemben fennálló tartozásának rendezése nem az általános adósságrendezési szabályok, hanem ebből kiemelve, az Áht.-ban és a mindenkori zárszámadási törvényben szereplő eltérő, rendszeridegen szabályozás alapján történik. Az Áht. 63. § (6) és (7) bekezdésének módosítása a kétfajta szabályozás egységesítését szolgálja az adósságrendezési törvény főszabállyá tételével, ugyanakkor meghagyja a Kincstár mérlegelési jogkörét az eljárást megelőző lépés, az azonnali fizetési meghagyás kibocsátása tárgyában. Ez a megengedő szabály azt szolgálja, hogy a különösen kisösszegű tartozások esetében a Kincstár ne kényszerüljön a sok költséggel járó eljárás megkezdésére. Abban az esetben viszont, ha a Kincstár az inkasszót kiadta, 60 nap eredménytelen letelte után az adósságrendezési eljárás kezdeményezése kötelező a Kincstár számára.

Az Áht. 64. § (1) bekezdésének módosítása a könyvvizsgálatra kötelezett önkormányzatok beszámolásáról rendelkezik, amely a 300 millió forintos támogatással függ össze.

Az Áht. 64. § (8) bekezdésének módosítása a helyi önkormányzatok beszámolási rendszeréből következő (önbevalláson alapuló) visszafizetési kötelezettségére is a javasolt 63. § (7) bekezdésében részletezett eljárást alkalmazza, biztosítva ezzel azt, hogy a központi költségvetéssel szemben fennálló tartozások kezelése egységes eljárás alapján történjen.

A 74/A. § módosítása kizárja azt, hogy helyi kisebbségi önkormányzatok esetében egymás közeli hozzátartozói gyakorolják a kötelezettségvállalási (utalványozási) és az ellenjegyzési jogkört. Ha a helyi kisebbségi önkormányzatnak nincs olyan tagja, aki a kötelezettségvállalónak, (utalványozónak) nem közeli hozzátartozója, úgy az ellenjegyzési jogkör gyakorlására a helyi kisebbségi önkormányzat gazdálkodását végrehajtó szerv vezetője, vagyis a jegyző jogosult. A közeli hozzátartozó fogalmán a Ptk. szerinti közeli hozzátartozót kell érteni.

A nettósítás során az önkormányzatoknak kiutalandó összegekből más kötelezettségek is levonásra kerülnek (például a magánnyugdíjpénztári tagdíjak). A 101. § (6) bekezdésének pontosítása ezen nem nevesített kötelezettségek beszámítására ad felhatalmazást.

 (17) bekezdéshez

A közeli hozzátartozó fogalmának a meghatározása a Polgári Törvénykönyv rendelkezéseire való utalással történik.

(18) bekezdéshez

A törvény biztosítja a társadalombiztosítás pénzügyi alapjai költségvetési tervezetének a központi költségvetés törvényjavaslatával egyidejű Kormány elé terjesztését. Ezzel biztosított az államháztartás valamennyi alrendszerére vonatkozó egységes, egyidejű álláspont kialakítása.

(19)-(26) bekezdéshez

A törvény biztosítja a társadalombiztosítás pénzügyi alapjai költségvetési irányelvének elkészítéséhez szükséges felhatalmazást az abban közreműködő egészségügyi, szociális és családügyi miniszter részére, továbbá a társadalombiztosítás pénzügyi alapjai költségvetési tervezetének a központi költségvetés törvényjavaslatával egyidejű Kormány elé terjesztését. Ezzel az intézkedéssel biztosított az államháztartás valamennyi alrendszerére vonatkozó egységes, egyidejű álláspont kialakítása.

A törvény az Alapokat kezelő szerveknek és az igazgatási szerveiknek a kincstári és elemi költségvetés készítésével kapcsolatos eljárási rendjét pontosítja.

A törvény a társadalombiztosítás pénzügyi alapjait érintő gazdálkodási szabályokat és eljárási rendet tartalmazza a költségvetésük kiadásainak tekintetében, hasonlóan a központi költségvetési szervekhez.

(27) bekezdéshez

A törvény a működési vagyon társadalombiztosítási alrendszerhez tartozó vagyonként kerül nevesítésre és kincstári vagyonra vonatkozó szabályokat kell arra alkalmazni.

(28) bekezdéshez

A törvény a járuléktartozás fejében átvett vagyonnak, valamint az Alapok működési vagyonának gazdálkodási rendjét tartalmazza. Biztosítja a KVI útján történő gazdálkodást és az Alapoknál, illetve az igazgatási szerveknél a bruttó elszámolás mellett azok számbavételét.

(29) bekezdéshez

A (29) bekezdés a törvény által létrehozott költségvetési szerv alapításával kapcsolatos rendelkezést tartalmaz.

(30) bekezdéshez

A rendelkezés szövegpontosítást tartalmaz.

(31)-(32) bekezdéshez

A jelenlegi jogi szabályozás szűk körben ad lehetőséget a felügyeleti szerv számára a többletbevétel felhasználásának korlátozására. A szabályok szigorításával indokolt a gazdálkodási fegyelem erősítése. A bekezdésnek a maradvánnyal kapcsolatos rendelkezését a tárgyhoz kapcsolódó következő (3) bekezdésbe célszerű illeszteni.

A (3) bekezdés rendelkezik a maradvány felhasználásával kapcsolatos szabályokról, ezért a fenti módosítással összhangban a (2) bekezdésből célszerű a (3) bekezdésbe beépíteni ezt a rendelkezést.

(33) bekezdéshez

A kötelezettségvállalással nem terhelt előirányzat-maradvány elvonására jogosítja fel a pénzügyminisztert a törvény.

(34) bekezdéshez

Pontosítás. A központi költségvetési szerveknél nem tervezhető fejezeti kezelésű előirányzat.

(35) bekezdéshez

A nettó finanszírozás során az önkormányzatoknak kiutalandó összegekből a felsoroltakon kívül más, az államháztartás alrendszereit megillető kötelezettségek is levonásra kerülnek. A 101. § (6) bekezdésének pontosítása ezen kötelezettségek beszámítására ad felhatalmazást.

(36) bekezdéshez

A 101. § (7) bekezdésének rendelkezése lehetővé teszi, hogy, amennyiben az adósságrendezési eljárás során a Kincstár a helyi önkormányzatokkal részletfizetésben, vagy fizetési halasztásban állapodott meg, akkor az esedékessé váló részletet a Kincstár a nettósítás keretében - a nettósítás során kiutalásra kerülő összeg erejéig - levonja.

A (8) bekezdés szerint a helyi önkormányzatok nettó finanszírozását a jövőben egységesen a Kincstár végzi, viszont az OEP finanszírozási körébe tartozó önkormányzatok esetében elkülönített elszámolás történik.

(37) bekezdéshez

A bekezdés szabályai nincsenek összhangban a végrehajtási rendelet igen részletes előírásaival. Ezért szükséges a bekezdés fenti módosítása, egyszerűsítése.

(38) bekezdéshez

A társadalombiztosítási költségvetési szervek, valamint a társadalombiztosítási alapok által finanszírozott egészségügyi intézmények részére is indokolt megelőlegezni a december havi munkabérek kifizetéséhez, valamint a Munkaerőpiaci Alapból finanszírozott ellátási kiadások kifizetéséhez szükséges fedezetet. Úgyszintén indokolt megelőlegezni a 2000. évi keret terhére az egészségügyi intézmények januári kiadásait. A helyi önkormányzatoknak a januári fizetésre kiutalt összeg a nettó finanszírozási elv alapján kerül kiadásra.

(39) bekezdéshez

Decemberben a helyi önkormányzatoknak a januári fizetésekre kiutalt összeg is a nettó finanszírozási elv alapján kerül kiutalásra.

(40) bekezdéshez

A törvény egyértelműsíti azt a tényt, hogy a kincstári vagyontárgy cseréje valamint az értékesítési módok közül a zártkörű elhelyezés fogalmilag nem tartozhat a nyilvános vagy zártkörű versenytárgyalás körébe. Ugyancsak nem célszerű a KVI-nek a közvetlen vagyonkezelésében lévő dolgokat versenytárgyalás útján vagyonkezelésbe vagy használatba adni, hiszen a gyakorlati esetek jelentős részében csupán formális a versenyeztetés.

(41) bekezdéshez

A hatályos szabályozás szerint vitás, hogy a vagyonnak csak a tulajdonjogát, vagy a vagyonkezelői jogot is mint forgalomképes vagyonértékű jogot védi-e a bekezdés. A törvény ezt a jogalkalmazási problémát oldja meg azzal, hogy nevesíti a védendő értéket.

(42) bekezdéshez

A törvény a külföldi követelésekkel kapcsolatos gazdálkodásra a Kormány az általa meghatározott keretekben a Miniszterelnöki Hivatalt vezető minisztert jogosítja fel.

(43) bekezdéshez

Jogtechnikai pontosítás indokolja a módosítást.

(44) bekezdéshez

Jogtechnikai pontosítás indokolja a módosítást.

(45) bekezdéshez

A törvény azt a jogbizonytalanságot szünteti meg, amely a KVI nyilvántartási kötelezettségével kapcsolatban a köztestületek állami vagyonát illetőleg a vagyonkezelői szerződés nélküli használót illeti meg. Mivel mindkét esetben kincstári vagyonról van szó, a KVI nyilvántartási kötelezettségét e vagyonkörre is szükséges deklarálni.

(46) bekezdéshez

A KVI állami feladatait egyértelműen meg kell határozni, hiszen csak azok a vagyontárgyak maradhatnak a KVI ideiglenes vagyonkezelésében, illetőleg hasznosításában, amelyek alapvetően a KVI állami feladatainak ellátását szolgálják. Ezért a bekezdések rögzítik, hogy a kincstári vagyonba kerülő vagyontárgyak minősítése atekintetben, hogy azok kincstári vagyonba maradnak-e vagy indokolt azok értékesítése, a KVI feladata. Nyilván e minősítés függvényében dönthet a KVI a vagyontárgy értékesítéséről, vagyonkezelésbe adásáról, illetőleg a saját maga általi ideiglenes vagyonkezelésről. A KVI speciális kényszerkezelésére tekintettel is a költségvetés úgy kímélhető leginkább, ha a KVI az ilyen típusú vagyonkezelésből, a hasznosításból befolyó bevételeit a közvetlen vagyonkezelésében lévő vagyonra, azaz törvényben meghatározott állami feladatai ellátására fordítja. A KVI állami feladatai ellátásának körébe tartoznak az elhelyezési kötelezettségek is, amelyek költségeit a KVI költségvetése eddig nem tartalmazta. Ezért a jelzett bevételek KVI-nál tartása ezen kötelezettségek teljesítése érdekében is indokolt.

Rögzíti továbbá a törvény azt az alapvető tényt, amely a gyakorlatban számos félremagyarázásra és félreértésre adott eddig okot, hogy a KVI tulajdonosi joggyakorlása körében folytatott cselekményei nem tartoznak, fogalmilag nem tartozhatnak az államigazgatási eljárások körébe. A KVI-t a polgári jogból származó jogosítványok illetik meg a funkciójából eredően.

(47)-(48) bekezdéshez

Ez idáig számos jogos bírálat érte a kincstári vagyon értékesítésére vonatkozó módok meghatározását, hiszen azok értelemszerűen nagyrészt értékpapírokra és társasági részesedésekre értelmezhetőek és alkalmazhatóak. Ezért a törvény egyértelműen rögzítve és egymástól értelemszerűen elválasztva határozza meg a kincstári vagyon értékesítési eljárásait, egyben biztosítja az összhangot az Áht. 108. §-ának (1) bekezdésében foglaltakkal is.

(49) bekezdéshez

A törvény az államháztartási törvényen belüli koherenciazavar kiküszöbölésére irányul.

(50) bekezdéshez

A KVI vagyonkezelői jogának az ingatlan-nyilvántartásba történő bejegyzése rendkívüli jelentőséggel bír azokban az esetekben, amikor az ingatlannak nincs más vagyonkezelője. (Pl. elbirtoklás.) Tekintettel e sajátos helyzetekre az ingatlan-nyilvántartási törvényben foglalt szabályokkal való koherencia megteremtése érdekében a földhivatalok a KVI ilyen tartalmú - közokirat jellegű - nyilatkozata alapján a törvény erejénél fogva kötelesek bejegyezni a KVI vagyonkezelői jogát. A földhivatalok eddig eltérő gyakorlata miatt a módosítás elengedhetetlen, mert ennek hiányában az államháztartás egy alrendszerét jelentős károk érhetik.

(51) bekezdéshez

A törvény belső koherenciazavar megoldását szolgálja.

 (52) bekezdéshez

A törvény a lehetséges vagyonkezelők körében nevesíti az önkormányzatokat, a kincstári vagyon vagyonkezelésbe történő vétele feltételrendszerét illetően.

(53) bekezdéshez

A hatályos szabályozás csak közvetett módon értelmezhető szabályt tartalmaz. A törvény lényege, hogy a tulajdonosi joggyakorló KVI - a kincstári vagyonért felelős miniszter egyetértésével - állami feladatok változása következtében köteles a központi költségvetési szervek vagyonkezelői jogát visszavonni olyan vagyontárgyakra nézve, amelyek az adott szervezet részére az állami feladat változásával kapcsolatban már nem szükségesek. Ez a megoldás jelenti a garanciáját jelenti annak, hogy a kincstári vagyonnal való ésszerű és költségtakarékos gazdálkodás a tulajdonosi jog gyakorlója által is elősegíthető.

(54) bekezdéshez

A törvény az Áht. 109. §-ában foglaltakkal való összhangot teremti meg.

(55) bekezdéshez

A törvény jogtechnikai pontosításra, illetőleg koherenciazavar megszüntetésre irányul.

(56) bekezdéshez

Az erdők 1996. január 1-óta kincstári vagyonnak minősülnek. Az 1995. évi XXXIX. törvény jelenlegi szabályozása ellenére azonban azok KVI részére történő átadása még nem valósultak meg. A jelzett erdőket az ÁPV Rt. hasznosítja, a bevételek is hozzá folynak be. Tekintettel azonban arra a tényre, hogy a kincstári vagyon hasznosításából származó bevételek a kincstári vagyon feletti tulajdonosi joggyakorló KVI-t kell, hogy megillessék, ezért a törvény rögzítése feltétlenül szükséges.

(57) bekezdéshez

A törvény a hatályos szabályozás értelmezését segíti elő azzal, hogy rögzíti és egyértelműsíti, hogy a bekezdésben foglalt vagyontárgyak mindegyikére vonatkozik a védettségei állapot, s a védettségre a kapcsolódó ágazati törvények rendelkezéseit kell alkalmazni.

(58) bekezdéshez

A törvény jogtechnikai pontosításra irányul.

(59) bekezdéshez

Az állami öröklésből 1999. január 1. óta az önkormányzatok ingyenesen részesültek. Az egy éves gyakorlat alapján világossá vált, hogy a hatályos szabályozás szerinti értékhatár meghatározása alacsony, a gazdasági életnek megfelelő mértékű emelése indokolt. A törvény a továbbiakban arra irányul, hogy a felemelt értékhatárhoz kapcsolódó hagyatéki terheket és egyéb költségeket az önkormányzatok viseljék.

(60)-(61) bekezdéshez

A különböző ágazati törvényekben megjelölt használókra a törvények nem egyforma szóhasználattal utalnak, ezért a törvény az ágazati törvényekkel való koherencia megteremtésének szempontjából is fontos. Rendezi a törvény továbbá - többek között - a használat megszűnésével kapcsolatos, a kincstári vagyonnal összefüggő jogkövetkezményeket is. Utal a törvény arra is, hogy vagyonkezelői szerződés hiányában a használat (kezelés) kötelezettsége az adott vagyontárgyakra nézve az ágazati törvény alapján áll fenn.

(62) bekezdéshez

A Kincstár ellenőrzési feladatait jelenleg a 15/1999. (II.5.) Kormány rendelet rögzíti, mely feladatok a jövőben várhatóan bővülni fognak. Az Áht. ellenőrzésre vonatkozó szabályai között indokolt megjeleníteni a Kincstár ellenőrzési hatáskörét.

(63)-(64) bekezdéshez

Felhatalmazó rendelkezéseket tartalmaz.

A vámjogról, a vámeljárásról, valamint a vámigazgatásról szóló 1995. évi C. törvény módosítása

A 63. §-hoz

A törvény a különböző vámeljárási díjaknak a valorizációját tartalmazza.

A devizáról szóló 1995. évi XCV. törvény módosítása

A 64. §-hoz

A devizáról szóló 1995. évi XCV. törvény szerint jelenleg devizabelföldi az a természetes személy, akinek az illetékes magyar hatóság által kiadott érvényes személyi igazolványa van, a 14 éven aluliak esetén személyi lapja van, illetőleg azzal jogszabály értelmében rendelkezni köteles.

A polgárok személyi adatainak kezelésével összefüggő egyes törvények módosításáról szóló 1999. évi LXXII. törvény a polgárok személyi adatainak és lakcímének nyilvántartásáról szóló 1992. évi LXVI. törvény úgy módosítja, hogy a polgár személyazonosságát - a személyazonosító igazolványon túl - minden olyan hatósági igazolvány igazolja, amely tartalmazza a jogszabályban meghatározott adatokat. A jogszabályban meghatározott kivételekkel a polgár nem kötelezhető más okmány bemutatására. Jelen esetben bár nem a személyazonosság igazolásáról van szó, mégis a devizabelföldiség biztonsággal csak a személyazonosító igazolvány alapján állapítható meg (adóigazolványa pl. devizakülföldinek is lehet). Ezért a törvénymódosítás előírja, hogy a természetes személy devizabelföldiségét személyazonosító igazolvánnyal köteles igazolni. A személyi igazolvány elnevezés személyazonosító igazolványra módosul.

A devizajogszabályok alkalmazásának gyakorlásában nem igazolódott be annak indokoltsága, hogy a devizabelföldi pusztán a devizakülföldivel fennálló polgári jogi kapcsolata alapján devizakülföldivé válhasson. Ezért a törvény a devizatörvényből a devizakülföldiségnek ezt az esetét elhagyja. Ennek megfelelően a devizabelföldinek az egyébként devizakülföldi képviselője sem válik a jövőben devizabelföldivé polgári jogi kapcsolat alapján.

A devizatörvényben az átruházható eszközre meghatározott szabályoknak a Dtv. megalkotásakori jogalkotói szándék szerinti érvényesülését biztosítja az, ha az átruházható eszköz fogalma kifejezi azt, hogy az nem csak a pénzköveteléssel, hanem az értékpapírral, pénzpiaci eszközzel, illetőleg átruházható eszközzel végzett határidős ügyletet is magában foglalja.

A devizaszabályoknak a gyakorlatban történő érvényesülése szempontjából nem játszik szerepet az, hogy az adott jogügyletet bankkonszolidációs kötvénnyel vagy más államkötvénnyel végzik, ezért a törvény ezt a fogalmat a Dtv.-ből elhagyja.

Az értékpapírok forgalomba-hozataláról, a befektetési szolgáltatásokről és az értékpapír-tőzsdéről szóló 1996. évi CXI. törvény módosításáról szóló 1997. évi CLI. törvény módosítása

A 65. §-hoz

Az Épt.-t érintő egyes módosítások határideje - a megváltozott piaci feltételek között is érvényes részletszabályok kidolgozásának időigényére tekintettel - megváltozik.

A hitelintézetekről és a pénzügyi vállalkozásokról szóló 1996. évi CXII. törvény módosításáról szóló 1997. évi CLVIII. törvény módosítása

A 66. §-hoz

A Hpt.-t érintő egyes határidők módosítása - a megváltozott piaci feltételek között is érvényes részletszabályok kidolgozásának időigényére tekintettel - megváltozik.

A hitelintézetekről és a pénzügyi vállalkozásokról szóló 1996. évi CII. törvény módosítása

A 67. §-hoz

Nem tartozik a törvény tárgyi hatálya alá a Magyar Vállalkozásfejlesztési Alapítvány Országos Mikrohitel Alap pénzkölcsön nyújtási tevékenysége.

A lakás-takarékpénztárakról szóló 1996. évi CXIII. törvény módosítása

A 68. §-hoz

A törvény a lakás-takarékpénztárak eddigi indokolatlanul magas kiegyenlítési céltartaléka csökkentésére irányul.

A közoktatásról szóló 1993. évi LXXIX. törvény módosítása

A 69. §-hoz

Az (1) bekezdésben foglalt törvény egyértelművé teszi, hogy mely célokra kell előirányzatokat tervezni a normatív állami hozzájárulásokat meghaladó „hét százalékos” közoktatási keretösszeg terhére. Ezen felül az eddigi szabályozással szemben egyértelműen meghatározza, hogy mely előirányzatokat kell a szaktárca költségvetésében, illetve melyeket a Belügyminisztérium fejezet helyi önkormányzatok támogatási címébe beállítani.

A (2)-(8) bekezdések az Állami Számvevőszék ezirányú javaslatait is figyelembevéve egyszerűsítéseket tartalmaznak a normatív hozzájárulási rendszer tekintetében. A módosításoktól egyértelműbb, egyszerűbb igénylési rendszer várható, mely sok felesleges többlet adminisztrációtól mentesíti az igénylő helyi önkormányzatokat.

A köztisztviselők jogállásáról szóló 1992. évi XXIII. törvény módosítása

A 70. §-hoz

A törvény összhangot teremt a Ktv. 72. §-ának (3) bekezdésében használt fogalommal, amely a munkavégzésre irányuló egyéb jogviszony értelmezését határozza meg. Erre tekintettel a Ktv. 21. § (2)-(3) bekezdéseiben is a munkavégzésre irányuló egyéb jogviszonyról kell rendelkezni.

A közigazgatás iránti bizalom erősítése indokolttá teszi az összeférhetetlenségre vonatkozó szabályok szigorítását. A törvény a jövőre nézve - kivéve az állami, önkormányzati, köztestületi többségi tulajdonú gazdasági társaságokat, illetőleg azokat ahol az állami tulajdonos különleges jogokat biztosító részvénnyel rendelkezik - megtiltja a gazdasági társaságban vezetői tisztségviselői feladatok, illetőleg a felügyelő bizottsági tagság ellátását.

A helyi önkormányzatok adósságrendezési eljárásáról szóló 1996. évi XXV. törvény módosítása

A 71. §-hoz

A helyi önkormányzatoknak a központi költségvetéssel szemben fennálló egyes tartozásai esetében követendő eljárás újraszabályozása, az adósságrendezési törvénnyel történő harmonizálása miatt szükséges annak pontos meghatározása, hogy ezen adósságok esetében mikor van helye adósságrendezési eljárás megindításának.

A felsőoktatásról szóló 1993. évi LXXX. törvény módosítása

A 72. §-hoz

(1) bekezdéshez

A Széchenyi professzori ösztöndíj növekedése nem köthető a minimálbérhez, hiszen annak változása nem általában a személyi juttatásokkal, hanem attól független foglalkoztatáspolitikai szempontok szerint történik. Ezért javasoljuk a Széchenyi professzori ösztöndíj mértékét más felsőoktatási ösztöndíjhoz hasonlóan a költségvetési törvényben meghatározni. Forráshiány, illetve a felsőoktatásban dolgozók bérhelyzetének egységes rendszerben történő rendezése miatt indokolt a Kormány hatáskörébe utalni az ösztöndíjban részesíthetők számának a meghatározását.

(2) bekezdéshez

A normatívan meghatározott kutatási és fejlesztési támogatás az intézmények teljes normatív finanszírozási rendszerében az eddiginél jelentősebb szerepet kell, hogy kapjon. Forráshiányos helyzet esetére indokolt az arány megváltozatási lehetőségének a bevezetése.

A közalkalmazottak jogállásáról szóló 1992. évi XXXIII. törvény módosítása

A 73. §-hoz

A törvény arra irányul, hogy a közszférában dolgozó munkavállalók bérezése egységesen rendeződjék.

Az Állami Számvevőszékről szóló 1989. évi XXXVIII. törvény módosítása

A 74. §-hoz

A köztisztviselői törvény összeférhetetlenségi szabályainak módosításával összhangban fenntartva továbbra is a Ktv.-nél szigorúbb szabályozást javasolja a módosítást a törvény.

Az illetékről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény módosítása

A 75. §-hoz

A hiteles tulajdonilap-másolat szolgáltatásából származó bevételek jelentik a földhivatalok bruttó bevételének megközelítően 70%-át. Ismereteink szerint a 2000. évi tervezésnél mintegy 6%-kal kell emelni a bruttó bevételi tervet. Ahhoz, hogy a földhivatalok eleget tudjanak tenni adatszolgáltatási kötelezettségüknek, egy magas színvonalon szervezett és teljes számítástechnikai bázison működő rendszert kell üzemeltetni. A tulajdonilap-másolat díjában a döntő költségtételt a földhivatali számítástechnikai rendszer üzemeltetése jelenti. A bruttó bevételek a költségvetési támogatásokkal együtt biztosítják a földügyi szervezet működőképességét, ezért ha a saját bevételek valorizációja nem történik meg, illetve ennek lehetősége nem biztosított, akkor a földhivatalok működőképessége veszélybe kerül.

Az ingatlan-nyilvántartásról szóló 1997. évi CXLI. törvény módosítása

A 76. §-hoz

A törvény azt szolgálja, hogy az állami feladatokat ellátó KVI a feladata ellátásához szükséges ingatlan-nyilvántartásához díj megfizetése nélkül jusson hozzá.

A kulturális javak védelméről és a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 77. §-hoz

A kulturális szaktörvényben meghatározott állami feladatok finanszírozásához szükséges támogatás összegét a fejezet költségvetésében a helyi önkormányzatok normatív költségvetési hozzájárulása arányában kell biztosítani. Az előírt százalékos arány kétszeres mértékűre emelése jelentős ágazati aránytalanságot idézne elő, és ehhez a költségvetési források sem állnak rendelkezésre. A központi hozzájárulás 22,5%-ról 35%-ra való emelésével azonban elérhető, hogy a szaktörvény további előírásai életbe lépnek.

A törvény hatálya alá tartozó intézmények sajátos foglalkoztatási szerkezetének jobban megfelel, ha nem csupán a teljes munkaidőben foglalkoztatottakra írjuk elő a képzést és továbbképzést, hanem a foglalkoztatott szakemberek teljes körére.

A pedagógusok számára biztosított dokumentum-vásárlási kedvezményehez hasonló szabályozást tartunk szükségesnek, és ezzel összefüggésben a könyvtári szolgáltatások térítésére vonatkozó kedvezmény igénybevételét technikailag jelenleg nem tartjuk megvalósíthatónak.

Az állam tulajdonában lévő vállalkozói vagyon értékesítéséről szóló 1995. évi XXXIX. törvény módosítása

A 78. §-hoz

Az ÁPV Rt. ún. privatizációs tartaléka a több évre fennálló kötelezettségek fedezetének biztosítására szolgál. Tekintve, hogy ezek a kötelezettségek általában időben elhúzódva jelentkeznek, indokolt lehet az ÁPV Rt. számára lehetővé tenni azt, hogy tartalékát ne csak pénzben és állampapírban tarthassa, hanem biztonságosnak minősülő részvényekben is.

Egyes nemzetközi tartozások ellentételeként beérkező szállítások pénzügyi elszámolásáról szóló 1994. évi XIII. törvény módosítása

A 79. §-hoz

Az orosz haditechnikai szállításokból esetlegesen 2000. évre áthúzódó tételek elszámolásával már nem indokolt az 1999. évre vonatkozó költségvetési törvényben megállapított speciális elszámolás alkalmazása.

Országgyűlési képviselők tiszteletdíjáról, költségtérítéséről és kedvezményeiről szóló 1990. évi LVI. törvény módosítása

A 80. §-hoz

A jövőben duplájára emelkedik a Költségvetési bizottság tagjainak pótdíja, továbbá emelkedik a lakhely távolságától függő költségtérítés is.

A cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény módosítása

A 81. §-hoz

A törvény arra irányul, hogy a cégjegyzék adatainak a Cégközlönyben történő közzétételéért a gazdasági társaságoktól befolyt bevételeket a központi költségvetésbe fizessék be.

Nemzeti Kulturális Alapprogramról szóló 1993. évi XXIII. törvény módosítása

A 82. §-hoz

Az Alapprogram rendelkezésére álló eszközökből elkülönített miniszteri keret mértékét az eddigi szabályozás nem határolta be, ezért a törvény arra irányul, hogy az éves előirányzat 50%-ban maximálja a miniszter által közvetlenül felhasználható forrást.

A törvény az Alapprogram elvi irányítását végző bizottság létszámát és hatáskörét is bővíti. Az eddigi 10 fő helyett 12 főből álló testület a jövőben a szakmai kollégiumok által kiírt pályázatokat felülvizsgálhatja, dönthet a pályázatok kiírásáról és elbírálásáról is. Emellett megteremti a lehetőséget az ad hoc kollégium létrehozására.

A Magyar Nemzeti Bankról szóló 1991. évi LX. törvény módosítása

A 83. §-hoz

Az 1999. évben módosításra került a Magyar Nemzeti Bank éves beszámoló készítési és könyvvezetési kötelezettségének sajátosságairól szóló 18/1997. (II. 4.) Korm. rendelet. Ennek megfelelően a devizaeszközök és devizaforrások tárgynapi hivatalos árfolyamon és centrumárfolyamon számított forintértékének a különbözetét, illetve a deviza-értékpapírok nem realizált piaci értékelési különbözetét a kiegyenlítési számlán kell kimutatni, az egyéb kötelezettségek között. (Másként fogalmazva: az eredményben nem jelenik meg ezek hatása.) Ez a módosítás azonban csak az évközi eredményhullámzásokat csökkenti, nem rendezi a kiegyenlítési számlákon felhalmozódott összegek év végi elszámolását.

A Jegybanktörvény módosítása viszont lehetőséget teremt arra, hogy a forint rövid távú árfolyamingadozásai ne érintsék közvetlenül az MNB eredményét és a központi költségvetést, hanem a jegybank eredménytartaléka - mint kiegyenlítő tétel - mérsékelje ezt az ingadozást. Ennek hatása csak abban az esetben terhelné a költségvetést, azaz jelenthetne térítési kötelezettséget, ha a kiegyenlítési számlák negatív egyenlege meghaladja a jegybank eredménytartalékát.

A jegybank tervezett és tényleges költségvetési befizetéseinek utóbbi időben mutatkozó rendszeres eltérése teszi indokolttá az MNB osztalékelőleg-fizetési szabályainak olyan irányú módosítását, hogy a befizetések - már a tervezéskor is - pontosan meghatározhatók legyenek. Ennek egyik, az osztalékfizetés kisimítását is szolgáló módja, hogy a jegybank a tárgyévet megelőző második, harmadik és negyedik évek éves eredményeinek számtani átlagából kiszámítható összeget teljesíti osztalékként havi egyenlő részletekben. Az új osztalékfizetési rend bevezetésével a tárgyévi eredménynek az osztalék-elszámolás után fennmaradó része az eredménytartalékba kerül, és ez nyújt fedezetet az osztalékként fizetendő összegre, amennyiben a tárgy évi eredmény nem éri el azt.

A szerencsejáték szervezéséről szóló 1991. évi XXXIV. törvény módosítása

A 84. §-hoz

A szerencsejáték-szervező tevékenység folytatásához az SZF engedélye szükséges. Az engedély megadásának feltételei elsősorban a játék lebonyolításának tisztasága, a szervező gazdasági, személyi, tárgyi megfelelőségére terjednek ki. A személyi megfelelőség keretében kell figyelembe venni azt, hogy a kérelem benyújtását megelőző 5 éven belül az adóhatóság az adókötelezettség megszegése miatt alkalmazott-e bírságot, és a kérelem benyújtásakor van-e kiegyenlítetlen adótartozása a kérelmezőnek, illetve vezető tisztségviselőjének.

A nemzetközi tapasztalatokkal megegyezően a hazai szerencsejáték ágazat legdinamikusabban növekvő része a pénznyerő automaták üzemeltetése. A törvény megemeli az 1995. óra változatlan maximálisan megtehető tét nagyságát.

Általános szabályként a játékkaszinókban a szerencsejátékon kívül más tevékenység nem folytatható. A törvény újdonságként megjeleníti a pénzváltási tevékenységet is. Ezzel szűkíthető a „kaszinóturisták” illegális pénzváltása. Garanciális szabály, hogy a törvény kizárólag a devizahatóság engedélyével és a devizáról devizára történő pénzváltásra ad lehetőséget a társaságok részére.

A törvény újraszabályozza a sorsolásos játékok, a folyamatosan szervezett sorsolásos játékok, a sorsjáték és az egyes számsorsjátékok, valamint a fogadásos játékok nyereményalapjainak fogalmát. Ezen túlmenően a törvény előírja azt is, hogy a meghatározott nyereményalap legalább hány százalékát kell nyeremény céljára fordítania.

A játékok iránti érdeklődés fenntartása és növelése érdekében a törvény a nyereményhányad növelésére is kitér. A számsorsjátékoknál megszűnik az eddig csak az állami szerencsejáték-szervező által alkalmazott költséghányad elszámolása, ami azt jelentette, hogy a játékosok által befizetett pénz egy részét - 20%-át - az állami játékszervező automatikusan a saját költségei fedezésére számolhatott el. A jövőben ez a hányad is részét képezi a játékadó alapnak, a magasabb vetítési alappal várhatóan magasabb adófizetés kerül teljesítésre.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 85. §-hoz

(1)-(2) bekezdéshez

A beruházásokhoz igényelhető állami és decentralizált pénzforrások összehangolt igénylése úgy valósítható meg, hogy az önkormányzatoknak a címzett és az „alanyi jogon” igényelhető céltámogatásokhoz az egyéb állami támogatásokról - még az igény benyújtása előtt - ígérvényeket kell szereznie. Az önkormányzat hitelfelvételi szándéka esetén a hitelintézet hitelfedezeti igazolásának a csatolása szükséges. Annak érdekében, hogy a 2000. évtől a Kormány rangsorolása érvényesüljön, valamint 2001. évtől az egyéb állami támogatásokról a döntés megszülethessen a céltámogatás benyújtásának határidejét a tárgyév április l-jére szükséges módosítani. A források egyidejű rendelkezésre állása az EU társfinanszírozásnak is feltétele.

A (3) bekezdéshez

A céltámogatás kiegészítő jegyzéke alapján fel nem osztott összeg sorsáról rendelkezik a törvény. Lehetővé teszi, hogy az önhibájukon kívűl hátrányos helyzetben levő helyi önkormányzatok második ütemű támogatására legyen fordítható.

A (4) bekezdéshez

Az egyéb állami támogatásokkal és az EU társfinanszírozással történő összhang megteremtése érdekében szükséges, hogy 2001-től csak meg nem kezdett beruházáshoz igényelhető a címzett és céltámogatás.

Az (5)-(7) bekezdéshez

Az EU támogatásban is részesülő beruházásoknál a beruházás megkezdésének és befejezésének határidejét az EU támogatás feltételeihez igazítja a szabályozás.

A (8) és (10) bekezdéshez

Az 1999. évi viharkárok nagy mértékét jelentősen befolyásolta, hogy az önkormányzatoknak nem állt elegendő forrás a rendelkezésükre a belterületi vízrendezés megvalósításához. Az Állami Számvevőszék 1998. évi vizsgálata alapján jogtalanul igénybe vett címzett és céltámogatás önkormányzatok által visszafizetett összegének maradványát célszerű a beruházási koncepciót 1999. május 5-ei határidőre benyújtani nem tudó, de 2000. évben belterületi vízrendezésre címzett támogatást igénylő és a jogszabályi feltételeknek megfelelő igények támogatására fordítani.

A (9) bekezdéshez

Az 1999. évi viharkárok szinte valamennyi megye területét érintették oly mértékben, hogy a már címzett vagy céltámogatással 1999. évben kezdeni szándékozó, illetve folyamatban lévő beruházások tervezett megvalósítási ütemét akadályozták. A beruházások megvalósíthatósága érdekében a törvény az 1999. évben először támogatásban részesülő beruházásoknál a kivitelezés megkezdésére, illetve ezen és az 1999. január l-jén központi támogatással folyamatban lévő és 1999. december 31-jével a jogosultságot elvesztő beruházások esetében a törvényi határidőket egy évvel későbbre helyezi.

A (11) bekezdéshez

Az egyéb állami támogatásokkal és az EU társfinanszírozással történő összhang megteremtése érdekében szükséges, hogy 2001-től a saját forrás fogalma tisztán a beruházó önkormányzat költségvetésében jóváhagyott előirányzatot takarja.

A (12) bekezdéshez

A beruházási költségben figyelembe vehető költségek pontosítása az Állami Számvevőszék vizsgálati megállapításán alapul, miszerint a módosításban felsorolt költségek nem tekinthetők az alapfunkcióhoz közvetlenül kapcsolódó költségnek.

A (13) bekezdéshez

Az ivóvízhálózat fogalmának pontosítása a központi támogatással ellátatlan területek ivóvízellátását megoldani szándékozó önkormányzati beruházások beruházási összköltségének meghatározásához szükséges, annak érdekében, hogy az önkormányzati tulajdont képező bekötővezetékhez is igényelhető a címzett támogatás. Ezt a pontosítást a folyamatban lévő beruházásokra is alkalmazni kell, mivel eredendően is járt az önkormányzatoknak ez a támogatás.

A (14)-(15) bekezdéshez

A vízgazdálkodás körébe tartozó céloknál először az 1998. évi igénybejelentéseknél volt törvényi szintű előírás a műszakilag összetartozó beruházások (szennyvíztisztító telep - szennyvízcsatorna-hálózat) egyidejű igénybenyújtására, mert csak ekkor helyezhetők önállóan üzembe. Az 1998. évet megelőzően ezen előírás hiánya és a támogatási keret szűkös volta miatt megépültek olyan művek, melyek nem helyezhetők üzembe. A megvalósult művek gazdaságtalan működését eredményezte, ha az engedélyezési eljárásban a mű kapacitását több önkormányzat részvételének figyelembevételével tervezték és építették meg, de valamilyen ok (pl. más támogatás hiánya) miatt a kapcsolódó mű egy része nem épült meg. Mindkét esetben nemzetgazdasági és lakossági érdek (a magas üzemeltetési költségek csökkenése miatt csökken, vagy megszűnik a központosított támogatás és a lakosok közműdíj terhe), hogy az elmaradt beruházások mielőbb megvalósuljanak. A módosuló fogalom helyesen: műszakilag az elmúlt évek során szétszakadt beruházás.

A módosító törvény a Kormány hatáskörébe utalja az ivóvízbázis védelmi célprogram figyelembevételével az igénybejelentések kielégítési sorrendjének megállapítását.

A módosítás ezen túl pontosítást tartalmaz az állami főműre történő csatlakozás és a bekötővezetékekhez igényelhető céltámogatás tekintetében.

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosítása

A 86. §-hoz

Az Országgyűlés az adótörvény csomag szavazása során nem fogadta el a biodízel üzemanyaggal kapcsolatos tervezett új szabályokat, a közbenső idő alkalmas volt arra, hogy további egyeztetésekkel a vita során felmerült aggályok, félreérthető megfogalmazások kiküszöbölésével végrehajtható rendelkezés szülessék.

Záró rendelkezések

A 87. §-hoz

Ez a paragrafus a hatályba léptető rendelkezéseket tartalmazza.

A 88. §-hoz

A köztisztviselők jogállásáról szóló 1992. évi XXIII. törvény 21. §-ának (5) bekezdésének a módosítása folytán a köztisztviselők összeférhetetlenségének a megszűntetésére állapít meg 60 napos határidőt a törvény.

A 89. §-hoz

A törvény a helyi kisebbségi önkormányzatoknál eddig felmerült összeférhetetlenségi esetek megszüntetésére szab határidőt.

A 90. §-hoz

A törvény a nem állami fenntartású szociális intézmények tekintetében a működtetés folyamatosságának megtartására irányul, ugyanakkor ilyen jellegű új intézmények működésének engedélyezésére tartalmaz szigorító rendelkezést.

A 91. §-hoz

Felhatalmazásokat tartalmaz.

A 92. §-hoz

Különböző pályázati kiírások határidejéről rendelkezik a törvény.

A 93. §-hoz

A törvény a gazdaság hosszútávú növekedésének megalapozását indokolja a további beruházások ösztönzésével. Ezzel a feltételrendszerrel indokolt azt is lehetővé tenni, hogy az egyébként termékelőállítást szolgáló beruházást megvalósítók a kutatási-fejlesztési tevékenység, vagy az infrastruktúra fejlesztését szolgáló beruházásaik alapján is élhessenek adókedvezménnyel, ha további jelentős fejlesztést valósítanak meg.

A 94. §-hoz

Az egyes rendelkezések hatályon kívül helyezéséről rendelkezik a törvény.

A 95. §-hoz

A felsőoktatási intézmények finanszírozásában a normatív finanszírozás mellett a pályázati céltámogatások is fontos szerepet játszanak. A jelenlegi forráshiányos időszakban nincs mód az eddigi támogatási szint fenntartására, ezért a törvény átmeneti felfüggesztést tartalmaz.

A 96. §-hoz

A környezetvédelmi termékdíjról, továbbá egyes termékek környezetvédelmi termékdíjáról 1995. évi LVI. törvény mellékletének 1., 5. és 6. számú melléklet változásait tartalmazza.

A 97. §-hoz

A szerencsejáték szervezéséről szóló 1991. évi XXXIV. törvény módosításával kapcsolatos átmeneti rendelkezéseket tartalmazza a törvény.

A 98-99. §-hoz

Tekintettel arra, hogy a jelenlegi szabályozás értelmében az 1999. évhez kapcsolódó eredményelszámolás pénzforgalmilag csak 2000. évben zárulhatna le, amikor is gyökeresen más elszámolási rend lép életbe, a szabályozásnak ki kell térnie az idei elszámolás utolsó, jövő év januárjában esedékes részletének rendezésére is. Ezt az összeget célszerű az eredménytartalékba helyezni, így a 2000. évi pénzforgalmi befizetés is egyértelműen meghatározhatóvá válik.

A 2000-ben megszűnő 9%-os tőkeszabály alapján a költségvetés által 1999-ben térítésként kifizetett összeg sorsáról a jegybank várható tőkehelyzetének függvényében lehet majd dönteni, ennek megfelelően a közgyűlést célszerű felhatalmazni ezen összeg rendezésére.

Az MNB mérlegében szereplő általános tartalék kategóriáját a számviteli törvény nem ismeri, bevezetése eseti döntés eredménye volt, továbbá a tőketartalék létének a jegybank esetében nincs közgazdasági funkciója, ezért e tartalékok megszűntetését és állományaiknak az eredménytartalékba helyezését tartalmazza a törvény.

A Jegybanktörvény 78. §-ában javasolt új, a korábbi évek eredményeinek átlagolásán alapuló osztalékfizetési rend az évek közötti eredményingadozás hatásának kisimítása érdekében fokozatosan, két év alatt vezethető be az elmúlt évek eredményalakulásának sajátosságai miatt.

A 100. §-hoz

A Cct. módosítására vonatkozó rendelkezések közül az értelmezést pontosító és az önkormányzatok érdekét szolgáló szabályok a törvény kihirdetése napján hatályba lépnek és a folyamatban lévő beruházásokra is érvényesek. A rendelkezések másik részét első ízben a 2000. évi, illetve a 2001. évi új igénybejelentéseknél kell alkalmazni.

A 101. §-hoz

Átmeneti rendelkezést tartalmaz a Wesselényi Miklós Sport Közalapítvány létrejöttéig történő támogatások folyósításáról.