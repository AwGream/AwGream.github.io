1998. évi IX. törvény indokolása

az Általános Vám- és Kereskedelmi Egyezmény (GATT) keretében kialakított, a kereskedelmi világszervezetet létrehozó Marrakesh-i egyezmény és mellékleteinek kihirdetéséről

Indokolás

Az Általános Vám- és Kereskedelmi Egyezmény (továbbiakban: GATT) szerződő felei az Uruguay-i Punta del Estében 1986-ban határozták el új világkereskedelmi tárgyalássorozat indítását.

A megbeszélések eredményesen zárultak le, az ezeket összegző (egységes csomagot képező) Egyezményt a tárgyalásokon résztvevő 117 ország képviselői 1994. április 15-én a GATT Marrakesh-i Miniszteri Értekezletén írták alá.

A Kereskedelmi Világszervezet (WTO) létrehozásáról szóló Egyezmény kimondja, hogy a szervezet közös intézményi keretet nyújt a WTO tagok közötti kereskedelmi kapcsolatok folytatásához. Ennek megfelelően a GATT, illetve az Uruguay-i Forduló egyes megállapodásai, egyetértései a WTO rendszer szerves részévé váltak és valamennyi WTO tagországra egyaránt vonatkoznak.

A Kereskedelmi Világszervezet egyetlen intézményi "ernyő" alá vonja az árukereskedelmi, a szolgáltatáskereskedelmi és a szellemi tulajdonjogok kereskedelmi vonatkozásaival foglalkozó megállapodásokat.

Az Országgyűlés 72/1994. (XII. 27.) OGY határozatával az Egyezményt megerősítette és ennek alapján Magyarország 1995. január 1-vel az újonnan alakult Kereskedelmi Világszervezet (WTO) alapító tagjává vált. A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése szerint az Országgyűlés által megerősített nemzetközi szerződéseket törvénnyel kell kihirdetni, ezért előterjesztést teszünk arra, hogy a mellékelt megállapodás csomagot - amit az Országgyűlés a megerősítés kapcsán már korábban is megkapott - az Országgyűlés törvénnyel kihirdesse.

A törvény 1. §-a általános rendelkezéseket tartalmaz, amelyek megfelelnek a magyar gyakorlatnak.

A 2. §-ban közzétételre kerülő szövegek jegyzéke a következő:

A Kereskedelmi Világszervezetet létrehozó Marrakesh-i Egyezmény.

1. Melléklet

1/A. Melléklet: Multilaterális egyezmények az áruk kereskedelméről

 

 Általános Vám- és Kereskedelmi Egyezmény 1994.

 

 Egyetértés a GATT 1994. II. Cikk 1/b. pontja értelmezéséről.

 

 Egyetértés a GATT 1994. XVII. Cikke értelmezéséről

 

 Egyetértés a GATT 1994. fizetési mérleg rendelkezéseiről

 

 Egyetértés a GATT 1994. XXIV. Cikke értelmezéséről

 

 Egyetértés a GATT 1994. alatti kötelezettségek alóli felmentésről

 

 Egyetértés a GATT 1994. XXVIII. Cikke értelmezéséről

 

 1994. évi Általános Vám- és Kereskedelmi Egyezményhez kapcsolt 

 

 

 

 Marrakesh-i Jegyzőkönyv

 

 Mezőgazdasági Megállapodás

 

 Megállapodás az állat- és növény-egészségügyi intézkedések alkalmazásáról

 

 Textil és Ruházati Megállapodás

 

 Megállapodás a kereskedelem technikai akadályairól

 

 Megállapodás a kereskedelmi vonzatú beruházási intézkedésekről

 

 Megállapodás a GATT 1994. VI. Cikkének végrehajtásáról

 

 Megállapodás a GATT 1994. VII. Cikkének végrehajtásáról

 

 Megállapodás az előzetes áruvizsgálatról

 

 Megállapodás a származási szabályokról

 

 Megállapodás az importengedélyezési eljárásokról

 

 Megállapodás a támogatásokról és kiegyenlítő intézkedésekről

 

 Megállapodás a védőintézkedésekről

1/B. Melléklet: Általános Egyezmény a szolgáltatások kereskedelméről

1/C. Melléklet: Megállapodás a szellemi tulajdonjogok kereskedelmi vonzatairól

2. Melléklet: Egyetértés a vitarendezési szabályokról és eljárásokról

3. Melléklet: Kereskedelempolitikai Felülvizsgálati Mechanizmus

Az említett Egyezmény 4. melléklete, amely cím szerint sorol fel négy olyan, úgynevezett többoldalú megállapodást, amelynek elfogadása nem kötelező, csupán lehetséges. (Ezek közül a Nemzetközi Tejtermék Megállapodás és a Nemzetközi Marhahús Megállapodás 1998. január 1-től hatályát vesztette, a polgári légijárművek kereskedelméről és a kormányzati beszerzésekről szóló megállapodásoknak pedig Magyarország nem részese.)

A törvény 3. §-a lehetőséget nyújt a Kormánynak arra, hogy a végrehajtáshoz szükséges intézkedéseket rendeletben meghatározza. A Kormány által a törvény hatálybalépésével egyidejűleg kibocsátott rendelet tartalmazza a szükséges módosításokat az áruk, szolgáltatások és anyagi értéket képviselő jogok behozatalánál alkalmazható piacvédelmi intézkedésekről szóló 113/1990. (XII. 23.) Korm. rendelethez, a dömpingellenes és az értékkiegyenlítő vámokra vonatkozó szabályokról szóló 69/1994. (V. 4.) Korm. rendelethez és hatályon kívül helyez néhány korábbi, már idejétmúlt GATT megállapodásra vonatkozó MT rendeletet. Ez utóbbiak egy részét a jelen törvénnyel kihirdetésre kerülő Megállapodások váltják fel, két megállapodást pedig a Kereskedelmi Világszervezet 1997. végével megszüntetett.

A törvény 4. §-a szerint az ipari, kereskedelmi és idegenforgalmi miniszter felhatalmazást kap a GATT Marrakesh-i Jegyzőkönyvének 1. pontjában említett engedményes listák megtekintése rendjének szabályozására. A WTO 132 tagja által a tárgyalások során nyújtott különféle koncessziókat (vámok, mezőgazdasági vámkontingensek és támogatások, szolgáltatások) az úgynevezett engedményes listák tartalmazzák. Ezt az anyagot hatalmas terjedelme miatt (több, mint tízezer oldal) lehetetlen kihirdetni. Az engedményes listákat más országok és az EU sem teszik közzé. Indokolt azonban, hogy az anyagot - igény esetén - az érdekelt vállalkozók megismerhessék.

A törvény 5. §-ának (1) bekezdése a szokásos hatályba léptető rendelkezést tartalmazza, azonban az Egyezménynek megfelelő 1995. január 1-től kezdődő alkalmazást ír elő.

A kihirdetésre kerülő Egyezmény Mezőgazdasági Megállapodása az egyéb termékekétől eltérő speciális piacvédelmi intézkedéseket tartalmaz a mezőgazdasági termékekre. Ezek speciális jellege indokolja, hogy az ipari, kereskedelmi és idegenforgalmi miniszter és a pénzügyminiszter kapjon külön felhatalmazást arra, hogy a földművelésügyi miniszterrel egyetértésben szabályozza a mezőgazdasági piacvédelmi vámpótlék kivetésének rendjét. Ez azonban a vámjogról, a vámeljárásról, valamint a vámigazgatásról szóló 1995. évi C. törvény megfelelő módosítását igényli. A törvény 5. §-ának (2) bekezdése ennek megfelelően került megfogalmazásra.