2015. évi CCXXX. törvény indokolása

a környezet védelmének általános szabályairól szóló 1995. évi LIII. törvény módosításáról

-----STARTING---POINT---ALTALANOS--- 

Az önkormányzati jogalkotást igénylő zajvédelemi feladatok jelenleg széttagoltan, több törvényben jelennek meg. A környezet védelmének általános szabályairól szóló 1995. évi LIII. törvény (a továbbiakban: Kvt.) módosításával a törvényi szabályozást igénylő önkormányzati zajvédelmi feladatok egy jogszabályban, a környezetvédelmi törvényben kapnak helyet. A módosítással egyértelművé válik továbbá, hogy a Margitsziget vonatkozásában a fővárosi önkormányzat alkothat helyi zajvédelmi rendeletet.

A hazai meteorológiai tevékenységre jelenleg nem vonatkozik konkrét jogi szabályozás, ezért a meteorológiai tevékenységet érintő egyes részletszabályok kidolgozásához szükséges magának a meteorológiai tevékenységnek a definiálása, továbbá az állam által végzett meteorológiai tevékenység körébe tartozó egyes feladatok törvényi szintű felsorolása. A kormányrendeleti szintű szabályozáshoz szükséges a felhatalmazó rendelkezések megteremtése is.

A törvény emellett módosítja a Kvt. felhatalmazó rendelkezéseit is. A jövőben csak azokhoz a környezetvédelmi tárgyú miniszteri rendeletekhez szükséges az egészségügyért felelős miniszter egyetértése, amelyek a miniszter feladatkörét ténylegesen érintik. A törvény emellett hatályon kívül helyez két olyan felhatalmazó rendelkezést, amelyek fenntartása indokolatlan.

-----STARTING---POINT---RESZLETES---

Az 1-3. §-hoz

Az Országos Meteorológiai Szolgálat (a továbbiakban: OMSz) jogállását, feladat- és hatáskörét, működésének szabályait jelenleg az Országos Meteorológiai Szolgálatról szóló 277/2005. (XII. 20.) Korm. rendelet állapítja meg. A kormányrendelet mellett több ágazati jogszabályban is fellelhetők meteorológiával kapcsolatos rendelkezések, amely azonban elsősorban nem a meteorológiai tevékenységre vonatkozó, hanem az OMSz-ot érintő rendelkezéseket tartalmaznak. A hazai meteorológiai tevékenység egy részét (becslések szerint közel egyharmadát) nem az OMSz végzi, azonban erre a tevékenységre vonatkozóan konkrét jogi szabályozás nincs. A meteorológiai tevékenységet érintő egyes részletszabályok kidolgozásához szükséges magának a meteorológiai tevékenységnek a definiálása, továbbá az állam által végzett meteorológiai tevékenység körébe tartozó egyes feladatok törvényi szintű felsorolása.

A 4. §-hoz

A települési önkormányzatok zajvédelmi feladatait jelenleg részben a helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköreiről szóló 1991. évi XX. törvény (a továbbiakban: 1991. évi XX. törvény) 85. § (1) bekezdés c)-e) pontja, részben pedig a Kvt. IV. fejezete határozza meg. Annak érdekében, hogy az önkormányzatok valamennyi, helyi rendeletalkotást igénylő zajvédelmi feladatát megállapító rendelkezés egy jogszabályban kapjon helyet, szükség van a Kvt. módosítására. A törvény az 1991. évi XX. törvény hivatkozott rendelkezésében szereplő feladatokat gyakorlatilag változatlan tartalommal szabályozza.

A jogalkotási feladatok vonatkozásában rendelkezik arról, hogy mely feladatokat látja el a fővárosi önkormányzat, és mely feladatok tartoznak a kerületi önkormányzatok jogkörébe. A feladatmegosztást a törvény a jelenleg hatályos jogszabályoknak megfelelően [Kvt. 48. § (1) és (5) bekezdése, Budapest főváros közigazgatási területéről és kerületi beosztásáról szóló 1994. évi XLIII. törvény 5. § (1) bekezdése] határozza meg, a módosítással azonban egyértelművé válik, hogy a főváros által közvetlenül igazgatott területek (Margitsziget) vonatkozásában a Fővárosi Önkormányzat Közgyűlése alkothat helyi zajvédelmi rendeletet.

Az 5-6. §-hoz

A Kvt. felhatalmazó rendelkezéseit módosítja.

A jövőben csak azokhoz a környezetvédelmi tárgyú miniszteri rendeletekhez szükséges az egészségügyért felelős miniszter egyetértése, amelyek az egészségügyért felelős miniszter feladatkörét ténylegesen érintik.

A módosítással a környezetügyért felelős miniszternek megszűnik a felhatalmazása az időjárási tényezők légszennyezettségre gyakorolt hatásának mérésével, vizsgálatával, ellenőrzésével és értékelésével kapcsolatos szabályok megalkotására. A felhatalmazás módosítását az indokolja, hogy olyan szabályozási tárgykörre vonatkozik, amely kizárólag tudományos kérdés, így jogi eszközökkel nem szabályozható.

A meteorológiai tevékenységgel kapcsolatos részletes szabályok kidolgozása, továbbá a meteorológiai szolgálat feladat- és hatáskörének részletes meghatározása kormányrendeleti szinten történik, ezért indokolt a Kvt. felhatalmazó rendelkezéseinek kiegészítése.

Az állami meteorológiai feladatokat a repülésmeteorológia vonatkozásában jelenleg az OMSz az MH Geoinformációs Szolgálattal együttműködve, az egyéb feladatok vonatkozásában pedig az OMSz önállóan látja el. A törvény módosítását követően az előbbi szervek feladatköre változatlan marad. A törvény csak az állami feladatellátásra való kijelöléshez szükséges törvényi felhatalmazást teremti meg.

A 7. §-hoz

A törvény a Kvt. 48. § (1) bekezdésében hatályon kívül helyezi a fővárosi közgyűlés és Budapest kerületi önkormányzatainak feladatköri megosztására vonatkozó szövegrészt. A feladatköri megosztást a törvény 4. § (2) bekezdése újraszabályozza.

A Kvt. 110. § (16) bekezdésének módosítását az indokolja, hogy a honvédelmi környezethasználatok során az eljárások, a technológiák, illetve az anyagok és a készletek fajtája és mennyisége nem tér el az általános gyakorlattól, így ezekre vonatkozóan sajátos szabályok megállapítása nem szükséges.

A 8. §-hoz

A párhuzamos szabályozás elkerülése érdekben a rendelkezés hatályon kívüli helyezi a 1991. évi XX. törvénynek azokat a rendelkezéseit, amelyeket a törvény átemel a Kvt.-be.

-----STARTING---POINT---VEGE---

A 9. §-hoz

A módosítások hatályba lépésének időpontját tartalmazza.