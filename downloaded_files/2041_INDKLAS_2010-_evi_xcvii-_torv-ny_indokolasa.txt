2010. évi XCVII. törvény indokolása

a Magyar Köztársaság 2010. évi költségvetéséről szóló 2009. évi CXXX. törvény módosításáról

Általános indokolás

A költségvetés meghatározott tételeinek megváltoztatásához az Országgyűlés döntése szükséges, ez történik meg a jelen törvényben.

Részletes indokolás

Az 1. §-hoz

A törvény rendelkezéseinek hatására változnak a folyó évi költségvetés főösszegei.

A 2-3. §-hoz

Az elmúlt években a Gyógyító-megelőző ellátás jogcím-csoportból finanszírozott egészségügyi szolgáltatók jelentős adósságot halmoztak fel, míg az Egészségbiztosítási Alap költségvetése 2007-ben és 2008-ban többlettel zárt. Az előbbiek alapján indokolt, hogy a Kormány az Alap tartalékát az említett szolgáltatók adósságának rendezésére fordítsa. A módosítással felhatalmazást kap a Kormány ezen intézkedésre, továbbá a végrehajtás részletes szabályainak megalkotására.

A 4. §-hoz

A költségvetés általános tartaléka kimerülőben van. A MOL Nyrt. az Európai Bíróság döntése alapján az elmúlt évek során tiltott állami támogatásban részesült, a döntés következében köteles ezt az összeget az államnak befizetni. A MOL 35,2 milliárd forintot már be is fizetett. Az év hátralévő részében jelentkező nélkülözhetetlen feladatok finanszírozhatósága érdekében, a többlet bevételt a költségvetés általános tartalékának emelésére kell fordítani.

Az 5. §-hoz

A törvény a kihirdetését követő 8. napon lép hatályba.