2012. évi CLXXXVI. törvény indokolása

egyes törvényeknek a pénzügyi jogok biztosával összefüggő módosításáról

-----STARTING---POINT---ALTALANOS--- 

A pénzügyi jogok biztosa (és hivatala) mint önálló intézmény létrehozatalával kiegészül, teljessé válik a pénzügyi fogyasztóvédelem jelenlegi rendszere: a pénzügyi fogyasztóvédelmi hatósági feladatok ellátását biztosító Pénzügyi Szervezetek Állami Felügyelete és az annak részét képező, bíróságon kívüli alternatív vitarendezési fórum a Pénzügyi Békéltető Testület (a továbbiakban: PBT) mellett a pénzügyi biztos jogvédő, vizsgálódó, ajánlásokat megfogalmazó, tanácsadó, a pénzügyi kultúra fejlesztésében aktívan szerepet vállaló önálló intézményként jelenik meg.

A pénzügyi jogok biztosát a pénz-, tőke- és biztosítási piac szabályozásáért felelős miniszter nevezi ki, a biztos tevékenységét támogató hivatalt is a miniszter működteti, azonban a biztos tevékenysége során nem utasítható, függetlenségét rendkívül szigorú összeférhetetlenségi előírások garantálják. A pénzügyi jogok biztosához a pénzügyi szervezetek eljárásával kapcsolatosan fordulhatnak a természetes személyek, az egyéni vállalkozók és a mikro-vállalkozások. A biztos feladatköre kiterjed a beérkező megkeresések saját hatáskörben történő kivizsgálására vagy fogyasztóvédelmi hatósági eljárás kezdeményezésére a pénzügyi fogyasztóvédelmi hatóságnál, illetve, ha hatásköre nem terjed ki a beadvány elbírálására, a szükséges mediációs eljárás lefolytatására hivatott PBT-hez vagy más hatósághoz irányítja a panaszost. Fontos funkciója a pénzügyi jogok biztosának a felvilágosító, tájékoztató, pénzügyi kultúra fejlesztését célzó tevékenysége. A biztos működésének és tevékenységének részletes szabályait a pénz-, tőke- és biztosítási piac szabályozásáért felelős miniszter rendeletben állapítja meg.

-----STARTING---POINT---RESZLETES---

Az 1. §-hoz

Az alapvető jogok biztosáról szóló 2011. évi CXI. törvény 2. § (1) bekezdése rendelkezik arról, hogy az alapvető jogok biztosa áttekinti és elemzi az alapvető jogok magyarországi helyzetét, és az alapvető jogokkal összefüggő, Magyarországon történt jogsértésekről statisztikai kimutatást készít. Ehhez adatokat szolgáltat az egyenlő bánásmód követelményének érvényesülését ellenőrző közigazgatási szerv a Nemzeti Adatvédelmi és Információszabadság Hatóság, a Független Rendészeti Panasztestület, valamint az oktatási jogok biztosa. Mivel a pénzügyi jogok biztosa alapvetően jogvédő feladatot lát el, a törvény beilleszti az adatot szolgáltató intézmények sorába a pénzügyi jogok biztosát is.

A 2. §-hoz

A pénzügyi jogok biztosa a pénzügyi szolgáltatások fogyasztóinak jogait védi, ezért az új intézmény alapvető szabályait a módosítás törvényi szinten rögzíti.

A törvény a fogyasztóvédelemről szóló 1997. évi CLV. törvény módosításával biztosítja a pénzügyi jogok biztosához fordulás jogát a pénzügyi szolgáltatók ügyfelei részére, valamint meghatározza a biztos jogállására vonatkozó alapvető szabályokat. A törvény a pénzügyi jogok biztosa hivatalára vonatkozó legalapvetőbb rendelkezésként rögzíti, hogy a hivatalt a pénz-, tőke- és biztosítási piac szabályozásáért felelős miniszter működteti, valamint felhatalmazást ad a miniszternek a pénzügyi jogok biztosa hivatalára vonatkozó részletes szabályok megalkotására, illetve előírja, hogy a miniszter a törvénymódosítás hatálybalépését követő 30 napon belül nevezze ki a pénzügyi jogok biztosát.

A 3-8. §-hoz

A módosítás pénzügyi jogok biztosára vonatkozó szabályozással közvetlen összefüggésben szükségképpen kiegészíti az ágazati törvények titokvédelmi rendelkezésekkel kapcsolatos szabályait, amely kiegészítés a biztos működésének alapvető törvényi feltétele, hiszen e nélkül nem tud eljárni, mert vizsgálódása során nem tudja kezelni a pénzügyi szolgáltatásokkal kapcsolatban az egyes titokkörbe tartozó adatokat. A titokvédelmi rendelkezésekkel összhangban lévő szabályozás megalkotása más módon nem lehetséges, törvényi szinten kell a megfelelő szabályokat a pénzügyi szolgáltatások által érintett jogszabályokra kiterjeszteni. A megfelelő jogszabályi koherencia megteremtése érdekében szükséges az ágazati törvények szélesebb körének módosítása, a törvény eredeti céljával összhangban álló, attól el nem térő tárgykörben.

-----STARTING---POINT---VEGE---

A 9. §-hoz

A törvény a kihirdetést követő napon lépteti hatályba a törvénymódosítást annak érdekében, hogy a pénzügyi jogok biztosának intézménye minél előbb megkezdhesse működését.