2013. évi CCXVIII. törvény indokolása

a kormányablakok kialakításával, valamint a fővárosi és megyei kormányhivatalok működésével összefüggő egyes törvények módosításáról

-----STARTING---POINT---ALTALANOS--- 

A Kormány célkitűzései között kiemelt célként jelent meg a kormányablakok létrehozása, és az, hogy minél több ügyet minél magasabb ügykör-szinten, minél kevesebb eljárási teherrel intézhessenek az ügyfelek, ezáltal megalapozva a közigazgatásba vetett bizalmat és így az ügyfélbarát közigazgatás alapelvének széleskörű, élethelyzetekhez igazított alkalmazását. A kormányablakok létrehozásával a Kormány a „Jó Állam” megteremtésének szándékát reprezentálta. A „Jó Állam” program egy hatékony, koordinált és ügyfélközpontú közigazgatás megvalósítását jelenti, amelyből kifolyólag fel kell számolni az ügyfelek hatósági ügyeinek intézését nehezítő, bürokratikus hatósági folyamatokat, valamint meg kell erősíteni mind az ügyfelekben, mind az ügyintézőkben és a közigazgatás valamennyi szereplőjében a közigazgatás szolgáltató jellegét. Az ügyfelek szempontjából elsődleges célkitűzés az ügyintézés menetének egyszerűsítése, valamint a kormányablakoknál kezelhető és egy helyen intézhető ügykörök folyamatos bővítése.

Az anyakönyvi eljárásról szóló 2010. évi I. törvény 2013 tavaszán az elektronikus anyakönyvi rendszer bevezetésére tekintettel végrehajtott módosítása lefektette az elektronikus rendszer bevezetésének törvényi alapjait, és lehetővé tette az ehhez szükséges informatikai rendszer kifejlesztésének megindítását. A rendszer működésének részletes szabályai, valamint az informatikai fejlesztés igényei további kérdések szabályozását és pontosítását tették szükségessé, amelyeket a jelen törvény tartalmaz.

-----STARTING---POINT---RESZLETES---

Az 1. §-hoz

Az illetéktörvény módosításával biztosításra kerül, hogy a járási hivatalnál és a kormányablakoknál - amennyiben erre lehetőség van - elektronikus fizetési és elszámolási rendszeren keresztül is lehetőség legyen a közigazgatási hatósági eljárás illetékét megfizetni.

A 2. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 39/B. § (6) bekezdése szerint a Nemzeti Foglalkoztatási Alap közfoglalkoztatási támogatások előirányzata terhére tárgyéven túli fizetési kötelezettség a miniszter által meghatározott mértékben, legfeljebb a tárgyévi költségvetési támogatás összegének 40%-os mértékéig vállalható. A téli, jelentős létszám mellett szervezett közfoglalkoztatási programok - szezonális jellegük miatt - tárgyéven túli kötelezettségvállalás mellett valósíthatók meg, melyek volumene - figyelemmel a programban részt vevők magas számára - meghaladhatja az Flt.-ben meghatározott mértéket. A módosítás lehetőséget biztosít a kormány részére, hogy a közfoglalkoztatási miniszter kezdeményezésére az áthúzódó köztelezettség vállalás felső határa alól, egyedi döntésével felmentést adjon.

A 3. §-hoz

A személyiadat- és lakcímnyilvántartásról szóló törvényben az eljáró hatóságok között feltüntetésre kerül a kormányablak is, mint amely egyes kormányrendeletben meghatározott feladat- és hatáskörök tekintetében saját hatáskörben eljárhat.

Az Nytv. módosításával biztosításra kerül, hogy a bűncselekmény áldozatát ne terheljék további kötelezettségek, ezért a bűncselekmény vagy tulajdon elleni szabálysértés következtében elveszett, megsérült vagy megsemmisült személyazonosító igazolvány, illetve lakcímet igazoló hatósági igazolvány illetékmentes pótlásra kerül, azzal a feltétellel, hogy a pótolt okmány az eltulajdonított okmány érvényességi idejével és annak megegyező adattartalmával kerüljön kiállításra.

A módosítás továbbá a személyiadat- és lakcímnyilvántartásba bekerülés eddig nem szabályozott esete tekintetében határozza meg az anyakönyvvezető számára az adatoknak a személyiadat- és lakcímnyilvántartásba történő átvezetésének kötelezettségét, valamint a személyiadat- és lakcímnyilvántartás központi szervének Központi Okmánytárával kapcsolatban tartalmaz pontosító rendelkezéseket.

A törvény módosítása nyomán lehetőség nyílik arra, hogy külön törvények rendelkezései alapján a személyiadat- és lakcímnyilvántartást vezető központi szerv értesítse a törvényben szabályozott nyilvántartást vezető szervet arról, ha az érintett természetes személyazonosító adataiban, tipikusan nevében változás következett be. Az értesített szerv gondoskodik az adatok nyilvántartáson történő átvezetéséről, míg ha nyilvántartásában nem kezeli az érintett személyes adatait, a cél nélküli, készletre történő adatkezelés elkerülése érdekében a módosítás nyomán köteles azt törölni. A rendelkezés megteremti az adatváltozások átvezetésének általános keretét, annak tényleges eseteit az ágazati törvényekben szükséges rendezni.

A 4. §-hoz

A módosítás értelmében a hontalan személyek a jelenleginél kedvezményesebben válhatnak honosítással magyar állampolgárrá. A hontalan státuszú személyek jelenleg öt év folyamatos Magyarországon tartózkodás esetén kérhetik honosításukat, amelyet a módosítás három évre csökkent.

A módosítás figyelemmel van a hontalanság eseteinek csökkentéséről szóló, 1961. augusztus 30-án, New York-ban elfogadott Egyezmény végrehajtása keretében tett ENSZ megállapításokra is.

A rendelkezés a jogalkalmazás megkönnyítése érdekében pontosítja az állampolgársági ügyben eljáró szerv által értesítendő anyakönyvi hatóság megjelölését.

Az 5. §-hoz

Az ingatlan-nyilvántartásban érvényesülő nyilvánosság elvéből fakad az a nagy ügyféli kör, amely az ingatlan-nyilvántartási tulajdoni lap tartalmát korlátozás nélkül megismerheti, megtekintheti, arról feljegyzést készíthet, hiteles másolatot kérhet. A tulajdonilap-másolat mint hatósági bizonyítvány szolgáltatásához kapcsolódnak a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.), valamint a közigazgatási hatósági eljárásban a személyes költségmentesség megállapításáról szóló 180/2005. (IX. 9.) Korm. rendelet (a továbbiakban: R.) ügyfeleknek költségmentességet engedélyező szabályai. A R.-ben előírt feltételek fennállása esetén - a jelenleg hatályos jogszabályok alapján - jogi érdek valószínűsítése nélkül bárki, bármelyik ingatlan tulajdonilap-másolatának kiállítását kérheti. Mivel a tulajdonilap-másolat szolgáltatására nem csak konkrét hatósági ügyben, vagy jogügylethez kapcsolódóan kerülhet sor, a költségmentesség engedélyezése - a kérelmezők ellenőrizhetetlensége miatt - a nagy tömegben, visszaélésszerű tulajdonilap-kiváltások megjelenését eredményezheti. Elegendő ugyanis egyetlen kérelmező, aki megfelel a költségmentesség jogszabályi feltételeinek, és a földhivatalnak mérlegelési jogkörében nincs kellő, jogilag megalapozott indoka arra, hogy a részére jogi érdek nélkül történő - akár tömeges - ingyenes tulajdoni lap szolgáltatás iránti kérelmet elutasítsa. Minderre tekintettel indokolt az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvény megfelelő módosítása.

A 6. §-hoz

A gyermekek védelméről és a gyámügyi igazgatásról szóló törvény módosításával biztosításra kerül, hogy a gyermektartásdíj megelőlegezése esetén, amely támogatást 2013. január 1-jétől a járási hivatal nyújt, ne a jegyző hatásköre legyen a megtérítés elengedése, csökkentése vagy a részletfizetés engedélyezése. A kötelezett halála esetén ugyanakkor a tartásdíj meg nem térített összege tekintetében a tartozás megszűnik.

Jelenleg a házasságról, a családról és a gyámságról szóló 1952. évi IV. törvény 53. § (6) bekezdése utal az ún . tény szerinti örökbefogadás lehetőségére, azaz arra az esetre, amikor a születési anyakönyvbe - az örökbefogadók kifejezett kérésére - az örökbefogadásnak csak a tényét jegyzik be, szülőként pedig továbbra is a vér szerinti szülők szerepelnek. E kérdés részletesebb, egyértelmű törvényi szabályozása indokolt a családjogi és az anyakönyvi szabályozás változásaival is összhangban, ezért szükséges az erre vonatkozó alapvető szabályokat - az anyakönyvezésre vonatkozó szabályozás mellett - a gyermekvédelmi törvényben elhelyezni.

A módosítás az örökbefogadott gyermek életkorához mérten differenciált formában biztosít lehetőséget az érintetteknek annak kezdeményezésére, hogy a vér szerinti szülők neve is szerepeljen az anyakönyvben, illetve - szándékuk esetleges későbbi megváltozása esetére, az információs önrendelkezési joggal összhangban - ezen adatok törlésének kezdeményezésére, amelynek folytán az elektronikus anyakönyv aktuális adattartalma és az arról kiadott kivonatok a továbbiakban a vér szerinti szülők adatait nem tartalmazzák. A módosítás az elektronikus anyakönyvre vonatkozó szabályozás hatálybalépésével összehangolt időpontban lép hatályba.

A 7. §-hoz

Az ingatlan-nyilvántartási törvény módosításával a kormányablak hiteles tulajdonilap-másolat kiadására jogosult. A módosítás meghatározza a másolat kiadásának eljárási szabályait is.

A jogorvoslati kérelem benyújtása tényének ingatlan-nyilvántartásba történő feljegyzése kapcsán indokolt, hogy a Ket. 102. § új (7) bekezdésétől eltérően a nem fellebbező ügyfelek tájékoztatása csak előzetes kérelemre történjen, kivéve a tulajdoni-hányadot érintő tulajdonjog bejegyzés esetét. A módosítás nem érinti hátrányosan az ügyfelek jogait, mivel továbbra is lehetőség van az ügyfelek külön kérelme alapján a tájékoztatásra.

A 8. §-hoz

A rendelkezés az adatok megismerésének jogalapja tekintetében pontosítja, hogy az anyakönyvvezető milyen célból jogosult megismerni az útiokmány-nyilvántartásból egyes adatokat.

A 9. §-hoz

A közúti közlekedési nyilvántartásról szóló 1999. évi LXXXIV. törvény 18. § (2) bekezdésének módosításával azon gépjárműtulajdonnal rendelkező ügyfelek részére, akik a közúti közlekedési igazgatási nyilvántartás tekintetében kívánnak élni az adatszolgáltatást korlátozó, tiltó nyilatkozat megtételével, illetve visszavonásával, lehetőség nyílik az eljárás elektronikus úton - ügyfélkapun - keresztül történő benyújtására és teljes körű intézésére.

A 10. §-hoz

Az állampolgársági eljárás - az állampolgársági bizonyítvány kiadása kivételével - nem Ket.-es eljárás: ezeket a speciális eljárásokat a magyar állampolgárságról szóló törvény és a végrehajtására kiadott kormányrendelet szabályozza. A magyar állampolgárságról szóló 1993. évi LV. törvény 13. § (1) bekezdés b) pontja és (4) bekezdése a kormányablak feladatait rendezi.

A Ket. 14. § (3) bekezdés b) pontjának módosítása azért vált szükségessé, mivel a kiemelt üggyé nyilvánításról szóló kormányrendeletekben alkalmazott - nem teljesen következetes - gyakorlat szerint nem önmagában a kézbesítésre, hanem gyakorlatilag a döntés hirdetményi kézbesítés útján történő közlésére állapítanak meg eltérő rendelkezéseket.

A Ket. 27. §-ában szabályozott nemzetközi jogsegély szabályainak módosításával lényegesen gyorsabbá válik a nemzetközi jogsegély kérése, illetve nyújtása. Az EGT tagországok vonatkozásában vélelmezni kell a viszonosság fennállását ameddig eltérő állásfoglalást a külpolitikáért felelős miniszter, az ügyfajta tekintetében feladatkörrel rendelkező miniszterrel egyetértésben nem ad ki. Az EGT-n kívüli harmadik országok esetében viszont megmarad a korábbi szabályozás.

Pontosítja az elektronikus kapcsolattartás szabályait.

Szükséges kiegészíteni a Ket.-nek az eljárás megszüntetésre vonatkozó szabályait tekintettel arra, hogy jelenleg nincs egyértelmű megoldás arra az esetre vonatkozóan, ha a hivatalból eljáró hatóság a joghatóságának vagy hatáskörének hiányát folyamatban lévő ügyben állapítja meg, azonban a hatóság joghatóságának, hatáskörének hiánya már az eljárás megindításakor fennállt és nincs helye áttételnek sem. Az illetékesség hiánya logikailag nem okozhat problémát, mert elvileg illetékesség hiányában mindig van másik illetékes hatóság, ha pedig nincs, mert az illetékesség országos, akkor pedig illetékesség hiánya esetén valójában hatásköri kérdésről van szó.

A kormányablakokban intézhető ügyek intézésének gyorsítása és az ügyfelekre háruló adminisztratív terhek csökkentése érdekében módosulnak a Ket. közreműködő hatóságra vonatkozó szabályai. A módosítás alapján amennyiben az ügyfél a kormányablak, mint közreműködő hatóság előtt kíván ügyet intézni, az esetleges külön jogszabályok előírásaitól függetlenül elegendő a kérelmet és minden csatolandó mellékletét egy példányban benyújtani. Ugyanakkor jogszabály rendelkezhet arról, hogy a kormányablak kötelezően továbbítja az irat eredeti példányát is. A szabályozás emellett rögzíti, hogy a kormányablak közreműködő hatósági eljárása esetén az érdemi ügyintézést végző hatóságra is irányadó ügyintézési határidő a kérelemnek a kormányablakhoz való megérkezését követő napon kezdődik. Ez nem jár a célhatóság számára aránytalan tehernövekedéssel, viszont az ügyfelek számára kedvező.

Szükséges a hatósági bizonyítványokra vonatkozó szabályok módosítása, mivel a gyakorlatban előfordul, hogy egyes hatóságok az ügyfél kérelmére azért adnak ki hatósági bizonyítványt, mert bizonytalan számukra a Ket. 83. § (8) bekezdésének az a fordulata, mely szerint a hatóság a hatósági bizonyítvány kiadását megtagadja, ha az ügyfél olyan adat, tény, állapot igazolását kéri, amelyre vonatkozóan a hatóság adattal nem rendelkezik, és egyébként a bizonyítvány kiadása nem tartozik egyértelműen más szerv hatáskörébe. Ez a helyzet merül fel például akkor, amikor a kérelmező azt kéri a jegyzőtől, hogy valamely támogatás elnyerése érdekében, az arra irányuló eljárásban való felhasználás céljából azt tanúsítsa hatósági bizonyítványban, hogy élettársi kapcsolatban él valakivel az önkormányzat területén. A módosított szabályozás alapján a hatóság csak akkor adhat ki hatósági bizonyítványt, ha ezt a bizonyítvány-kiadási hatáskört jogszabály egyértelműen megteremti, vagy ha a bizonyítvány kiadása egyébként olyan eljárásban merül fel egyfajta mellékcselekményként, amelyre egyébként a hatóságnak hatásköre van. Ez utóbbi történhet például akkor, amikor az ügyfél annak igazolását kéri a hatóságtól, hogy ő a hatósághoz meghatározott időpontban és tárgyban kérelmet nyújtott be. Kiemelendő, hogy a hatósági bizonyítványok kijavítása, módosítása vagy visszavonása mindig a hatóság tényleges hatásköréhez igazodik, tehát a hatóság csak a fentiek szerinti hatáskörében és olyan eljárási cselekmények alkalmazásával javíthatja ki, módosíthatja vagy vonhatja vissza a bizonyítványt, amelyeket a bizonyítvány kiadásakor is alkalmazhatott. Fontos végül annak rögzítése, hogy a jogrendszerben a jogszabályok többféle elnevezéssel (pl. „igazolás”, „tulajdonilap-másolat”) írják elő hatósági bizonyítványok kibocsátását, egy aktus hatósági bizonyítvánnyá minősítése kapcsán annak tartalmából, nem pedig elnevezéséből kell kiindulni.

A Ket. 100. § (1) bekezdés g) pontjának módosítására azért van szükség, mivel a Ket. jelenleg több ponton utal a Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) - időközben az Alkotmánybíróság által megsemmisített - 51. § (4) bekezdésére. Ugyanakkor a Mötv. 8. § (2) bekezdése továbbra is lehetőséget ad arra a helyi önkormányzatoknak, hogy eredeti jogalkotói jogkörben kiadott rendeletükben meghatározhassák a Mötv. 8. § (1) bekezdés b) pontjában foglalt kötelezettségek tartalmát, elmulasztásuk jogkövetkezményeit.

Módosul a Ket. közigazgatási bírságok kiszabására vonatkozó 94/A. §-a is. Ennek keretében a jogbiztonság, továbbá a megbírságolt személyek jogainak védelme érdekében szükséges a helyi önkormányzatok számára megállapítani a rendeletük alapján kiszabható közigazgatási bírságok lehetséges felső határát. Természetesen a Ket.-ben megállapított maximum nem jelenti, hogy az önkormányzati rendelet, illetve hatóság teljesen tetszőlegesen határozhatná meg a bírságot. Kis jelentőségű jogsértésért nyilvánvalóan nem indokolt sem a normatív szabályozásban, sem pedig a jogalkalmazó tevékenység során maximális vagy egyébként nagyobb összegű bírságot kiszabni, illetve erről rendelkezni. Mindezek alapján fontos tényező mindkét vonatkozásban az arányosság elve, amire figyelemmel kell lenni. A jogalkalmazói szempontot tekintve a Ket. 94/A. § (1) bekezdése jelenleg is megfelelő szabályozást tartalmaz, de az arányosságnak a jogalkotás során való figyelembevételét külön ki kell mondani.

A Ket. 32. § (8) bekezdése rendelkezik arról, hogy az eljárás felfüggesztésének megszüntetése milyen hatással van az eljárási határidőkre. Tekintettel arra, hogy az eljárás felfüggesztésének megszüntetése érintheti az ügyfél jogát, jogos érdekét (különösen például abban az esetben, ha a Ket. 33. § (3) bekezdésének megfelelően a felfüggesztést az ügyfél kéri), a hatóság e megszüntetésről végzést hoz. A Ket. szövegezése alapján nem egyértelmű ugyanakkor, hogy e végzés ellen van-e helye önálló fellebbezésnek, ugyanis a Ket. 98. § (3) bekezdés d) pontja úgy rendelkezik, hogy az eljárás felfüggesztése tárgyában hozott végzés ellen lehet önállóan fellebbezni. Nem világos tehát, hogy ebbe beleértendő-e a felfüggesztés megszüntetésről hozott végzés. Ennek megfelelően szükséges a Ket. 98. § (3) bekezdés d) pontjának pontosítása, és az eljárás felfüggesztését kimondó, valamint a felfüggesztési kérelmet elutasító végzésről való rendelkezés.

A Ket. 99. § (3) bekezdésének módosítása kapcsán, figyelemmel arra, hogy a fellebbezésre jogosult személye a telefonon kívüli más, hangkapcsolatot biztosító elektronikus út, illetve az írásbelinek nem minősíthető elektronikus út igénybevétele esetén sem azonosítható be megfelelően, a fellebbezés jogintézményének fontosságára is tekintettel indokolt a fellebbezés benyújtásának ilyen módon történő kizárásáról a Ket.-ben rendelkezni. Másrészt ugyan a Ket. 34. § (1) bekezdése előírja, hogy kérelmet szóban vagy írásban kell benyújtani, amely kategóriákba az írásbelinek nem minősülő elektronikus út kategóriája eleve nem tartozik bele, azonban ugyanez a rendelkezés eltérési lehetőséget is ad e főszabály alól jogszabály számára. Így a Ket. 28/A. § (1) bekezdés c) pontja vonatkozásában az új rendelkezés célja ezen eltérési lehetőség kizárása is.

A Ket. 102. § (7) bekezdésének módosítása a hatósági eljárások ügyfélbarát jellegének erősítését szolgálja. Egyrészt a hatályos szabályozás a nem fellebbező ügyfél értesítését a fellebbezés folytán jogerőre nem emelkedett döntésről csak a nem fellebbező ügyfél kifejezett kérelmére teszi lehetővé, másrészt rendezni indokolt a nem fellebbező ügyfél értesítését arra az esetkörre vonatkozóan is, ha a fellebbezést valamennyi fellebbező ügyfél visszavonta.

A Ket. 141. §-ának módosítása kapcsán indokolt feltüntetni a végrehajtás megszüntetési okai között azt az esetet, amikor a kötelezett a végrehajtási eljárás során teljesít. E rendelkezéssel a hatóság a jövőben a végrehajtási eljárást végzéssel kell, hogy megszüntesse, melyről a jogosultat is értesíteni szükséges. Mindez a hatóságnak és az ügyfélnek is kedvező, mivel egyrészt így az ügyfél egy joghatással bíró közokiratot kap kézhez, amely tanúsítja, hogy a kötelezettség teljesítése megtörtént, másrészről a végrehajtást megindító hatóság számára is előnyös, mivel ha a kötelezettség igazolt teljesítését követően a kötelezett mégis újra megszegi az eredetileg számára előírt kötelezettséget, akkor az már egyértelműen egy másik hatósági eljárás tárgya lesz, nem pedig a korábbi végrehajtás keretében értékelhető cselekmény. Mindezek alapján ez a megszüntetési ok a Ket. 31. § (1) bekezdés e) pontja szerinti eljárás-megszüntetési ok („az eljárás folytatására okot adó körülmény már nem áll fenn”) végrehajtási eljárási megfelelőjének lesz tekinthető.

Fontos annak meghatározása, hogy Magyarországon mely hatóságok nyújtanak elektronikus ügyintézéssel kapcsolatos szolgáltatást. A szabályozott elektronikus ügyintézési szolgáltatást nyújtani kívánó szolgáltatók szempontjából nézve a regisztráció olyan megelőző eljárás, amely a szolgáltató bejelentési kötelezettségének teljesítését segíti. Az erre vonatkozó részletes szabályok megalkotására is felhatalmazást ad a törvény.

A Ket. 169/A. § (5) bekezdésének módosítása szükséges annak érdekében, hogy a jogszabályban arra feljogosított hatóság az általa üzemeltetett telefonos ügyfélszolgálati szolgáltatás nyújtása során megismert adatokat azok megismerését követően is meghatározott ideig kezelhesse.

E törvény rendelkezéseit a hatálybalépést követően indult ügyekben kell alkalmazni.

Szükséges felhatalmazást biztosítani miniszteri rendelet kiadására annak érdekében, hogy az állam által kötelezően nyújtott szabályozott elektronikus ügyintézési szolgáltatásokért fizetendő díjjakra vonatkozó részletes szabályok megalkotására lehetőség nyíljon, továbbá a kormánynak arra, hogy meghatározza az elektronikus ügyintézési szolgáltató regisztrációjának részletes szabályait.

A Ket. adatkezelésre vonatkozó 17. §-ának módosítása a normavilágosság és a jogbiztonság követelményeinek való megfelelés érdekében szükséges. A módosítással egyértelművé válik, hogy az adatkezelésre vonatkozó szabályokat a hatósági eljárások mellett a szolgáltatások nyújtásakor is meg kell tartani.

Az ügyintézési és szakhatósági eljárásra irányadó határidő meghosszabbítására vonatkozó szabályok módosítása azért indokolt, mert egyes, külön jogszabályban meghatározott határidők rövidebbek, mint a meghosszabbítás maximumaként előírt 21, illetve 15 nap. Így például maga a Ket. is a hatósági bizonyítványok kiadása tekintetében 10 napos ügyintézési határidőt állapít meg, vagy például az illetékekről szóló 1990. évi XCIII. törvény az adó- és értékbizonyítvány kiállításával kapcsolatos eljárás határidejét 8 napban határozza meg. Az általános ügyintézési (szakhatósági) határidőnél rövidebb határidők esetén indokolatlan a 21, illetve 15 napos meghosszabbítás lehetőségének biztosítása.

A Ket. 109. § (1a) bekezdésének módosítása a normavilágosság és ezáltal a jogbiztonság követelményeinek való megfelelés érdekében szükséges. A módosítással egyértelművé válik, hogy minden olyan esetben, amikor törvény az elsőfokú határozattal szemben kizárja a fellebbezést és a határozat bírósági felülvizsgálatát teszi lehetővé, az elsőfokú eljárás során hozott, a Ket. szerint önálló fellebbezéssel támadható végzések esetén is csak bírósági felülvizsgálatnak van helye.

Hatályukat vesztő rendelkezések.

A 11. §-hoz

A nemzetgazdasági szempontból kiemelt jelentőségű beruházások megvalósításának gyorsításáról és egyszerűsítéséről szóló törvény módosításával felhatalmazást kap a közigazgatás-szervezésért felelős miniszter, hogy rendeletben szabályozza a nemzetgazdasági szempontból kiemelt jelentőségű beruházásokkal kapcsolatos jelentések és tájékoztatások részletszabályait.

A 12. §-hoz

A menedékjogról szóló törvény módosításával pontosításra kerül a lakcímet igazoló hatósági igazolvány megnevezése.

A 13. §-hoz

A bejegyzett élettársi kapcsolatról, az ezzel összefüggő, valamint az élettársi viszony igazolásának megkönnyítéséhez szükséges egyes törvények módosításáról szóló 2009. évi XXIX. törvény 3. § (1) bekezdése kimondja, hogy törvény ellenkező rendelkezése hiányában a bejegyzett élettársi kapcsolatra főszabály szerint a házasságra vonatkozó jogszabályi rendelkezéseket kell alkalmazni. Mindenképpen kivételt kell azonban tenni ez alól a rendelkezés alól éppen az anyakönyvi szabályozás területén, mivel a jogintézmények jellegéből fakadó eltéréseknek a bejegyzendő adatok és egyes eljárási kérdések tekintetében alapvető jelentősége van.

A 14. §-hoz

A rendelkezés az elektronikus, és országosan minden anyakönyvvezető által azonos adattartalommal elérhető rendszerhez kapcsolódó előnyöket kihasználva biztosítja a polgárok számára azt a lehetőséget, hogy elektronikus úton igényeljenek anyakönyvi okiratot, és az elektronikus anyakönyvből kiállított anyakönyvi okirat tekintetében azt választásuk szerint megjelölt anyakönyvvezetőnél vehessék át. Ez a lehetőség csökkenti az okirat megküldésével kapcsolatos postai költségeket, mivel azt a megjelölt kézbesítési címhez legközelebbi anyakönyvvezető állítja majd ki, és kényelmesebbé teszi az ügyfél számára az ügyintézést azzal, hogy választást enged a személyes átvétel, illetve postai kézbesítés között, azzal, hogy az első esetben az ügyfél választhatja meg az átvétel helyét is.

A 15. §-hoz

A törvény biztosítja a polgár számára azt az ügyintézést megkönnyítő megoldást, hogy bármelyik anyakönyvvezetőnél előterjesztheti a házassági névviselési forma módosítására irányuló kérelmet, ugyanakkor a módosítás biztosítja azt is, hogy a kérelem elbírálását a házasságkötést nyilvántartó anyakönyvvezető vagy a hazai anyakönyvezést végző hatóság végezhesse el, akinél a helyszínen rendelkezésre áll valamennyi ezzel kapcsolatos alapirat is.

A 16. §-hoz

A rendelkezés pontosítja, hogy abban az esetben, ha a névváltoztatási okiratról másolat kiállítására van szükség, azt a névváltoztatási okirat kiállítására jogosult, az anyakönyvi ügyekért felelős miniszter végzi el.

A 17. §-hoz

Az elektronikus anyakönyv közhitelességének biztosítása érdekében szükséges a születési anyakönyvi bejegyzés rögzítése minden olyan esetben, amikor az érintett személlyel kapcsolatban első alkalommal rögzítenek adatokat korábbi - nem születési - bejegyzéshez az elektronikus anyakönyvben. A születési esemény rögzítésére nyitva álló határidő kellően hosszú ahhoz, hogy ne gátolja meg a kiváltó esemény anyakönyvezését, így ne hosszabbítsa meg szükségtelenül az ügyintézést az ügyfél részére, valamint a rögzítésre kötelezettek számára is lehetővé teszi a munkafolyamatok priorizálását. A rögzített születési események az adatok és az időpont tekintetében is biztosítják a történeti adatállomány kiindulópontját.

A 18. §-hoz

Az elektronikus anyakönyv közhitelességének biztosítása érdekében szükséges a születési anyakönyvi bejegyzés rögzítése minden olyan esetben, amikor az érintett személlyel kapcsolatban házasság vagy bejegyzett élettársi kapcsolat hazai anyakönyvezése folytán első alkalommal rögzítenek adatokat az elektronikus anyakönyvben. A születési esemény rögzítésére nyitva álló határidő kellően hosszú ahhoz, hogy ne gátolja meg a kiváltó esemény anyakönyvezését, így ne hosszabbítsa meg szükségtelenül az ügyintézést az ügyfél részére, valamint a rögzítésre kötelezettek számára is lehetővé teszi a munkafolyamatok priorizálását. A rögzített születési események az adatok és az időpont tekintetében is biztosítják a történeti adatállomány kiindulópontját.

A 19. §-hoz

Az elektronikus anyakönyv közhitelességének biztosítása érdekében szükséges a születési anyakönyvi bejegyzés rögzítése minden olyan esetben, amikor az érintett személlyel (az elhunyttal, illetve túlélő házastársával, bejegyzett élettársával) kapcsolatban elhalálozás következtében első alkalommal rögzítenek adatokat az elektronikus anyakönyvben. A születési esemény rögzítésére nyitva álló határidő kellően hosszú ahhoz, hogy ne gátolja meg a kiváltó esemény anyakönyvezését, így ne hosszabbítsa meg szükségtelenül az ügyintézést az ügyfél részére, valamint a rögzítésre kötelezettek számára is lehetővé teszi a munkafolyamatok priorizálását. A rögzített születési események az adatok és az időpont tekintetében is biztosítják a történeti adatállomány kiindulópontját.

A haláleset bejegyzésével egyidejűleg, ha az elhunytnak érvényes házassága vagy bejegyzett élettársi kapcsolata állt fenn, a túlélő házastárs vagy bejegyzett élettárs családi állapota megváltozását is be kell jegyezni az anyakönyvbe. Ehhez a törvény szabályai szerint szükséges a házasság rögzítése, amely a fentiekben kifejtettekre tekintettel magával vonja a házastárs születésének bejegyzését is. Mindezen rendelkezések biztosítják, hogy az elhalálozás kapcsán az elektronikus anyakönyvbe kerülő adatok kiindulópontját biztosan tartalmazza az elektronikus anyakönyvi rendszer.

A 20. §-hoz

Az elektronikus anyakönyv közhitelességének biztosítása érdekében szükséges a születési anyakönyvi bejegyzés rögzítése minden olyan esetben, amikor az érintett személlyel kapcsolatban adattovábbítás eredményeként első alkalommal rögzítenek adatokat az elektronikus anyakönyvben. A születési esemény rögzítésére nyitva álló határidő kellően hosszú ahhoz, hogy ne gátolja meg a kiváltó esemény anyakönyvezését, így ne hosszabbítsa meg szükségtelenül az ügyintézést az ügyfél részére, valamint a rögzítésre kötelezettek számára is lehetővé teszi a munkafolyamatok priorizálását. A rögzített születési események az adatok és az időpont tekintetében is biztosítják a történeti adatállomány kiindulópontját.

A 21. §-hoz

A rendelkezés speciális szabályt tartalmaz arra az esetre, ha a korábban házasságban élő személy bejegyzett élettársi kapcsolatot létesít, és a névviselésre irányadó szabályok szerint ezt követően nem viselheti a korábbi házassági nevet. Ebben az esetben a névviselés megváltozását be kell jegyezni az elektronikus anyakönyvi rendszerbe, ehhez azonban fel kell vinni az elektronikus anyakönyvbe a korábbi névviselésre jogosító házassági esemény adatait. A rendelkezés kitér arra is, hogy a közeli halállal fenyegető állapotban létesíteni kívánt bejegyzett élettársi kapcsolat esetén az előzmény rögzítésére hosszabb határidő irányadó annak érdekében, hogy az ne legyen akadálya a bejegyzett élettársi kapcsolat azonnali létesítésének.

A 22. §-hoz

A rendelkezés értesítési szabályt tartalmaz, amellyel a bíróság értesíti az anyakönyvi bejegyzés teljesítésére illetékes anyakönyvvezetőt olyan esetben, ha az előtte folyó perben egy gyermek családi jogállását érintő döntést hoz.

A 23. §-hoz

A nemzeti adatvagyon körébe tartozó állami nyilvántartások fokozottabb védelméről szóló 2010. évi CLVII. törvény 2. § (1) bekezdése garanciális rendelkezésként lehetőséget biztosít arra, hogy törvény az adatfeldolgozással megbízható szervek vagy személyek körét korlátozza. Tekintettel arra, hogy az elektronikus anyakönyv a személlyel kapcsolatos legérzékenyebb információkat személyi alapnyilvántartásként, közhitelesen tartalmazza, indokolt annak biztonsága érdekében az adatfeldolgozói kör korlátozása.

A 24. §-hoz

A kiskorú gyermek családi jogállásának közhiteles igazolása érdekében szükséges biztosítani, hogy a gyermek adatai között egyes, a gyermek védelmével indokolható eseteket leszámítva mindig a gyermek szüleinek aktuális, naprakész adatai szerepeljenek. A törvény az erre vonatkozó szabályt tartalmi módosulás nélkül a névváltoztatás szabályai közül az elektronikus anyakönyvre vonatkozó előírások közé helyezi át annak tartalmi kapcsolódásaira tekintettel.

A 25. §-hoz

A hatályos szabályozással összhangban indokolt rendelkezni a nem megváltoztatása bejegyzésének tilalmáról abban az esetben, ha az érintett személy házassága vagy bejegyzett élettársi kapcsolata fennáll, tekintettel arra, hogy így olyan személyek között állna fenn a bejegyzést követően a házasság vagy a bejegyzett élettársi kapcsolat, amely személyek között ezt az ezen jogviszonyokat szabályozó törvény nem teszi ezt lehetővé.

A 26. §-hoz

Az ismeretlenként anyakönyvezett holttest személyazonosságának ismertté válása esetén két eset lehetséges: vagy szerepelt már az érintett személy az elektronikus anyakönyvben, vagy nem. Ha már a haláleset bejegyzését megelőzően szerepelt az elektronikus anyakönyvben az érintett személy, akkor rendelkezett egyedi elektronikus anyakönyvi azonosítóval is, így ebben az esetben az ismeretlen holttesthez kapcsolódó egyedi elektronikus anyakönyvi azonosító szükségtelenné válik. Ha az érintett személy még nem szerepel az elektronikus anyakönyvben, úgy az ismeretlen holttest adatainak bejegyzésekor keletkezett egyedi elektronikus anyakönyvi azonosítóhoz kell hozzárendelni valamennyi, az ehhez a személyhez kapcsolódó bejegyzésben foglalt adatot.

A 27. §-hoz

A rendelkezés kiegészíti az okirat-nyilvántartást a kiállított névváltoztatási okiratmásolatra vonatkozó adatokkal.

A 28. §-hoz

A rendelkezés kiegészíti a házassági anyakönyvi kivonat adattartalmát a házastársak igazolt nem magyar állampolgárságára, hontalanságára vagy ismeretlen állampolgárságára, illetve magyar állampolgársága megszerzésére vagy megszűnésére vonatkozó adattal.

A 29. §-hoz

A rendelkezés kiegészíti a bejegyzett élettársi kapcsolat létesítéséről szóló anyakönyvi kivonat adattartalmát a bejegyzett élettársak igazolt nem magyar állampolgárságára, hontalanságára vagy ismeretlen állampolgárságára, illetve magyar állampolgársága megszerzésére vagy megszűnésére vonatkozó adattal.

A 30. §-hoz

A rendelkezés kiegészíti a halotti anyakönyvi kivonat adattartalmát az elhunyt személy igazolt nem magyar állampolgárságára, hontalanságára vagy ismeretlen állampolgárságára, illetve magyar állampolgársága megszerzésére vagy megszűnésére vonatkozó adattal.

A 31. §-hoz

A rendelkezés az örökbefogadásra utaló előzményi adatokhoz történő hozzáférés tekintetében az adatok védelme érdekében differenciált szabályozást vezet be. A rendelkezés a hatályos családjogi szabályozásban tény szerinti anyakönyvezésként ismert örökbefogadási formát felváltó, a gyermekek védelméről és a gyámügyi igazgatásról szóló 1997. évi XXXI. törvényben szabályozott adatkezelési hozzájárulás anyakönyvi következményeit is szabályozza.

A 32. §-hoz

A közhitelesség biztosítása érdekében szükséges az előzményi adatok rögzítése, amit a törvény részletesen szabályoz, így a korábbi értesítési szabályok szükségtelenné váltak.

A 33. §-hoz

A rendelkezés átmeneti szabályozásban eltérést enged a törvény általános szabályaitól. Az általános szabályok szerint a házasság megkötéséig vagy a bejegyzett élettársi kapcsolat létesítéséig rögzíteni kell az elektronikus anyakönyvben a felek születési anyakönyvi bejegyzését, ha az az elektronikus anyakönyvben még nem szerepel. Figyelemmel ugyanakkor arra, hogy a közvetlenül a törvény hatálybalépését és az elektronikus anyakönyvi rendszer indulását követően kötendő házasságok vagy ebben az időszakban létesítendő bejegyzett élettársi kapcsolatok esetében a rendszer indulásának időpontja miatt rendkívül kevés idő áll az anyakönyvvezetők rendelkezésére az előzményi adatok rögzítésére, így indokolt az átmeneti időben más határidőt szabni ennek a feladatnak az elvégzésére.

A 34. §-hoz

A rendelkezés pontosítja az anyakönyvi okirat kiállítására jogosult szervek körét az egyes eljárások keretében.

A rendelkezés pontosítja, hogy bár a kérelem benyújtása bármelyik anyakönyvvezetőnél lehetséges, az eljárás lefolytatása a házasságkötést nyilvántartó anyakönyvvezető feladata.

Tekintettel arra, hogy a hazai anyakönyvezést végző hatóság anyakönyvei is tartalmazhatnak olyan adatot, amely az elektronikus anyakönyvbe nem jegyezhető be, mivel annak nem adattartalma, az ügyfélnek azonban joga van ezen adat igazolását kérni, indokolt a hazai anyakönyvezést végző hatóság illetékességét rögzíteni az ilyen adatokról kiállított hatósági bizonyítvány kiállítása tekintetében.

A rendelkezés pontosítja, hogy 2014. július 1-jét követően semmilyen esetben nem kerülhet új bejegyzés a papír alapú anyakönyvbe, és kimondja, hogy már az ezt az időpontot megelőzően bekövetkezett, de a törvény hatálybalépésekor még be nem jegyzett anyakönyvi eseményeket is az elektronikus anyakönyvben kell rögzíteni.

Az elektronikus anyakönyvbe 120 nap alatt kell teljesíteni a papíralapú alapbejegyzést megkeresés esetén.

A közeli halállal fenyegető állapot esetén a rendelkezés lerövidíti a felek születési anyakönyvi bejegyzését nyilvántartó anyakönyvvezető számára rendelkezésre álló határidőt az előzmények rögzítésére. A speciális helyzetre tekintettel indokolt az előzmények mielőbbi rögzítése.

A rendelkezés az előzmények rögzítésének tekintetében tartalmaz pontosító rendelkezést, amikor kimondja, hogy a betekintés engedélyezése esetében nem kell az előzményeket az elektronikus anyakönyvben rögzíteni.

Az elektronikus anyakönyv közhitelességének biztosítása érdekében szükséges a születési, illetve házassági és bejegyzett élettársi anyakönyvi bejegyzés rögzítése minden olyan esetben, amikor az érintett személlyel kapcsolatban névváltoztatás folytán első alkalommal rögzítenek adatokat az elektronikus anyakönyvben. A rendelkezés pontosítja, hogy a névváltoztatási kérelem benyújtása esetén ki minősül abban érintett személynek, vagyis milyen anyakönyvi eseményre vonatkozó anyakönyvi bejegyzést kell előzményként az elektronikus anyakönyvben rögzíteni.

A rendelkezés az előzmények rögzítése érdekében szükséges értesítés szabályait pontosítja.

Tekintettel arra, hogy adatok törlése történhet kizárólag tévedés korrekciója miatt, azonban ettől eltérően adatváltozásként is, a törvény rögzíti, hogy a törlés következtében csupán azokat az adatokat nem kell az elektronikus anyakönyvbe bejegyezni, amelyeket kizárólag tévedésből jegyeztek be a törvény hatálybalépését megelőzően az anyakönyvbe.

A rendelkezés pontosítja, hogy a gyermek születéséhez kapcsolódóan csak az anya házassági nevét, és csak egyes meghatározott házassági névviselési formákban viselt házassági nevét kell bejegyezni, a gyermek névviselése tekintetében ugyanis csupán ezek a házassági névviselési formák relevánsak, a többi esetben az anya házassági névviselése nem érinti a gyermek névviselését.

Tekintettel arra, hogy a Polgári Törvénykönyvről szóló 2013. évi V. törvény már nem tesz említést a joghatásában azonos örökbefogadások közül kérelemre az örökbefogadás tényének anyakönyvezéséről, amely szabályozás követéseként a gyermekek védelméről és a gyámügyi igazgatásról szóló 1997. évi XXXI. törvény erre az esetre a vér szerinti szülők adatainak feltüntetésére irányuló nyilatkozat megtételének lehetőségéről rendelkezik, a rendelkezés az ilyen nyilatkozatot és azzal összefüggésben a vér szerinti szülők nyilatkozattal érintett adatait is az elektronikus anyakönyv adattartalmaként határozza meg.

A pontban írtakkal összefüggésben az anya házassági nevének változása a gyermek tekintetében nem releváns, így annak változását a gyermek születésével összefüggésben nem szükséges nyilvántartani.

A papír alapú anyakönyvekből rögzített adatok azonosíthatósága érdekében a rendelkezés a bejegyzés időpontja mellett a korábbi bejegyzések rögzítése esetén a bejegyzés folyószámát is a nyilvántartás adattartalmává teszi.

A törölt adatok visszakövethetősége érdekében a rendelkezés kimondja, hogy a nemlétező házassággal kapcsolatban nyilvántartott, és a nemlétezés megállapítása miatt törlendő adatok törlésekor a törléssel összefüggő adatokat be kell vinni a rendszerbe.

A törölt adatok visszakövethetősége érdekében a rendelkezés kimondja, hogy a nemlétező bejegyzett élettársi kapcsolattal összefüggésben nyilvántartott, és a nemlétezés megállapítása miatt törlendő adatok törlésekor a törléssel összefüggő adatokat be kell vinni a rendszerbe.

A törölt adatok visszakövethetősége érdekében a rendelkezés kimondja, hogy az ismeretlen holttesttel összefüggésben nyilvántartott adatoknak az ismeretlen holttest személyazonosságának megállapítása miatti törlésekor a törléssel összefüggő adatokat be kell vinni a rendszerbe.

A rendelkezés pontosítja az apai elismerő nyilatkozatok nyilvántartásában nyilvántartott adatok közül azok körét, amelyek változását is át kell vezetni az apai elismerő nyilatkozatok nyilvántartásán.

A törölt adatok visszakövethetősége érdekében a rendelkezés kimondja, hogy az apai elismerő nyilatkozattal összefüggésben nyilvántartott adatoknak az apai jogállás más jogalapon való betöltése miatti törlésekor a törléssel összefüggő adatokat be kell vinni a rendszerbe.

A rendelkezés az okirat-nyilvántartásban tárolt adatok nyilvántartásának és törlésének idejét egészíti ki a fentiekre tekintettel a névváltoztatási okiratmásolattal kapcsolatos szabályokkal.

A rendelkezés a jogosultsági nyilvántartási rendszer megfelelő működése érdekében pontosítja a jogosultsági nyilvántartásba az egyes jogosultakat rögzítő szervek körét.

Az anyakönyvi okiratok tartalmának szabályozása körében a rendelkezés differenciál az elektronikus anyakönyvből, illetve a kizárólag papír alapú anyakönyvből kiállítható anyakönyvi okiratok adattartalma között, tekintettel arra, hogy a két anyakönyv esetében eltérő módon azonosítható a bejegyzés, amelyből az okiratot kiállították.

A rendelkezés kiegészíti a születési anyakönyvi kivonat adattartalmát az érintett személy halálának tényén túl a halál idejére és helyére vonatkozó adattal is.

Tekintettel arra, hogy az elektronikus anyakönyvi rendszerben a 2002. december 15. előtt és után történt utónév-módosítások között nincs szükség ilyen mértékű megkülönböztetésre, a rendelkezés a fentiekkel összhangban a születési anyakönyvi kivonat adattartalmaként is nevesíti a gyermek és a szülők igazolt nem magyar állampolgárságát, hontalanságát, ismeretlen állampolgárságát, valamint a magyar állampolgárság megszerzését vagy megszűnését.

A módosításokkal összhangban a rendelkezés az anyakönyvi kivonaton is feltüntetni rendeli a tény szerinti örökbefogadás helyébe lépő adatkezelési nyilatkozattal kapcsolatos adatokat.

A rendelkezés pontosítja a közvetlen hozzáféréssel érintett nyilvántartások körét.

A rendelkezés az adat megismerésének lehetőségeit pontosítja, tekintettel arra, hogy a papír alapú anyakönyv esetében nemcsak átvétellel, hanem megtekintéssel és átvétellel is megvalósulhat az adatok megismerése.

Az anyakönyvvezetőnek a nem magyar állampolgár anyakönyvi eseményeiről küldött értesítésének a menekült vagy oltalmazott jogállásra vonatkozó információt is tartalmaznia kell annak érdekében, hogy a külképviseletekre való adattovábbítás ennek megfelelően történjen meg, vagy kerüljön mellőzésre az érintett védelme érdekében.

A 35. §-hoz

A rendelkezések nyelvtani és szerkezeti pontosítást tartalmaznak.

A rendelkezés a házassági névviselési forma módosításával kapcsolatos rendelkezések átalakítása során szükségtelenné vált rendelkezést töröl.

A törvény az előzményi adatok rögzítésével kapcsolatosan a közhitelesség érdekében a haláleset esetén is rögzítendőnek jelöli meg az érintett születési anyakönyvi bejegyzése adatait, így a rendelkezés szükségtelen.

Az anyakönyvezéshez szükséges adatok hiányosságának lehetőségére tekintettel nem csak az elhalálozás, hanem valamennyi anyakönyvi esemény rögzítésekor lehetővé kell tenni a születési idő hiányában az életkor rögzítését.

A 36. §-hoz

A rendelkezés a jegyzőkönyveken a nemzetiségi név feltüntetésével egészíti ki a törvény mellékletét.

A 37. §-hoz

A rendelkezés a jegyzőkönyveken a bejelentő intézmény nevének és címének feltüntetésével egészíti ki a törvény mellékletét.

A 38. §-hoz

Az egyszerűsített foglalkoztatásról szóló törvény módosításával biztosításra kerül, hogy az egyszerűsített foglalkoztatással összefüggő bejelentések országos telefonos ügyfélszolgálaton keresztül is teljesíthetőek.

A 39. §-hoz

A fővárosi és megyei kormányhivatalokról szóló 2010. évi CXXVI. törvény módosításával biztosításra kerül, hogy a következő Országgyűlés alakuló ülésének napjától - a polgármesterekhez hasonlóan - a járási hivatalvezető sem lehet országgyűlési képviselő. A járási hivatalvezető esetében a jövőben a fegyelmi eljárás lefolytatásának és a fegyelmi büntetés kiszabásának a joga a kormánymegbízottat illeti, ugyanakkor hivatalvesztés fegyelmi büntetésre csak javaslatot tehet, a hivatalvesztésről a közigazgatás szervezéséért felelős miniszter dönt.

A kormányablakok személyi és technikai feltételeinek meghatározása ugyanakkor nem igényli a Kormány döntését, azt elegendő a közigazgatás szervezéséért felelős miniszter rendeletében meghatározni. Felhatalmazást kap ugyanakkor a közigazgatás-szervezésért felelős miniszter, hogy a kormányablakok által saját hatáskörben, illetve közreműködő szervként intézett ügyekben az adópolitikáért felelős miniszterrel közösen miniszteri rendeletben határozza meg az igazgatási szolgáltatási díjakra vonatkozó szabályokat, valamint meghatározásra kerül, hogy - ha jogszabály másként nem rendelkezik - a kormányablakban ellátott ügykörök tekintetében, ha a kérelmet a kormányablaknál nyújtják be, az igazgatási szolgáltatási díj a fővárosi és megyei kormányhivatal bevétele.

A 40. §-hoz

A megyei önkormányzatok konszolidációjáról szóló törvény módosításával biztosításra kerül, hogy az állam által átvett vállalkozásfejlesztési alapítványok esetében az alapító jogok gyakorlására a Kormány nyilvános határozatában állami szervet és megyei önkormányzatot is kijelölhet.

A 41. §-hoz

Az Alaptörvény 35. cikk (2) bekezdése rendelkezik arról, hogy a helyi önkormányzati képviselők és polgármesterek általános választását az előző általános választást „követő ötödik év október hónapjában kell megtartani”. Magyarország Alaptörvényének negyedik módosítása emelte be az Alaptörvény Záró és Vegyes rendelkezései 7. pontjába, hogy „A helyi önkormányzati képviselőknek és polgármestereknek az Alaptörvény hatálybalépését követő első általános választására 2014 októberében kerül sor.”. Erre figyelemmel a közös önkormányzati hivatalok létrehozásának és megszüntetésének eljárási rendjét és határidejét is szükséges ehhez igazítani az Mötv.-ben. Ezen szabályozással biztosítható, hogy a jövőben a közös önkormányzati hivatalok létrehozására változatlan eljárással kerüljön sor. Előbbiekre figyelemmel a törvény rendezi a közös hivatalok létrehozásának eljárási kérdéseit, különösen: az önkormányzatok közötti megállapodás-kötési kötelezettséget, a hivatal létrehozásának határidejét, törvényben meghatározott esetben a kormányhivatali kijelölés kötelezettségét, és az ez elleni jogorvoslat biztosítását, valamint ez utóbbi esetben a kijelölés jogorvoslatra való tekintet nélküli végrehajtási kötelezettségét.

A módosítás alapján a közös hivatalok kialakításával kapcsolatos egyes bírósági eljárásokra vonatkozó szabályozás egységesítésre kerül oly módon, hogy ezen esetekben a közigazgatási és munkaügyi bíróság fog eljárni a polgári perrendtartásról szóló törvény közigazgatási perekre vonatkozó fejezetének rendelkezései alapján.

Rögzítésre kerül a közös önkormányzati hivatal létrehozására irányuló megállapodás megtagadásával összefüggő bírósági felülvizsgálat kezdeményezhetőségével kapcsolatos eljárási határidő.

A módosítás értelmében a közös önkormányzati hivatal létrehozására vonatkozó megállapodás pótlására irányuló, kormányhivatal által alkalmazható törvényességi felügyeleti eszköz alkalmazása során a közigazgatási és munkaügyi bíróságnak soron kívüli eljárás keretében kell eljárnia annak érdekében, hogy a közös önkormányzati hivatal működésével kapcsolatos alapvető szabályok mielőbb megszülethessenek.

Figyelemmel arra, hogy az országgyűlési képviselők választásáról szóló 2011. évi CCIII. törvény (a továbbiakban: Vjt.) értelmében nem kerülhet sor az országgyűlési képviselők általános választását megelőző év első napja és az országgyűlési képviselők általános választásának napja közötti időben az egyéni választókerület határainak módosítására, így jelen módosítással - összhangban a Vjt. rendelkezéseivel - az egyéni választókerületek határának módosítását érintő területszervezési döntésekben a Vjt. által meghatározott időintervallumban nem lehet határozni.

A helyi önkormányzatokról szóló 1990. évi LXV. törvény 2013. január 1-je előtt hatályos 107. § (7) bekezdése rendelkezett arról, hogy a helyi önkormányzat tulajdoni igényét 1995. április 1-jétől csak bírósági eljárásban érvényesíthette. E szabályt hatályon kívül helyezte az Mötv. 156. § (2) bekezdés a) pontja. Ennek értelmében az ilyen önkormányzati tulajdoni igények elbírálására jelenleg az illetékes fővárosi és megyei kormányhivatal rendelkezik hatáskörrel. A koherens jogi szabályozás biztosítása érdekében szükséges annak ismételt törvényi rögzítése, hogy az egyes állami tulajdonban lévő vagyontárgyak önkormányzati tulajdonba adásáról szóló 1991. évi XXXIII. törvényben meghatározott esetekben az önkormányzatoknak az állammal szemben támasztott új tulajdoni igényét újfent (mint, ahogy 1995. április 1-je és 2012. december 31-e között volt) csak bírói úton lehessen érvényesíteni.

A 146. § (1) bekezdés hatályon kívül helyezésére azért kerülhet sor, mert az ott megjelölt határidő egyrészt lejárt, másrészt a társulási megállapodások anyagi jogszabályoknak való megfelelését törvényességi felügyelet keretében vizsgálni lehet. Szükség esetén az esetlegesen felül nem vizsgált megállapodások tekintetében az indokolt törvényességi, jogharmonizációs intézkedések megtehetők.

Az Mötv. 146. § (2) bekezdésének rendelkezései kifejezetten egy konkrét igazgatásszervezési helyzettel, az önkormányzati hivatalok új rendszerének átfogó kialakításával kapcsolatosak. A 2013. január elsejét követő hatvan napon belül kötelező jelleggel elrendelt hivatal alakítások speciális határidejét és eljárását szabályozzák. A jövőbeni hivatalalakítások és módosítások tekintetében e rendelkezések már nem minősülnek relevánsnak. Ez utóbbi kérdést a fentiek szerint kiegészített Mötv. 85. § (3) bekezdése rendezi.

Az Mötv. 146/B. § rendelkezései a hivatalok alakításának átmeneti időszakára vonatkozó speciális szabályokat tartalmazzák. A szabályozás tárgyát képező jogi tény, körülmény megszűnt, melyre figyelemmel a rendelkezés időszerűtlen, ezért hatályon kívül helyezendő. Az Mötv. 85. § (3) bekezdése e kérdéskör tekintetében a jövőre nézve általános jelleggel rendezi a hivatal létrehozásának, módosulásának, megszűnésének lehetőségét. Megteremti az ügyintézés folyamatos biztosításának kötelezettségét azzal, hogy a közös hivatalok létrehozásáról szóló megállapodás január 1-vel lép hatályba. A (6) bekezdésnek a hivatalalakítás lakosságszámra vonatkozó követelményeit a jövőre nézve általános jelleggel a 146. § (3) bekezdésének kiegészítése rendezi.

Az Mötv. 146/C. § valamennyi rendelkezésének hatályon kívül helyezésével megszüntethetők az ugyancsak egyedi esetre (átmeneti időszakra) vonatkozó azon kivételes törvényi rendelkezések, melyek a jegyzők, aljegyzők speciális státusz-betöltési lehetőségét biztosították [az (1) és (2) bekezdés]. Míg a (3) bekezdés hatályon kívül helyezésével megteremtődik a lehetősége az Áht., illetve közszolgálati tisztviselőkre vonatkozó általános munkajogi szabályok alkalmazáshoz való visszatérésre. (Megszűnik a munkajogi jogutódlás kizárásának lehetősége, a jövőben az általános, teljes körű jogutódlás szabályai alkalmazandók.)

Az Mötv. 146/D. § rendelkezései a korábbi polgármesteri hivatalok és körjegyzőségek 2012. december 31-i megszűnésével, az új hivatalok megalakítása során ki nem nevezett jegyzők, körjegyzők jogviszonyának megszüntetésével kapcsolatos rendelkezéseket, az új hivatalok speciális jogutódlási szabályait határozzák meg. Mivel e rendelkezések csak az átmeneti időszakkal kapcsolatos szabályokat tartalmazzák, ezért hatályon kívül helyezendők.

A helyi önkormányzat gazdálkodása (ennek keretében a költségvetése és a zárszámadása megalkotása) a helyi önkormányzat sui generis tevékenysége, amelyet bár törvény keretei között, de az Alaptörvényből fakadóan gyakorol. Az Alaptörvény 32. cikk (1) bekezdés f) pontja alapján ugyanis a helyi önkormányzat a saját maga által meghatározott költségvetés alapján gazdálkodik. Ha a helyi önkormányzat csak származékos jogalkotói hatáskörben alkothatna költségvetési rendeletet, akkor a felhatalmazó rendelkezés hiánya esetén a helyi önkormányzat gazdálkodási autonómiája sérülne, mivel költségvetési rendeletalkotásra sem lenne jogosult. A helyi önkormányzat önálló gazdálkodásának joga tehát nem a törvényhozó akaratából fakad, hanem az alkotmányozó hatalom által a helyi önkormányzat számára biztosított jogi keretekből. Ebből kifolyólag a törvényhozó a költségvetési rendeletalkotást alapjaiban érintő rendelkezés (ilyennek tekintve az ahhoz szükséges jogalkotási tevékenységet kizáró vagy azt felhatalmazás útján biztosító rendelkezést) megalkotására sem jogosult Ugyanilyen alkotmányjogi érvelés alapján a helyi önkormányzat szervezeti és működési szabályzatának megalkotása is eredeti jogalkotói hatáskörben történik. Mindezek alapján az Mötv. 143. § (4) bekezdés a)-c) pontjának hatályon kívül helyezése indokolt.

A 42. §-hoz

A víziközmű-szolgáltatásról szóló törvény (a továbbiakban: Vksztv.) módosításával biztosításra kerül, hogy a fővárosi és megyei kormányhivatal járási (fővárosi kerületi) hivatala a Vksztv. 55. § (4) bekezdése szerinti eljárást - ingatlantulajdonos kötelezése az ingatlan víziközmű-rendszerbe történő beköttetésére - a víziközmű-szolgáltató által kezelt, a felhasználó azonosításához szükséges személyes adatok igénylését követően megindíthassa.

A 43. §-hoz

A földmérési és térképészeti tevékenységről szóló törvény módosításával biztosításra kerül, hogy a kormányablak papír alapú hiteles térkép-másolatot adhasson ki.

A 44-45. §-hoz

A rendelkezés a kodifikáció szabályaira tekintettel a törvényben foglalt, azokat felváltó szabályok miatt hatályon kívül helyez egyes, a korábbi módosító törvényben foglalt módosító rendelkezéseket, illetve egyes, a korábbi módosító törvényben foglalt módosító rendelkezések hatályba nem lépéséről rendelkezik.

-----STARTING---POINT---VEGE---

A 46. §-hoz

A törvény hatálybalépéséről rendelkezik a szakasz.

A 47. §-hoz

A törvény az Alaptörvény sarkalatosságra vonatkozó követelményének való megfelelést tartalmazó szerkezeti egysége.