2005. évi C. törvény indokolása

a Magyar Köztársaság Kormánya és a Jugoszláv Szövetségi Köztársaság Szövetségi Kormánya között a beruházások ösztönzéséről és kölcsönös védelméről, Budapesten, 2001. június 20-án aláírt Megállapodás kihirdetéséről

Indokolás

A Magyar Köztársaság Kormánya és a Jugoszláv Szövetségi Köztársaság Szövetségi Kormánya közötti, a beruházások ösztönzéséről és kölcsönös védelméről szóló Megállapodás aláírására 2001. június 20-án került sor Budapesten. A szerződés aláírására a 2152/2001. (VI. 20) Korm. határozat adott felhatalmazást. A Megállapodást az Országgyűlés 95/2004. (X. 6.) OGY határozatával megerősítette és erről a 2005. március 30-án kelt jegyzékben értesítettük a szerb-montenegrói felet. A szerb-montenegrói fél e kötelezettségnek szintén eleget tett, amelyről a 2004. május 31-i keltezésű szóbeli jegyzékében értesítette a magyar felet. A Megállapodás a benne foglalt rendelkezések értelmében a két értesítés közül a későbbi keltének napján, azaz 2005. március 30-án hatályba lépett.

A beruházásvédelmi Megállapodás a külföldi befektetések kölcsönös elősegítését, a külföldi befektetők bátorítását, bizalmának megnyerését szolgálja. A befektetők nagyobb biztonságban érzik magukat, ha saját államuk - nemzetközi szerződés alapján is - képviseli érdekeiket a fogadó állammal szemben.

A Megállapodás olyan nemzetközi normába foglalt garanciákat tartalmaz a külföldi beruházások létesítésére és működésére vonatkozóan, amelyek kizárják az egyoldalú változtatás lehetőségét.

A Megállapodás biztosítja:

-a tőke repatriálásának jogát;

-kártalanítás nyújtását olyan esetekben, amikor a beruházást a fogadó állam államosítja vagy kisajátítja.

Rendelkezik továbbá a beruházási viták rendezéséről is. Ha a beruházó és a fogadó állam között a beruházással kapcsolatosan vita keletkezik, azt semleges, nemzetközi választott bíróság (ICSID, UNCITRAL) elé lehet terjeszteni. A Megállapodás aláírásával a fogadó állam is aláveti magát a választottbírósági eljárásnak.

A Megállapodás tartalmát tekintve megfelel a nemzetközi gyakorlatnak és a Magyar Köztársaság által eddig megkötött más kétoldalú szerződésekben foglaltaknak.

Az 1982. évi 27. törvényerejű rendelet 13. § (1) bekezdése értelmében az Országgyűlés által megerősített nemzetközi szerződéseket törvénnyel kell kihirdetni.