2007. évi CLV. törvény indokolása

a hegyközségekről szóló 1994. évi CII. törvény, valamint a szőlőtermesztésről és a borgazdálkodásról szóló 2004. évi XVIII. törvény módosításáról

-----STARTING---POINT---ALTALANOS--- 

A hegyközségi szervezetek működését érintő gazdasági környezet megváltozása, valamint a kormányzati kiadások csökkentése, ésszerű felhasználása szükségessé tette a hegyközségi szervezetek törvényi szabályozásának felülvizsgálatát, és a hegyközségek költséghatékonyabb működéséhez szükséges feltételek megteremtését.

A módosítás célja, hogy hatékonyabban és gazdaságosabban működtethető hegyközségi szervezetek jöhessenek létre, az átalakult hegyközségek pedig a korábbiaknál rugalmasabban szervezhessék meg működésük pénzügyi alapjait. A hegyközségi szervezetek hatékonyabb és professzionálisabb működése iránt nemcsak a különféle hatóságok részéről fogalmazódott meg az igény, hanem a termelők részéről is, akik ügyeik intézésében a leggyakrabban találkoznak a hegyközség tisztségviselőivel.

A hegyközségekről szóló 1994. évi CII. törvény (a továbbiakban: Htv.) megalkotásának legfontosabb célja az volt, hogy minél gyorsabban jöjjenek létre a hegyközségi szervezetek, hogy az állami szerepvállalás mellett kapjanak szerepet a gazdasági élet szereplőinek különböző önkormányzati alapon működő közösségei is, mert számos feladatot ezek sokkal eredményesebben tudnak ellátni. A hegyközségi szervezetek államtól átvett feladatai Magyarország Európai Unióhoz történt csatlakozása óta még inkább hangsúlyosabbá váltak, amely jelenti egyrészről a szőlő-bor ágazat adatszolgáltatással kapcsolatos feladatainak ellátását, illetve a közösségi támogatások igénybevételéhez szükséges igazolások kiadását.

A módosításokat három nagy csoportba lehet osztani. Az első csoportba tartozó módosításokat az indokolja, hogy a törvény 5. §-ában az önálló hegyközség-alakítás feltétele a jelenlegi 50 hektárról 500 hektárra változik. A nagyobb méretű hegyközségek biztosabb pénzügyi és szakmai alapot képesek teremteni az egyre összetettebb és felelősségteljesebb feladataik ellátására.

A hegyközség-alakítás feltételeinek megváltozása miatt szükséges rendezni a jelenleg létező hegyközségek átalakulásának kérdéseit. Az új feltételeknek nem megfelelő hegyközségi szervezeteknek a törvény hatálybalépését követően 60 napjuk van arra, hogy átalakuljanak. Ez történhet egyesüléssel, azon belül beolvadással vagy összeolvadással. A hegyközségnek emellett meghatározott feltételek teljesítésekor lehetősége van arra, hogy a hegyközségi tanácsnál kezdeményezze az 500 hektárnál kisebb területen történő működés engedélyezését, vagy a település borvidéki besorolásának megszüntetését. Azokon a településeken pedig, ahol a törvényi kötelezés ellenére sem alakul át a hegyközség, vagy az érintett hegyközségek nem tudnak megállapodni az átalakulás feltételeiben, a borvidéki hegyközségi tanács hivatalból dönt az egyesülésről.

A hegyközség-alapítás feltételeinek módosítása mellett szükséges a kötelező tagság korábban 500 négyzetméteres határának 1000 négyzetméterre történő emelése is. Az 500 négyzetméter a gyakorlatban túlzottan kis méretnek bizonyult, a hegybírók az 500 négyzetméter nagyságú ültetvényt művelő termelők adatszolgáltatási kötelezettségének elmulasztását csak irreálisan nagy költségráfordítás mellett voltak képesek felderíteni. Emellett az 1000 négyzetméternél kisebb ültetvényt művelőktől beszedett járulék nem eredményez akkora bevételt a hegyközség számára, mint ami az ezzel kapcsolatos adminisztrációs és ügyintézési költségek fedezetéhez szükséges. A változtatás emellett a közösségi jogszabályokkal is összhangban van, mivel a borpiac közös szervezéséről szóló 1999. május 17-i 1493/1999/EK tanácsi rendelet előírja, hogy minden olyan szőlőültetvényről adatot kell szolgáltatni, amely meghaladja az 1000 négyzetmétert.

Az átalakulás folyamatát szükséges folyamatosan nyomon követni, ezért a hegyközségi tanácsok még az átalakulásra adott határidő elérkezte előtt jelentést készítenek a nemzeti tanács részére az átalakulás folyamatáról és azokról az esetekről, ahol megegyezés hiányában előreláthatóan a borvidéki tanács hatósági döntésének meghozatalára van szükség.

A hegyközség vagy a hegyközségi tanács a szervezeti átalakulásról történő döntés helyett választhatja a település borvidéki státuszának törlésére vonatkozó javaslattételt is. Amennyiben a hegyközség kezdeményezi a borvidéki besorolásból való törlést, az arról való döntés csak a közgyűlésen történhet meg, amelyre minden tagot a közgyűlés napirendi pontjainak közlésével meg kell hívni. A település polgármesterének értesítése azért lehet indokolt, mert több esetben is a gyakorlat azt mutatja, hogy egy település borvidéki besorolásának kezdeményezője a polgármester volt a helyi igények összefogójaként, közvetítőjeként.

A második csoportba a hegyközségek működőképességének javítását célzó módosítások tartoznak. Új elem a hegyközségi járulékminimum, ami a hegyközségek járulékbevételét tenné biztosabbá, tervezhetőbbé. A járulékminimum egy összeghatár, amelynek mértékét a hegyközségi tanács állapítja meg a borvidék vonatkozásában. A teljes körű tagi ellátáshoz (származási bizonyítvány, illetve egyéb hegybírói igazolások kiadása, nyilvántartások vezetése) biztosított minimális összeghatár borvidékenként eltérő mértékű, tekintettel az egyes borvidékek eltérő méretére, fejlettségére, tagi összetételére. A járulékminimum egységesítése országos szinten nem, viszont borvidékek szintjén már indokolt. Ha a Htv. 53. § (3) bekezdés szerint kiszámított járulék mértéke nem éri el járulékminimum mértékét, akkor a hegyközségi tag a járulékminimum összegét fizeti meg. Ez nem jelenti azt, hogy a járulék mellett egy további járulékot kellene megfizetni a tagnak. A hegyközség köztestületi önkormányzat jellegéből adódóan indokolt, hogy a borvidék szintjén működő hegyközségi tanács döntsön a járulékminimum mértékéről. A hegyközségi tanács ülésén a hegyközségek képviselői vannak jelen, akik a hegyközségi közgyűlés által jóváhagyott mandátum alapján szavaznak, így a járulékminimum mértékének megállapítása tekintetében teljesen biztosított a köztestületi autonómia.

A módosítással lehetővé válik, hogy a hegybíró jelenlegi jogszabályban meghatározott határidőt követően is kiadhasson származási bizonyítványt, illetve egyéb igazolást az ügyfél részére. A jelenlegi szabályozás szerint erre nincs lehetősége. Több olyan esetről is tudomásunk van, hogy a bortermelő a származási igazolás késedelmes megkérése miatt borát nem tudja forgalomba hozni, mivel származási igazolás hiányában forgalomba hozatali engedélyt nem kaphat. A késedelmes igénylést indokolt késedelmi bírság megfizetéséhez kötni, hogy az ügyfél továbbra is arra legyen ösztönözve, hogy származási bizonyítványt, igazolást a jogszabályban megjelölt időpontig igényelje. Ez a lehetőség a feketegazdaság visszaszorítását is szolgálja, mivel a származási bizonyítványt nem kapott termelő többnyire illegálisan próbálja meg borát értékesíteni.

A törvényben szükséges szabályozni a hegybíró egyes hegyközségekben vállalható megbízásainak számát. Jogszabályi korlátozás hiányában jelenleg egy személy korlátlan számú hegybírói megbízást vállalhat egymástól függetlenül, melynek eredménye az lehet, hogy a hegybíró „túlvállalása” akadályozhatja a tagok ügyeinek elintézését, és feladatainak megfelelő ellátását. Ezért szükséges a törvényben kimondani, hogy egy személy legfeljebb három hegyközségnél tölthet be hegybírói tisztséget.

A harmadik csoportba tartozó módosítások a Htv. szövegének pontosítását célozzák, amelyek részben a hegyközségi szervezetek működésének tapasztalatai alapján váltak szükségessé, részben a törvény fogalom-meghatározásainak változásából erednek. Ennek keretében módosul a Htv. 30. §-ának (2) bekezdése, aminek pontosítására az állampolgári jogok országgyűlési biztosának általános helyettese egy 2004. novemberében készült jelentésében hívta fel a figyelmet. A pontosító jellegű módosítás lényege, hogy a bekezdés szövegébe a „földrészlet” kifejezés helyett a „termőföld” szó kerül be.

Pontosításra kerül továbbá a hegyközségi tagsági státusz. A módosítás egyértelműen kimondja, hogy csak borvidéken alakítható hegyközség, a hegyközség tagjai tehát azok a termelők, akik borvidéken folytatnak szőlészeti és borászati árutermelő, illetve felvásárló tevékenységet. Borvidéken kívüli szőlészeti és borászati árutermelő, illetve felvásárló nem tagja a hegyközségnek, azonban ilyen tevékenységet csak akkor folytathat, ha eleget tesz a szőlészeti és borászati adatszolgáltatás rendjéről és a nem hegyközségi településeken a közigazgatási feladatokat ellátó hegyközségek meghatározásáról szóló 96/2004. (VI. 3.) FVM rendeletben foglalt kötelezettségeinek. A kötelező tagságon kívül lehetőség van önkéntesen tagság vállalására.

Megszűnik a felvásárló kötelező tagságának feltételét jelentő mennyiségi limit, mivel a felvásárlási tevékenység minimálisan felvásárolt mennyiséghez való kötése a gyakorlatban szükségtelennek, a mennyiségi határ pedig indokolatlannak bizonyult. A felvásárlási tevékenység mennyiségtől független nyomon követését a borhamisítási törekvések visszaszorítása is indokolja.

A kötelező hegyközségi tagság szőlőterület-nagysághoz kötődő feltételének megváltozásával, illetve az önkéntes tag fogalmának bevezetésével szükséges törölni a Htv. szövegéből a házikerti szőlőbirtokos fogalmát. A módosítás szerint önkéntes taggá az válhat, aki borvidéki településen kevesebb mint 1000 négyzetméter szőlőt művel és termését nem hozza forgalomba. A szőlőtermesztésről és a borgazdálkodásról szóló 2004. évi XVIII. törvény (a továbbiakban: Btv.) hasonló tartalommal használja a házikerti szőlő fogalmat, azonban eltérő célból. A Btv. szerint az 500 négyzetméter feletti ültetvények telepítése és kivágása engedélyköteles, vagyis csupán az engedélyezés szempontjából van jelentősége az 500 négyzetméteres határnak, és így a házikerti szőlő fogalom használatának. A Htv. ettől eltérően a hegyközségi tagsági jogviszonnyal összefüggésben használta korábban a házikerti szőlőbirtokos fogalmát, ezért az egységes fogalomhasználat fenntartása nem indokolt

Szükséges azonban előírni a borvidéki településen a kötelező hegyközségi tagságot, illetve a nem borvidéki településen a nyilvántartásba vételi kötelezettséget azon szőlészeti és borászati termelő számára is, aki 1000 négyzetméternél kisebb szőlőterületen gazdálkodik, de szőlőtermését értékesíti, vagy értékesítésre készít bort. Az 1000 négyzetméter alatti szőlőterület termése jelentős bormennyiséget képviselhet, ezért a hegyközségi kontroll, illetve az ennek keretében történő szabályozás és ellenőrzés szükséges.

A Htv. módosításával egyidejűleg módosul a Btv. is. A Btv. 7. §-a értelmében árutermő szőlőt telepíteni és kivágni csak engedéllyel lehet. A Btv. 43. §-a rendelkezik az engedélytől eltérő telepítések szankcionálásáról, de nem rendelkezik az engedély nélkül telepített ültetvények helyzetéről. A módosítás megteremti az engedély nélkül telepített, illetve kivágott ültetvények utólagos engedélyezésének lehetőséget, illetve azt, hogy a jogellenes cselekmények elkövetőitől mulasztási bírságot szedjen a hatóság.

A módosítás során szét kell választani a törvény hatálybalépését megelőzően, illetve az azt követően engedély nélkül telepített, illetve kivágott ültetvények utólagos legalizálására vonatkozó szabályokat, és az előbbieket az átmeneti rendelkezésekben kell elhelyezni. A törvény hatálybalépését követően elkövetett engedély nélküli műveletek vonatkozásában eltérő az eljárásrend attól függően, hogy engedély nélküli telepítés, avagy engedély nélküli kivágás történt, illetve a már meglévő engedélytől eltérő telepítések vonatkozásában is lehetőséget ad a törvény az engedély utólagos módosítására.

-----STARTING---POINT---RESZLETES---

Az 1. §-hoz

A módosítás többi részével összefüggésben a Htv. tárgyát szükséges kiterjeszteni a hegyközségi szervezetek szervezeti változására, vagyis egyesülésére és szétválására, valamint megszűnésére vonatkozóan is.

A 2. §-hoz

A Htv. fogalommeghatározásaiból kikerül a házikertiszőlő-birtokos definíciója (lásd a 4. § indokolása), ezért a fogalom a 2. §-ból is elhagyásra kerül.

A 3. §-hoz

A módosítás a hegyközségi tagsági viszonyt rendezi. A borvidéki településen tevékenykedők számára a hegyközségi tagsággal kapcsolatos előírások változatlanul hagyásával a nem borvidéki településen tevékenykedők viszonya pontosításra kerül. A hegyközségi tagságot megkövetelni ugyanis csak a borvidéki településen szőlészeti és borászati termelő, illetve felvásárló tevékenységet folytathatóktól indokolt. A nem borvidéki településeken ilyen tevékenységet folytató termelők, illetve felvásárlók nem tagjai a hegyközségnek, nem fizetnek járulékot, és nem is vesznek részt a közgyűlésen, azonban kötelesek eleget tett a külön jogszabály szerinti nyilvántartásba vételi kötelezettségüknek a tevékenység megkezdése érdekében, mivel velük szemben a hegybírónak közigazgatási jogosítványai vannak. A külön jogszabály a szőlészeti és borászati adatszolgáltatás rendjéről és a nem hegyközségi településeken a közigazgatási feladatokat ellátó hegyközségek meghatározásáról szóló 96/2004. (VI. 3.) FVM rendelet.

A 4. §-hoz

A Htv. személyi hatályának változásával az erre vonatkozó értelmező rendelkezéseket is szükséges módosítani. A hegyközség-alapítás feltételeinek módosítása mellett szükséges a kötelező tagság korábban 500 négyzetméteres határának 1000 négyzetméterre emelése is. Az 500 négyzetméter a gyakorlatban túlzottan kis méretnek bizonyult, a hegybírók az 500 négyzetméter nagyságú ültetvényt művelő termelők bejelentési kötelezettségének elmulasztását csak irreálisan nagy költségráfordítás mellett voltak képesek felderíteni. Emellett a járulékbevétel nem eredményez akkora bevételt az 1000 négyzetméternél kisebb ültetvényt művelőknél, mint az ezzel kapcsolatos adminisztrációs és ügyintézési költségek. A változtatás emellett a közösségi jogszabályokkal is összhangban van, mivel a borpiac közös szervezéséről szóló 1999. május 17-i 1493/1999/EK tanácsi rendelet előírja, hogy minden olyan szőlőültetvényről adatot kell szolgáltatni, amely meghaladja az 1000 négyzetmétert.

Szükséges azonban előírni a borvidéki településen a kötelező hegyközségi tagságot, illetve a nem borvidéki településen a nyilvántartásba vételi kötelezettséget azon szőlészeti és borászati termelő számára is, aki 1000 négyzetméternél kisebb szőlőterületen gazdálkodik, de szőlőtermését értékesíti, vagy értékesítésre készít bort. Az 1000 négyzetméter alatti szőlőterület termése jelentős bormennyiséget képviselhet, ezért a hegyközségi kontroll, illetve az ennek keretében történő szabályozás és ellenőrzés szükséges. A kötelező hegyközségi tagság szőlőterület-nagysághoz kötődő feltételének megváltozásával, illetve az önkéntes tag fogalmának bevezetésével szükséges törölni a Htv. szövegéből a házikerti szőlőbirtokos fogalmát.

Az 5. §-hoz

Az önálló hegyközség-alakítás feltétele a jelenlegi 50 hektárról 500 hektárra változik. A nagyobb méretű hegyközségek biztosabb pénzügyi és szakmai alapot képesek teremteni az egyre összetettebb és felelősségteljesebb feladataik ellátására. A hegyközségnek emellett meghatározott feltételek teljesítésekor lehetősége van arra, hogy a hegyközségi tanácsnál kezdeményezze az 500 hektárnál kisebb területen történő működés engedélyezését.

A 6. §-hoz

A Htv. 6. §-a tulajdonképpen az 1994-ben megalkotott törvényhez átmeneti rendelkezést állapít meg, mivel úgy rendelkezik, hogy a törvény hatálybalépését követő hatvan napon belüli időszakra vonatkozóan állapított meg szabályokat A módosítás pontosítja ezért a hegyközség megalakítása céljából szükséges teendőket.

A 7. §-hoz

A hegyközség-alakítás megváltozott feltételei következtében a hegyközségek többsége több település szőlőterületét is magába foglalja, ezért szükséges kiegészíteni a hegyközséget alkotó települések nevével az alapszabályt.

A 8. §-hoz

A hegyközség legfőbb döntéshozó szervét szükséges felhatalmazni az önkéntes hegyközségi tagságot vállalók felvételéről, mivel azok tagsága befolyással van a hegyközségi működésre. A hegyközség-alakítás megváltozott feltételei következtében megszűnik az egy település egy hegyközség főszabály, ezért feleslegessé válik a közgyűlésnek a más települések hegyközségéből településrész átcsatolása miatt kiváló hegyközségi tagok kérdésében való döntési jogköre.

Tekintettel arra, hogy a nagyobb méretű hegyközségek létrejöttével a részközgyűlések jelentősége megnőhet, szükséges a közgyűlésnek részközgyűlések formájában történő megtartására vonatkozó szabályozást részletezni.

A 9. §-hoz

A harminc főt meg nem haladó taglétszámú hegyközségek esetében a hegybíró szerepét indokolt megnövelni, emellett a hegyközségek működésének jelenlegi gyakorlatához való igazodás érdekében elhagyásra kerül az alelnöki tisztség, ugyanis a hegyközségek alapszabályai ilyen tisztséget nem határoznak meg.

A 10. §-hoz

Nem életszerű a választmány legalább kéthavonta történő ülésezésének megkövetelése, ezért a szabályozás a gyakorlatot követve rugalmasabban rendezi a választmány ülésezésének gyakoriságát.

A 11. §-hoz és 19. §-hoz

A módosítás pontosítja a hegybíró feladatait. Az ültetvénykataszter - a szőlőtermelési potenciál szigorú kontrollja esetén - az alapja Magyarország Európai Unió felé történő adatszolgáltatásának, a támogatások elbírálásának, ezért az adatbázis megbízhatósága igen fontos.

A módosítás következtében a hegybíró tisztség betöltésének előfeltételévé válik a legalább középfokú szakirányú végzettség megléte. A Htv. hatálybalépésétől eltelt több mint 10 év alatt a hegybíró feladatai egyre összetettebbé váltak, munkájának szakszerű végzéséhez indokolt a képzettség előírása.

A körhegybíró abban különbözik a több hegyközségnél egyidejűleg alkalmazott hegybírótól, hogy alkalmazását az alkalmazó hegyközségek közösen végzik, egymással megegyezve. A több hegyközségnél egyidejűleg alkalmazott hegybíró esetében az érintett hegyközségek között semmiféle megállapodás nincs, a hegybíró az egyes hegyközségekben a többitől függetlenül látja el tevékenységét, más hegyközségnél végzett tevékenységéről beszámolási kötelezettség nem terheli. Ezért szükséges annak törvényi rögzítése, hogy a hegybíró legfeljebb 3 hegyközségnél vállalhat tisztséget. Jelenleg egy személy korlátlan számú hegybírói megbízást vállalhat egymástól függetlenül, melynek eredménye az lehet, hogy a hegybíró „túlvállalása” akadályozhatja a tagok ügyeinek elintézését, és feladatainak megfelelő ellátását.

A 12. §-hoz

A Htv. 17/A. §-ának módosítása nagyobb rugalmasságot ad a hegyközségek számára a körhegybírósághoz való csatlakozáshoz és az abból való kilépéshez azzal, hogy az érdekeltek a Htv. általános szabályaitól eltérően is megállapodhatnak a csatlakozás és a kiválás időpontját illetően. Mivel a hegybírót pályázat alapján választják, ezért indokolt, hogy a körhegybírót is pályázat alapján az érdekelt hegyközségek közgyűléseinek mindegyike válassza meg.

A 13. §-hoz

A módosítás egyértelművé teszi, hogy a hegyközségi szervezetek milyen módon szűnhetnek meg, vagy egyesülhetnek, amelyek együttesen a hegyközségek szervezeti változását jelentik. Egyesülésre összeolvadással és beolvadással kerülhet sor. A hegyközségek egyesülését érintően szükséges rendezni az egyesülésben részt vevő hegyközségek vagyonának és közigazgatási jogosítványaik kérdését.

A 14. §-hoz

A hegyközségi szervezetek szétválhatnak, amennyiben a szétválással létrejövő hegyközségek eleget tesznek a hegközség-alakítási feltételeknek. A módosítás a szétváló hegyközségekre vonatkozó vagyonmegosztási szabályokat, illetve a jogok és kötelezettségek kérdését is rendezi.

A 15. §-hoz

Az összeolvadással, illetve szétválással létrejött új hegyközségek alakuló közgyűlésére az általános szabályok alkalmazandók. Kivételt képez ez alól az előkészítő bizottságra és a határozatképességre vonatkozó szabályozás, ahol az általánosnál egyszerűbb szabályok előírása indokolt.

A 16. §-hoz

A tagságra vonatkozó szabályok módosítása szükséges a kötelező hegyközségi tagság feltételeinek, illetve a Htv. fogalomhasználatának megváltozása miatt. Megszűnik a felvásárló kötelező tagságának feltételét jelentő mennyiségi limit, mivel a felvásárlási tevékenység minimálisan felvásárolt mennyiséghez való kötése a gyakorlatban szükségtelennek, a mennyiségi határ pedig indokolatlannak bizonyult. A felvásárlási tevékenység mennyiségtől független nyomon követését a borhamisítási törekvések visszaszorítása is indokolja.

A 17. §-hoz

A módosítás részletezi a borvidéken, illetve az azon kívüli településen tevékenykedő termelők és felvásárlók hegyközségi jogviszonyának keletkezését, illetve megszűnését.

A gyakorlatban problémát okoz, hogy a hegybíró nem ismeri az ültetvény tulajdonosát, ha az ültetvényt bérlő műveli. Ha a bérlő az ültetvény művelését már nem folytatja, a hegybírónak csak jelentős utánajárás eredményével sikerül a tulajdonost megtalálni és jogszabályi kötelezettségeinek teljesítésére felszólítani, ezért a törvény az ilyen esetekben bejelentési kötelezettséget ír elő a művelő részére.

A 18. §-hoz

A módosítás a személyes adatok védelméről és a közérdekű adatok nyilvánosságáról szóló 1992. évi LXIII. törvénynek megfelelően meghatározza a kezelendő személyes adatok körét.

A 20. §-hoz

A jogértelmezési problémára és a módosítási szükségletre az állampolgári jogok országgyűlési biztosának általános helyettese egy 2004. novemberében készült jelentésében hívta fel a figyelmet. A pontosító jellegű módosítás lényege, hogy a termőföldről szóló 1994. évi LV. törvénnyel összhangban a „földrészlet” kifejezés helyett a „termőföld” szó kerül be a normaszövegbe.

A 21. §-hoz és a 26. §-hoz

A hegyközség-alakítás feltételeinek megváltozása következtében előfordulhat, hogy a kisebb borvidékeken csak egy hegyközség alakul. Indokolatlan ebben az esetben a hegyközség és a hegyközségi tanács egymás emellett működése, ezért a törvény a hegyközségi tanácsi feladatokat a hegyközségre telepíti. Ebben az esetben a hegyközség közigazgatási ügyben hozott határozata ellen benyújtott fellebbezést a nemzeti tanács bírálja el.

A 22. §-hoz

A titkár személyére indokolt kiterjeszteni a hegybíróra vonatkozó egyes rendelkezéseket, így például a végzettségre, a közigazgatási alapvizsga letételére vonatkozó követelményt. A titkár esetében is előfordulhat, hogy ugyanaz a személy tölti be a tisztséget több hegyközségi tanácsban is, különösen borvidéki régiók esetében, azonban indokolt ebben az esetben is a funkció betöltésének 3 hegyközségi tanácsra való korlátozása.

A 23. §-hoz

A módosítás a gyakorlathoz igazodva pontosítja a hegyközség feladatait, megkönnyítve ezzel a jogértelmezést.

A 24. §-hoz

A hegyközségnek vadászati jog kérésére való felhatalmazása szintén jogértelmezési problémákat eredményezett, mivel az nincs összhangban a vad védelméről és a vadgazdálkodásról, valamint a vadászatról szóló 1996. évi LV. törvény fogalomhasználatával. A gyakorlatban a képviseleti lehetőség a külterületen lévő zártkerti ingatlannak a vadászterület kiterjedésének megállapításánál figyelembe vehető földterületnek minősítésére irányuló hatósági eljárás kezdeményezése tekintetében indokolt.

A 25. §-hoz

A módosítással lehetővé válik, hogy a hegybíró a jogszabályban meghatározott határidőt követően is kiadhasson származási bizonyítványt, igazolást az ügyfél részére. A jelenlegi szabályozás szerint erre nincs lehetősége. Sajnos a bortermelő a származási bizonyítvány késedelmes megkérése miatt borát nem tudja forgalomba hozni, mivel származási igazolás hiányában forgalomba hozatali engedélyt nem kaphat. A származási bizonyítványt nem kapott termelők többsége illegálisan próbálja meg borát értékesíteni, ezért indokolt - egyéb törvényi feltételek teljesülésekor - késedelmi bírság megfizetése esetén kiadni a származási bizonyítványt.

A 27. §-hoz

A közigazgatási hatósági eljárásra vonatkozó törvényi változás miatt a hatályos törvényre való hivatkozás került be a normaszövegbe.

A 28. §-hoz

Új elem a hegyközségi járulékminimum, ami a hegyközségek járulékbevételét teszi biztosabbá, tervezhetőbbé. A járulékminimum egy összeghatár, amelynek mértékét a hegyközségi tanács állapítja meg a borvidék vonatkozásában. A teljes körű tagi ellátáshoz (származási bizonyítvány, illetve egyéb hegybírói igazolások kiadása, nyilvántartások vezetése) biztosított minimális összeghatár borvidékenként eltérő mértékű, tekintettel az egyes borvidékek eltérő méretére, fejlettségére, tagi összetételére. A járulékminimum egységesítése országos szinten nem, viszont borvidékek szintjén már indokolt.

Ha a Htv. 53. § (3) bekezdése szerint kiszámított járulék mértéke nem éri el a járulékminimum mértékét, akkor a hegyközségi tag a járulékminimum összegét fizeti meg. Ez nem jelenti azt, hogy a járulék mellett egy további járulékot kellene megfizetni a tagnak. A hegyközség köztestületi önkormányzat jellegéből adódóan indokolt, hogy a borvidék szintjén működő hegyközségi tanács döntsön a járulékminimum mértékéről. A hegyközségi tanács ülésén a hegyközségek képviselői vannak jelen, akik a hegyközségi közgyűlés által jóváhagyott mandátum alapján szavaznak, így a járulékminimum mértékének megállapítása tekintetében teljesen biztosított a köztestületi autonómia.

A 29. §-hoz

A módosítás rendezi, hogy a jogszabályellenesen működő hegyközség működésének felfüggesztése esetén hogyan történik a hegyközségi feladatok ellátása.

A 30. §-hoz

A módosítás jogtechnikai jellegű. A hatályos Htv. 55/A. §-ában megadott felhatalmazás átkerül a 65. §-ba. Ezen felhatalmazás alapján született meg a hegyközségi szervezetek által lefolytatott egyes eljárások igazgatási szolgáltatási díjáról szóló 61/1998. (XII. 17.) FVM rendelet.

A 31. §-hoz

A Btv. 7. §-a értelmében árutermő szőlőt telepíteni és kivágni csak engedéllyel lehet. A Btv. rendelkezik az engedélytől eltérő telepítések szankcionálásáról, de nem rendelkezik az engedély nélkül telepített ültetvények jogi helyzetéről. A Btv. 43. §-ának módosítása az engedély nélkül telepített szőlőültetvények utólagos engedélyezésére, illetve a jogellenes cselekmény szankcionálására vonatkozóan állapít meg rendelkezéseket. A telepítési engedély nélkül telepített szőlőültetvények utólagos legalizálása esetén bírság kiszabása indokolt annak érdekében, hogy az ügyfél érdekelt legyen a telepítési engedély megkérésére a telepítés megkezdése előtt. Lehetőséget ad a törvény arra, hogy a telepítő az utólagos engedélyben egyidejűleg kezdeményezze az ültetvény átalakításának engedélyezését, amennyiben az ültetvény nem felel meg a jogszabályoknak. Ez a szabály a kisebb jellegű, és könnyebben helyrehozható jogsértések esetében teszi lehetővé az utólagos legalizálást, és az ültetvény kivágását jelentő legsúlyosabb szankció alkalmazását.

A 32. §-hoz

A törvény megteremti az engedély nélkül kivágott ültetvények utólagos engedélyezésének lehetőségét. Amennyiben a kivágás a külön jogszabályban előírt követelményeknek megfelel, a kivágást utólagosan engedélyezi az illetékes hatóság, ellenkező esetben elrendeli a művelési ág szerinti állapot helyreállítását.

A 33. §-hoz

A törvény megadja a lehetőséget arra, hogy a telepítési engedélyben foglaltaktól eltérően telepített szőlőültetvényt utólagosan legalizálja a telepítő úgy, hogy kezdeményezi a telepítési engedély módosítását.

A jogalkotó nevesíti a telepítési engedélyben foglaltaktól eltérő telepítés azon esetét, amikor az ültetvényt a termőhelyre nem engedélyezett szőlőfajtával, vagy a termőhelyen fel nem használható szaporítóanyaggal végezték, amikor is nem lehetséges az engedély utólagos módosítása, hanem az ültetvényt ki kell vágni.

A 34. §-hoz

A § a jogellenes cselekmények anyagi jogi szankcionálásáról rendelkezik, miszerint az engedély nélkül vagy engedélytől eltérően telepített, vagy engedély nélkül kivágott ültetvények vonatkozásában az ügyfél mulasztási bírsággal sújtandó.

Az anyagi jogi szankcionálás mellett a törvény eljárási jellegű mulasztási bírság kiszabását rendeli azon ügyfelek vonatkozásában, akiket az illetékes hatóság felszólított az utólagos engedélyek benyújtására, és a jogellenes ültetvény-telepítés, illetve -kivágás ilyen módon történő utólagos legalizálására, azonban ennek a kötelezettségüknek nem tesznek eleget.

A 35. §-hoz

A Btv. szerinti adatszolgáltatásra kötelezettek körét összhangba kell hozni a hegyközségi tagsági viszonyra, illetve a nem borvidéki településen tevékenykedők esetében nyilvántartásba vételre kötelezettek körével. Nem indokolt ugyanis az adatszolgáltatási kötelezettség fenntartása azon termelők vonatkozásában, akik 500 négyzetméter feletti, de 1000 négyzetmétert meg nem haladó területű szőlőt művelnek, de szőlőtermésüket nem értékesítik, illetve értékesítés céljából bort nem készítenek.

A módosítás szerint a beszedett bírság a hegyközségi szervezetet illetné meg. Azzal, hogy a bírság a hegyközségi szervezet bevétele, a hegybíró nagyobb ösztönzést kap arra, hogy a bejelentési vagy adatszolgáltatási kötelezettségüket elmulasztókat megkeresse és felszólítsa kötelezettségük teljesítésére. Ezzel az ágazatról kapott adatok pontosságának javulása is remélhető.

A 36. §-hoz

A módosítás jogtechnikai jellegű, pontosítja, illetve kiegészíti az agrárpolitikáért felelős miniszter részére a 2. §-ban már korábban megadott felhatalmazásokat.

-----STARTING---POINT---VEGE---

A 37. §-hoz

A törvény hatálybalépésének napja a kihirdetését követő 15. nap, az állampolgárokra hátrányos jogkövetkezményt előíró rendelkezések esetében pedig a kihirdetést követő 46. nap, összhangban az államháztartásról szóló 1992. évi XXXVIII. törvénnyel.

A 38. §-hoz

A § átmeneti rendelkezéseket állapít meg, mivel a törvény hatálybalépését követő 60 naphoz köti a megváltozott feltételeknek megfelelő hegyközségek megalakítását. A hegyközségi feladatok zavartalan ellátásának biztosítása érdekében szükséges rendelkezni a hegyközségek kényszeregyesüléséről, amit a hegyközségi tanács közigazgatási határozatban rendel el. A hegyközségnek arra is megvan a lehetősége, hogy amennyiben nem kíván egyetlen hegyközséggel sem egyesülni, akkor kezdeményezheti a borvidéki besorolásának törlését.

Az átalakulás folyamatát szükséges folyamatosan nyomon követni, ezért a hegyközségi tanácsok még az átalakulásra adott határidő elérkezte előtt jelentést készítenek a nemzeti tanács részére az átalakulás folyamatáról.

A 39. §-hoz

Az átmeneti rendelkezésekben szükséges szabályozni a törvény hatálybalépése előtt engedély nélkül telepített, illetve kivágott ültetvények helyzetét, mivel a 31. §-ban foglalt módosítás a visszamenőleges hatály tilalma miatt csak a törvény hatálybalépését követően elkövetett jogsértésekre állapíthat meg szankciót. Az így engedély nélkül végzett ültetvénytelepítés, illetve ültetvénykivágás utólagos legalizálása érdekében minden ilyen cselekményt végző a törvény hatálybalépését követő százötven napon belül köteles benyújtani utólag a telepítési, illetve a kivágási engedély iránti kérelmét a hatósághoz. Amennyiben az ügyfél határidőben nem teljesíti kötelezettségét, mulasztási bírsággal sújtandó.

Amennyiben a mulasztó ügyfél benyújtja az utólagos engedély iránti kérelmét, és az a jogszabályi előírásoknak megfelel, az illetékes hatóság a kérelmet jóváhagyja, ellenkező esetben elrendeli a művelési ág szerinti állapot visszaállítását. A törvény arra is lehetőséget ad, hogy amennyiben az engedély nélkül telepített ültetvény nem felel meg a jogszabályi előírásoknak, a mulasztó az utólagos engedély iránti kérelemben vállalja, hogy az ültetvényt a jogszabályi előírásoknak megfelelően átalakítja.

A 40. §-hoz

A § a törvény módosító és hatályon kívül helyező rendelkezéseinek hatályon kívül helyezéséről rendelkezik, mivel az Alkotmánybíróság 4/2006. (II. 15.) AB határozatának megfelelően azok önálló normatartalommal nem rendelkező jogszabályként jogi hatásukat a hatálybalépésükkel váltják ki, és ezt követően feleslegesen terhelik a jogrendszert. Az átmeneti szabályok egy későbbi időpontban szintén hatályukat vesztik.