2008. évi XXXIV. törvény indokolása

a Magyar Köztársaság Kormánya és az Észak-atlanti Szerződés Szervezete közötti, a NATO Légiszállítást Kezelő Szervezetnek a Magyar Köztársaság területén való településéről és működéséről

-----STARTING---POINT---ALTALANOS---

Általános indokolás

A törvény a nemzetközi szerződésekkel kapcsolatos eljárásról szóló 2005. évi L. törvény 7. §-ában és 9. §-ában foglalt rendelkezéseknek megfelelően tartalmazza a Magyar Köztársaság Kormánya és az Észak-atlanti Szerződés Szervezete közötti, a NATO Légiszállítást Kezelő Szervezetnek a Magyar Köztársaság területén való településéről és működéséről szóló Megállapodás (továbbiakban: Megállapodás) kötelező hatályának elismerésére és kihirdetésére vonatkozó rendelkezéseket, valamint kihirdeti a Megállapodás hiteles angol és magyar nyelvű szövegét.

Figyelemmel arra, hogy a Megállapodás az Országgyűlés hatáskörébe tartozó kérdéseket érint, a fenti törvény rendelkezéseinek megfelelően kötelező hatályának elismerésére az Országgyűlés ad felhatalmazást, valamint annak szövegét törvényben hirdeti ki.

A Megállapodás létrehozásának elsődleges célja az, hogy a NATO Légiszállítást Kezelő Szervezet (NAMO) Magyarországon létrehozandó képviseletének, valamint személyzetének jogállását, továbbá kiváltságait és mentességeit a vonatkozó nemzetközi megállapodásoknak és nemzetközi gyakorlatnak megfelelően szabályozza.

-----STARTING---POINT---RESZLETES---

Részletes indokolás

Az 1. §-hoz

A törvény 1. §-a a nemzetközi szerződésekkel kapcsolatos eljárásról szóló 2005. évi L. törvény 7. §-a (2) bekezdésének megfelelően tartalmazza a Megállapodás kötelező hatályának elismerésére vonatkozó felhatalmazást.

A 2. §-hoz

A törvény 2. §-a a nemzetközi szerződésekkel kapcsolatos eljárásról szóló 2005. évi L. törvény 9. §-ának megfelelően kihirdeti a Megállapodás szövegét.

A 3. §-hoz

A törvény 3. §-a tartalmazza a Megállapodás hiteles angol és magyar nyelvű szövegét.

A NAMO magyarországi létrehozásáról és működéséről szóló, összesen 11 cikkből álló megállapodás (székhely-megállapodás) szerződő felei az Észak-atlanti Szerződés Szervezete (NATO) és a Magyar Köztársaság Kormánya.

A Megállapodás rendelkezik a NAMO részére irodái, valamint az üzemeltető alakulat pápai kiszolgálása céljából egyes HM kezelésű ingatlanok és ingatlanrészek térítésmentes használatba adásáról. Ezt kiegészítendő, a Megállapodás részletesen rendelkezik az ezen ingatlanok fenntartásából és felújításából a NAMO-ra háruló terhekről és fizetési kötelezettségekről, valamint a használatba adott ingatlanok későbbi visszaszolgáltatásának eljárási és pénzügyi rendjéről is.

A Megállapodás a szervezet és tisztviselőinek jogállása tekintetében a vonatkozó NATO gyakorlatot, valamint a hatályos és alkalmazandó nemzetközi megállapodásokat követi. Ez utóbbi tekintetében mindenekelőtt a 2000. évi XII. törvénnyel kihirdetett, az Észak-atlanti Szerződés Szervezete, a nemzeti képviselők és a nemzetközi titkárság jogállásáról szóló 1951. szeptember 20-án Ottawában kelt Megállapodás rendelkezéseire utal vissza, azok jelen szervezetre való alkalmazását erősíti meg. Az Ottawai Megállapodás tehát a Magyar Köztársaságot a NATO-val és annak tisztviselőivel szemben jelenleg is kötelezi, tényleges alkalmazására azonban csak most, egy NATO-szervezet Magyarországra településével kerül sor.

A kiváltságok és mentességek keretében a NAMO-t a működéséhez szükséges sérthetetlenség, egyes adómentességek (egyes közvetlen adók alóli mentesség, vámmentesség, áfa alóli mentesség és jövedéki adó alóli mentesség) illetik meg, míg a tisztviselőket a Magyar Köztársaság területén szolgálatot teljesítő nemzetközi tisztviselőknek járó, mindenkor érvényes kiváltságok és mentességek (sérthetetlenség, korlátozott vámmentesség, korlátozott áfa és jövedéki adó alóli mentesség, regisztrációs adó alóli mentesség, valamint szja alóli mentesség) illetik meg.

A szervezet által alkalmazott, de tisztviselőjének nem minősülő magyar alkalmazottak (pl. fizikai személyzet) tekintetében - a nemzetközi szervezetek vonatkozásában alkalmazott gyakorlatnak megfelelően - a magyar jogszabályok alkalmazását írja elő, ugyanakkor az Ottawai Megállapodás XXIII. Cikk a) pontjának megfelelő, úgynevezett „funkcionális mentességet” biztosít részükre. A tisztviselők és hozzátartozóik egészségügyi ellátása tekintetében a megállapodás a vonatkozó hatályos magyar jogszabályokra utalást tartalmaz.

A Megállapodás továbbá felhatalmazó rendelkezést tartalmaz a honvédelmi tárca és a NAMO vezérigazgatója részére annak tekintetében, hogy a fogadó állam és a szervezet közötti együttműködés részletes szabályait - a mindenkor hatályos magyar jogszabályoknak megfelelő - alacsonyabb szintű, nemzetközi szerződésnek nem minősülő megállapodásokban rendezzék. Ilyen megállapodás a NAMO részére az MH Pápa Bázisrepülőtéren használatba adott egyes épületek és épületrészek fenntartásáról, költségei viselésének eljárási szabályairól, valamint az üzemeltető alakulat részére nyújtandó repülőtéri szolgáltatások részletes szabályairól szóló megállapodás.

A Megállapodás a nemzetközi szerződések jogának megfelelően, lehetséges normakonfliktust feloldó rendelkezést tartalmaz a Magyar Köztársaság és a NAMO-ban részes más államok közötti, kétoldalú nemzetközi megállapodások tekintetében.

A Megállapodás végül a nemzetközi szerződésekben szokásos rendelkezésekkel (vitarendezés, módosítás, felmondás, hatálybalépés, szövegek) zárul.

A Megállapodáshoz függelék nem tartozik.

A 4. §-hoz

A törvény 4. §-a a Megállapodás és a kihirdető jogszabály hatálybalépésével kapcsolatos rendelkezéseket tartalmazza.