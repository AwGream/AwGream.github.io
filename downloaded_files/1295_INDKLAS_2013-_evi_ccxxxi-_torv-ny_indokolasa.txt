2013. évi CCXXXI. törvény indokolása

egyes törvényeknek a rezsicsökkentés végrehajtásával összefüggő módosításáról

-----STARTING---POINT---ALTALANOS--- 

A törvény elsődleges célja, hogy tovább erősítse hazánk fogyasztóvédelmi rendszerét a fogyasztóvédelmi referensek létszámának növelésével, valamint, hogy elősegítse az egységes közszolgáltatói számlakép kialakítását, szem előtt tartva a szolgáltatók és a Magyar Posta észrevételeit, javaslatait.

A rezsicsökkentés és az arról való megfelelő tájékoztatás mindenkit megillet, ezért különösen fontos változás a társasházak és lakásszövetkezetek esetében, hogy 2014. január 1-től a közös használatú helyiségek villamos energia fogyasztására is kiterjesztésre kerül a 20%-os rezsicsökkentés. A törvény azt is biztosítja, hogy az önkormányzati tulajdonú lakások bérlői is részesülhessenek az önkormányzatokat megillető rezsicsökkentésben. Előírásra kerül továbbá, hogy minden olyan közszolgáltatás esetében, amely a külön tulajdonon belül nem mérhető, a közös képviseletet ellátó személy vagy vállalkozás rendszeres és részletes írásbeli tájékoztatást kell, hogy adjon a rezsicsökkentések eredményeként megtakarított összegről.

A közös képviselőket terhelő kötelezettségek betartása hatósági eszközökkel kikényszeríthetővé válik. Az egységes közszolgáltatói számlaképről szóló 2013. évi CLXXXVIII. törvényben foglaltaknak megfelelően, ezáltal már a társasházak és lakásszövetkezetek esetében is megvalósul a fogyasztók érthető egységes és átlátható tájékoztatása.

-----STARTING---POINT---RESZLETES---

Az 1. §-hoz

Felhatalmazó rendelkezés, lásd részletesen a 12. § indokolását.

A 2-4. §-hoz

A módosítás révén bővül a közös képviselő (intézőbizottság) feladatköre. A közös képviselő havonta, hirdetményi úton köteles tájékoztatni a tulajdonostársakat a rezsicsökkentésből eredő, társasházat érintő, havi megtakarításokról. A közös képviselő minden év február 15-éig (legkorábban 2014. évben) - megfelelő felkészülési időt biztosítva a tulajdonostársaknak a május 31-éig megtartandó éves közgyűlésre - valamennyi tulajdonostársat írásban tájékoztat a közös költség közműszolgáltatási elemeinek és a külön tulajdonon belül nem mérhető közműszolgáltatások díjait érintő rezsicsökkentés egyes tulajdonostársakra számított összegéről.

Mindezeken felül a közös képviselő által készítendő éves elszámolás kötelező tartalmi elemei is bővülnek a rezsicsökkentésből eredő megtakarítások feltüntetésével. Az említett tájékoztatási kötelezettségek elmulasztása esetén a tulajdonostársak a fogyasztóvédelmi hatóságnál élhetnek bejelentéssel. A fogyasztóvédelmi hatóság a bejelentés megalapozottságának megállapítása esetén szankcióként bírságot szabhat ki közvetlenül a közös képviselővel szemben, melyet a közös képviselő nem terhelhetne rá a társasházra.

Az 5-7. §-hoz

A módosítás a társasházi szabályozáshoz hasonlóan, lakásszövetkezet esetén az igazgatóság feladatkörét bővíti a rezsicsökkentések végrehajtásához kapcsolódó tájékoztatási kötelezettség bevezetésével. Az igazgatóságnak a tájékoztatást havonta, hirdetményi úton, évente február 15-ig az egyes tulajdonostársak részére, írásban, valamint az éves beszámoló keretében kell teljesíteni.

A rezsicsökkentéssel összefüggő tájékoztatás elmaradása esetén a tagok és nem tag tulajdonosok a fogyasztóvédelmi hatósághoz fordulhatnak. A hatóság eljárásában az igazgatóság mulasztásának megállapítása esetén szankcióként bírságot szabhat ki, melyet az igazgatóság nem terhelhet rá a lakásszövetkezetre.

A 8. §-hoz

A módosítás célja, hogy a földgáz ágazathoz hasonlóan lakossági fogyasztónak minősüljenek a társasházak és lakásszövetkezetek is, ha a lakóépületben a műszakilag megosztott, önálló lakások száma meghaladja az épületben lévő önálló nem lakás céljára szolgáló helyiségek számát. A módosítás révén a közös helyiségekkel kapcsolatban elhasznált villamos energia (pl.: lépcsőház világítás, lift) tekintetében is érvényesül a rezsicsökkentés.

A 9. §-hoz

A jogszabályszöveg pontosítása egyértelművé teszi, hogy azon égéstermék elvezetőkkel kapcsolatban végzett kéményseprő-ipari közszolgáltatás vonatkozásában is érvényesül a rezsicsökkentés, amelyek (mint ingatlanrészek) a társasház esetében közös tulajdonban, illetve a lakásszövetkezet tulajdonában vannak.

A 10. §-hoz

Önkormányzatok a tulajdonukban lévő lakhatás célját szolgáló ingatlanok vonatkozásában jogosultak lehetnek a csökkentett mértékű díjakra földgáz egyetemes szolgáltatás, valamint víziközmű-szolgáltatás tekintetében. Ezen két szolgáltatási terület esetében jellemző, hogy az egyetemes szolgáltató, illetve a közszolgáltató közvetlenül a tulajdonosnak és nem az ingatlan tényleges használójának állítja ki a számlát. E módosítás célja, hogy az önkormányzatoknak csak akkora mértékű díjakat számlázhassanak ki a természetes személyek által bérelt lakhatás célját szolgáló ingatlanok tekintetében, mint amekkora összeg őket az egyetemes, illetve közszolgáltató felé terhelte.

A 11. §-hoz

A rezsicsökkentés fogalmának meghatározása.

A 12. §-hoz

A számvitelről szóló 2000. évi C. törvény hatálya alá tartozó, a kis- és középvállalkozásokról, fejlődésük támogatásáról szóló törvény hatálya alá nem tartozó vállalkozások esetében a fogyasztóvédelmi referens foglalkoztatásának előírása erősíti mind a fogyasztói, mind a vállalkozási oldal körültekintő fogyasztói szemléletének fejlődését. A pozíció létrehozása ezen vállalkozások fogyasztóvédelmi szemléletének megalapozását, a fogyasztóvédelmi jogszabályok ismeretének elmélyítését, ezáltal a jogkövető magatartás erősítését, könnyedebbé válását célozta.

A hatékony és eredményes feladatellátáshoz ugyanakkor az is szükséges, hogy egy, akár több százezer fogyasztóval kapcsolatban álló, országos hálózattal rendelkező vállalkozásnál ezen feladatot megfelelő számú és megfelelő képzettséggel, tapasztalattal rendelkező személy lássa el. A képzettségre és szakmai tapasztalatra vonatkozó részletes előírásokat a miniszter rendeletben határozza meg.

Egyértelmű, hogy a fogyasztóvédelmi hatóság jogosult ellenőrizni a fogyasztóvédelmi referens foglalkoztatását előíró rendelkezés megtartását, valamint eljárni a kötelezettséget nem teljesítő vállalkozásokkal szemben.

A 13-14. §-hoz

Technikai jellegű pontosítások, melyek az egységes közszolgáltatói számlakép kialakításában segítik a szolgáltatókat, a nyomdákban használt színkódok megadásával, valamint a számlarészletező oldalak minimális módosításával. További változás a címkézés Arial betűtípusra történő módosítása, mely a Magyar Posta optikai karakterfelismerő rendszerével kompatibilis karaktertípus.

A gyengénlátókra való tekintettel a víziközmű-szolgáltatás esetében világosabb színárnyalat kerül meghatározásra.

-----STARTING---POINT---VEGE---

A 15. §-hoz

Hatályba léptető rendelkezés.

A 16. §-hoz

Figyelemmel а belső piaci szolgáltatásokról szóló 2006/123/EK irányelv 15. cikk (2) bekezdés f) pontjára és (7) bekezdésére, a fogyasztóvédelmi referensek minimális számával kapcsolatos rendelkezés - a törvény kihirdetését követően - bejelentésköteles az Európai Bizottság felé, és mind a törvény, mind a fogyasztóvédelemről szóló 1997. évi CLV. törvényt az erre utaló záradékkal is e1 kell látni.