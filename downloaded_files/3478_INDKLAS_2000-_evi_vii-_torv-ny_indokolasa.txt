2000. évi VII. törvény indokolása

a Magyar Köztársaság Kormánya és a Norvég Királyság Kormánya között a minősített katonai információk védelméről, Oslóban, 1999. október 12-én aláírt Egyezmény megerősítéséről és kihirdetéséről

ÁLTALÁNOS INDOKOLÁS

Az Egyezmény, amelynek hatálya kiterjed a katonai felszerelések és honvédelmi jellegű beruházások védelmére is, fontos feltétele a két állam közötti kölcsönös bizalom és szoros katonai kapcsolat kialakításának. Mindezek nélkül nem valósulhatna meg a felek közötti közvetlen tapasztalatcsere sem.

RÉSZLETES INDOKOLÁS

Az 1-2. §-hoz

A törvény 1. §-a az Egyezmény megerősítését és kihirdetését, a 2. § az Egyezmény hivatalos magyar nyelvű szövegét tartalmazza.

Az Egyezmény 1. Cikke kimondja, hogy az Egyezmény szerves részét képezi minden olyan szerződésnek, amelyet a Felek a jövőben a honvédelmi együttműködés keretében kötnek vagy aláírnak.

A 3. Cikk tartalmazza az információk kölcsönös megfeleltetésénél alkalmazandó jelöléseket.

Az Egyezmény a továbbiakban rögzíti a Felek kötelezettségeit, az Egyezmény rendelkezéseinek végrehajtásáért és felügyeletéért felelős illetékes biztonsági hatóságokat. Rendelkezik továbbá a konzultációkról, a minősített információk továbbításának módjáról, és az egymás területén történő látogatásokról, valamint a titoksértés esetén követendő eljárásról. Az Egyezmény fontos eleme a szerződésekről szóló 9. Cikk, amely lehetővé teszi a Felek vállalkozói számára, hogy olyan projektekben vegyenek részt a másik ország területén, amelynek során minősített információkkal is kapcsolatba kerülnek.

A 3. §-hoz

A 3. § az Egyezmény hatályba lépéséhez - a 13. Cikk (1) bekezdése szerint - szükséges, a Felek belső joga által előírt feltétel teljesítésére utal.