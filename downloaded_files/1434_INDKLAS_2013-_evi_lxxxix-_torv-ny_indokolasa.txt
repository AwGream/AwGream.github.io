2013. évi LXXXIX. törvény indokolása

a választási eljárásról szóló 2013. évi XXXVI. törvény módosításáról

-----STARTING---POINT---ALTALANOS--- 

A választási eljárásról szóló 2013. évi XXXVI. törvényt (a továbbiakban: Ve.) az Országgyűlés 2013. április 8-i ülésnapján fogadta el, és az 2013. május 3-án hatályba lépett. A törvény elfogadását követően még további szabályozási kérdések merültek fel.

A törvény a következő fontosabb választási kérdésekben tartalmaz szabályozást.

A törvény megalkotja az önkormányzati választások eljárási szabályrendszerét.

Az Alaptörvény az európai parlamenti és az önkormányzati választások ötévenkénti, azonos napon történő megtartása helyett az önkormányzati választások októberi megtartását írja elő. A törvény ezt a helyzetet az Alaptörvénnyel összhangban kezeli.

A törvény a választási eljárás tisztasága feletti kontroll hatékonyabbá tételét is megcélozza.

-----STARTING---POINT---RESZLETES---

Az 1. §-hoz

A törvény a külképviselet fogalmát értelmezi.

A 2. és az 59. § a) pontjához

Az Országgyűlés a választási eljárásról szóló törvény benyújtása óta elfogadta az új Ptk.-t, így azokat a szabályokat, amelyek a belátási képesség hiánya vagy korlátozottsága miatt a választójogból történő kizárásra vonatkoznak, a törvény a Ve.-ben helyezi el.

A 3. §-hoz

A választási bizottságok munkájában a pedagógusok hagyományosan igen jelentős számban vállalnak részvételt. A Klebersberg Intézményfenntartó Központ létrehozásával azonban a tanárok jelentős része összeférhetetlenség miatt nem lehetne tagja választási bizottságnak, ami a választások lebonyolításának biztonságát veszélyeztetné. Erre tekintettel a törvény a közalkalmazottakat kiveszi az összeférhetetlenségi körből.

A 4. §-hoz

A választások lebonyolítása az új autonóm államigazgatási szerv, a Nemzeti Választási Iroda feladatává válik, a választási szabályozás azonban az illetékes miniszter hatáskörében marad. A választásokra vonatkozó jogszabályok választásszakmai színvonalának megőrzése érdekében szükséges, hogy a választásokkal napi szinten foglalkozó Nemzeti Választási Iroda részt vehessen e jogszabályok előkészítésében.

A választás teljes folyamatának nyilvánossága és átláthatósága megköveteli, hogy a közérdekű választási anyagok azonnal és a lehető legszélesebb körben hozzáférhetővé váljanak. Ennek garanciájaként a törvény előírja, hogy valamennyi ilyen adatot nyilvánosságra kell hozni az NVI honlapján, a legfontosabb adatköröket pedig példálózó jelleggel fel is sorolja.

Az 5., 7., 16., 21-22., 47. és az 53. §-hoz

A magyarországi lakcímmel nem rendelkező választópolgárok számára is lehetővé teszi a törvény, hogy a szavazási levélcsomagot személyesen is átvehessék. A személyes átvételre az országgyűlési egyéni választókerületek székhelyén vagy a miniszter által kijelölt egyéb településeken, továbbá a miniszter által kijelölt külképviseleteken lesz lehetőség. Ez a megoldás nagymértékben segítheti azokat a külhoni választópolgárokat, akik nem szeretnék, ha postai küldeményként kapnák meg a szavazólapot.

Ugyancsak a postai kézbesítés elhagyásának lehetőségét szolgálja, hogy a regisztráció során a választópolgár az email címe vagy a telefax száma megadásával kérheti, hogy a választási szervek ezeken az elérhetőségeken tájékoztassák pl. a regisztrációs kérelmük elbírálásának eredményéről.

A 6. §-hoz

A törvény a beérkező kérelmek ellenőrzésének megkönnyítése és felgyorsítása érdekében lehetővé teszi, hogy a Nemzeti Választási Iroda online módon férjen hozzá a Bevándorlási és Állampolgársági Hivatal adatbázisaihoz.

A 8., 18., 25. és a 27. §-hoz

Az ellenzéki pártok és civil szervezetek által felvetett aggályokra válaszul a módosítás széleskörű ellenőrzési lehetőséget biztosít a Nemzeti Választási Iroda tevékenysége felett. A szavazási iratok ellenőrzését a Nemzeti Választási Bizottság tagjai, a listát állító pártok által megbízott 5-5 megfigyelő és a nemzetközi megfigyelők, valamint - az adatvédelmi előírások betartásával - a sajtó is folyamatosan figyelemmel kísérheti. A külhoni szavazatok megszámlálását továbbra is az NVI végzi, de a számlálás az NVB, a listát állító pártok 5-5 megfigyelője, a nemzetközi megfigyelők és a sajtó ellenőrzése mellett történik.

A 9-12. §-hoz

Az önkormányzati választásokon benyújtható átjelentkezési kérelem intézményét illeszti be az egyéb, a szavazóköri névjegyzéket érintő kérelmek közé.

A 13. §-hoz

Az Európai Parlament tagjainak választásán nem a területi, hanem az országgyűlési egyéni választókerületi választási bizottság jár el a médiakampánnyal kapcsolatos jogorvoslati eljárásban. Ez a módosítás ahhoz a módosításhoz igazodik, amely szerint - a jogbiztonság érvényesítése érdekében, mivel a két választás egybe is eshet - az EP-választáson ugyanazon választási bizottságok működnek, mint az országgyűlési választáson.

A 14. §-hoz

A jelölt nyilvántartásba vétele nem a választási iroda, hanem a választási bizottság hatáskörébe tartozik, a törvény pontosítást tartalmaz.

A 15. §-hoz

A Ve. nem tartalmaz rendelkezést arra vonatkozóan, hogy a listás mandátum megszűnése esetén a jelölő szervezetnek mennyi idő áll rendelkezésére a helyébe lépő jelölt bejelentésére. A törvény ezt pótolja.

A 17. §-hoz

Pontosítást tartalmaz.

A 19. §-hoz

Az országgyűlési képviselők választásán az országos nemzetiségi önkormányzat abban az esetben állíthat nemzetiségi listát, ha a nemzetiségiként névjegyzékbe vett választópolgárok 1%-ának ajánlását, de legalább 1500 ajánlást összegyűjt. Az ajánlásgyűjtés azonban nem lehet sikeres, ha a nemzetiségi önkormányzat nem tudja, hogy kitől gyűjthet aláírást, azaz ha nem áll rendelkezésére a nemzetiségiként regisztrált választópolgárok neve és címe. A törvény ezen adatok átadását írja elő, és megfelelő adatvédelmi rendelkezéseket állapít meg.

A 20. §-hoz

A szavazást közvetlenül megelőző időszakban történt lakcímváltozás érvényesítésére már nincs lehetőség a külképviseleten és a levélben szavazók esetében, miután a szavazólapokat már kiküldik a külképviseletre vagy a választópolgár részére.

A 23. §-hoz

A szavazási iratok leadásának megkönnyítése érdekében a törvény lehetővé teszi, hogy a Nemzeti Választási Iroda vezetője igény szerint elrendelje egyes külképviseleteken a napi nyitvatartási idő meghosszabbítását.

A 24. §-hoz

Egyértelműsíti a Ve. 283. § rendelkezéseit.

A 26. §-hoz

A szavazási iratok ellenőrzésénél a központi névjegyzék helyett más nyilvántartások felhasználására is szükség van, ha a választópolgár nem a személyi azonosítóját, hanem az útlevélszámát, az állampolgársági bizonyítványa számát vagy a honosítási okirata számát adja meg.

A 28. §-hoz

A képviselő-testület, illetve a közgyűlés létszámát mindig az általános önkormányzati választás évében kell megállapítani. Ez a létszám lesz irányadó a következő időközi választásokon is.

A 29. §-hoz

A törvény a vegyes választási rendszer egyéni választókerületeinek kialakítására vonatkozó részletes szabályokat állapítja meg.

A választókerületek kialakítása továbbra is a helyi választási iroda vezetőjének hatáskörében marad, a törvény azonban a választási bizottság számára véleményezési jogot állapít meg.

A választókerületek kialakítása során - az Alkotmánybíróság 22/2005. (VI. 17.) AB határozatában foglalt elvek figyelembe vételével - biztosítani kell a választókerületek arányosságát.

A 30. §-hoz

A korábbi igazolással szavazás intézményét átjelentkezésként továbbra is fenntartja a törvény, annak eljárási szabályait azonban összhangba hozza az országgyűlési és EP-választás során is bevezetett átjelentkezéssel.

A törvény biztosítja a választójog egyenlőségének érvényesülését az időközi választásokon. Ennek értelmében az, aki az általános választáson átjelentkezéssel a tartózkodási helyén szavazott, az időközi választáson is ugyanazon településen szavazhat (feltéve, hogy még mindig rendelkezik ott tartózkodási hellyel, vagy azóta ott lakóhelyet létesített).

A jelölő szervezet bejelentésének egyszerűsítése érdekében a törvény lehetővé teszi, hogy a jelölő szervezetet - függetlenül attól, hogy hány megyében kíván jelöltet állítani - akár a Nemzeti Választási Bizottságnál, akár bármely területi választási bizottságnál bejelentsék.

A szavazásra, az eredménymegállapításra és a jogorvoslatokra alapvetően a korábbi szabályozáshoz hasonló rendelkezéseket állapít meg a törvény.

A 31. §-hoz

A helyi önkormányzati képviselők és polgármesterek választására megállapított egyes rendelkezések alkalmazását rendeli el a nemzetiségi önkormányzati választásokon is.

A 32. §-hoz

A nemzetiségi szervezetek részéről felmerült igény figyelembe vételével a törvény lehetővé teszi, hogy a szavazás és a szavazatszámlálás folyamatának ellenőrzése érdekében a nemzetiségi jelölő szervezetek megfigyelőt küldhessenek a nemzetiségi szavazóhelyiség szavazatszámláló bizottsága mellé.

A 33. §-hoz

A törvény lehetővé teszi, hogy nagyszámú nemzetiségi választópolgár esetén a településen több nemzetiségi szavazókört is kialakíthasson a HVI vezetője. Ebben az esetben is biztosítani kell a szavazás titkosságát, ezért egy szavazókörre nemzetiségenként legalább 30 választópolgárnak kell jutnia.

A 34. §-hoz

A nemzetiségi önkormányzati választásokon a nemzetiségi jelölő szervezet abban az esetben állíthat nemzetiségi jelöltet, illetve listát, ha a nemzetiségiként névjegyzékbe vett választópolgárok 2%-ának ajánlását összegyűjti. Az ajánlásgyűjtés azonban nem lehet sikeres, ha a jelölő szervezet nem tudja, hogy kitől gyűjthet aláírást, azaz ha nem áll rendelkezésére a nemzetiségiként regisztrált választópolgárok neve és címe. A törvény ezen adatok átadását írja elő, és megfelelő adatvédelmi rendelkezéseket állapít meg.

A 35. §-hoz

A nemzetiségi képviselőtől elvárható, hogy a képviselt nemzeti közösség nyelvét beszélje és kultúráját, hagyományait ismerje. Erről, valamint a jelöltség vállalásáról nyilatkoznia kell.

A választási bizottság ellenőrzi, hogy a jelölttel szemben nem áll e fenn nemzetiségi összeférhetetlenség.

A 36-39. §-hoz

Rendezi a törvény azt a helyzetet, amikor a településen egyetlen nemzetiség önkormányzatának választására sem kerül sor. Ilyen esetben fel kell tüntetni a borítékon a nemzetiséget és a választópolgár a borítékot lezárja. Ezeket a szavazatokat a területi választási bizottság számlálja meg.

A rendelkezés a területi nemzetiségi önkormányzati választás és az országos nemzetiségi önkormányzati választás területi részeredményének megállapításáról szól.

A 40. §-hoz

A törvény rendelkezik arról az esetről, ha az országgyűlési képviselők választására és az európai parlamenti választásokra ugyanazon napon kerül sor. Ebben az esetben az EP-választás eljárási szabályai - a lehetséges mértékben - az országgyűlési választás eljárási szabályaihoz igazodnak.

A 41. §-hoz

A törvény a Ve. 92. §-ával összhangban állapítja meg az uniós választópolgár regisztrációs kérelmére irányadó szabályokat.

A 42., 43., 44. és az 52. §-hoz

A törvény a Tanács az állampolgárságuktól eltérő tagállamban lakóhellyel rendelkező uniós polgárok aktív és passzív választójogának az európai parlamenti választások során történő gyakorlására vonatkozó részletes szabályok megállapításáról szóló 93/109/EK irányelvét (1993. december 6.) módosító 2013/1/EU irányelvnek (2012. december 20.) való megfelelést szolgálja. Ennek értelmében az uniós állampolgár jelölt választójogát nem a jelöltnek kell igazolnia, hanem a tagállami hatóságoknak kell e célból megkeresniük egymást.

A 45. §-hoz

A törvény - a külképviseleti szavazás országgyűlési választásra vonatkozó rendelkezéseivel összhangban - le nem adott szavazatként rendeli kezelni a le nem zárt borítékot.

A 46. §-hoz

A törvény garanciális rendelkezésként állapítja meg, hogy a Nemzeti Választási Iroda csak a szavazás lezárását követően kezdheti meg a levélszavazatok megszámlálását.

A 48. §-hoz

A törvény - az Európai Bizottság által indított Pilot-eljárásban foglalt igénynek eleget téve - az európai polgári kezdeményezés szabályai közül törli azt, amely bizonyos helyeken megtiltja az aláírásgyűjtést.

A törvény rendelkezik arról, hogy ha a 2014 áprilisáig megtartandó időközi választások idején a lakcímváltozást nem a jegyzőnél, hanem a járási hivatalban jelentik be, akkor a névjegyzéken a változást nem haladéktalanul, hanem öt napon belül kell átvezetni.

A törvény az Alaptörvény 24. pontja (2) bekezdésével összhangban rendezi azok választójogának nyilvántartását, akiket az Alaptörvény hatályba lépését megelőzően helyeztek gondnokság alá.

A 49. §-hoz

A nemzetiségi önkormányzati képviselők választásán, valamint a helyi önkormányzati képviselők és polgármesterek választásán induló nemzetiségi jelöltek esetében a hatályos szabályozás csak a jelölt nyilatkozatát írja elő a tekintetben, hogy a korábbi választásokon nem indult más nemzetiség képviseletében. E nyilatkozathoz a Btk. büntetőjogi jogkövetkezményt fűz.

A Ve. közhiteles nyilvántartást hoz létre a választásokon induló jelöltek tekintetében, így a 2014. évi választásoktól kezdve a választási bizottságok a jelölt bejelentésekor már hivatalból ellenőrizni tudják majd a korábbi nemzetiségi jelöléseket is. Ezért a nemzetiségi jelölt nyilvántartásba vételének nem a nyilatkozat adása, hanem - a jogbiztonságot garantálva - az a feltétele, hogy a jelölt nem indulhatott más nemzetiség jelöltjeként a megelőző választásokon.

Tekintettel arra, hogy az említett közhiteles nyilvántartást először a 2014. évi választásokon lehet létrehozni, a visszaellenőrzés csak a következő, 2019. évi választásoktól fogva lehetséges. Az addig terjedő átmeneti időszakban továbbra is a jelölti nyilatkozat megtétele a jelölés feltétele.

Az 50. §-hoz

A választókerületek kialakítására és felülvizsgálatára irányadó rendelkezések csak a felülvizsgálat időpontját határozzák meg, a választókerületek első alkalommal történő kialakításának határidejét a törvény szintén március 31-ben állapítja meg.

Az 51. §-hoz

Az országgyűlési egyéni választókerületek számának csökkentése és a választókerületi beosztás módosítása miatt a 2014. évi általános választások alapvetően eltérő választókerületi struktúrában kerülnek megtartásra, mint a 2010. évi választások.

Az országgyűlési képviselők választásáról szóló 2011. évi CCIII. törvény 24. § (2) bekezdése szerint, ha a 2014. évi általános választásokat megelőzően időközi választásra kerül sor, akkor az érintett választókerület területét az Országgyűlésnek törvényben kell meghatároznia.

Egy 2013. szeptember 1-jét követő időpontra kiírt időközi parlamenti választáson olyan körzetekben választanának képviselőket az állampolgárok, amelyek a választókerületek 2014. évi átalakulására figyelemmel megszűnnének, teljesen átalakulnának. A megválasztott országgyűlési képviselő a megválasztását követő néhány hónapon belül automatikusan elveszítené mandátumát, emiatt pedig indokolatlan, az állampolgárokra nézve is súlyosan hátrányos lenne egy milliós nagyságrendű kiadással járó kétfordulós országgyűlési időközi választás lebonyolítása.

Az 54-55. §-hoz

A nemzetiségi önkormányzati képviselők választásán, valamint a helyi önkormányzati képviselők és polgármesterek választásán induló nemzetiségi jelöltek esetében a hatályos szabályozás csak a jelölt nyilatkozatát írja elő a tekintetben, hogy a korábbi választásokon nem indult más nemzetiség képviseletében. E nyilatkozathoz a Btk. büntetőjogi jogkövetkezményt fűz.

A Ve. közhiteles nyilvántartást hoz létre a választásokon induló jelöltek tekintetében, így a 2014. évi választásoktól kezdve a választási bizottságok a jelölt bejelentésekor már hivatalból ellenőrizni tudják majd a korábbi nemzetiségi jelöléseket is. Ezért a nemzetiségi jelölt nyilvántartásba vételének nem a nyilatkozat adása, hanem - a jogbiztonságot garantálva - az a feltétele, hogy a jelölt nem indulhatott más nemzetiség jelöltjeként a megelőző választásokon.

Tekintettel arra, hogy az említett közhiteles nyilvántartást először a 2014. évi választásokon lehet létrehozni, a visszaellenőrzés csak a következő, 2019. évi választásoktól fogva lehetséges. Az addig terjedő átmeneti időszakban továbbra is a jelölti nyilatkozat megtétele a jelölés feltétele.

Az 56. és az 59. § c) pontjához

Balatonvilágos település az Országgyűlés 96/2012. (XII. 18.) OGY határozata alapján Veszprém megyéből Somogy megyébe került átcsatolásra. Az országgyűlési képviselők választásáról szóló 2011. évi CCIII. törvény 4. § (9) bekezdése szerint ilyen esetben az Országgyűlésnek gondoskodnia kell az egyéni választókerületek határainak megváltoztatásáról is.

-----STARTING---POINT---VEGE---

Az 57-60. §-hoz

Hatályba léptető, sarkalatosságról szóló rendelkezéseket, valamint hatályon kívül helyező és szövegcserés módosításokat tartalmaz.