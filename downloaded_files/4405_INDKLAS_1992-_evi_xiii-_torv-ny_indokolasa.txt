1992. évi XIII. törvény indokolása

a büntető jogszabályok módosításáról

-----STARTING---POINT---ALTALANOS--- 

A gazdasági bűncselekmények átfogó kodifikációját megelőzően a Javaslat az 1992. január hó 1. napján hatályba lépő számviteli törvény, valamint a csődeljárásról, a felszámolási eljárásról és a végelszámolásról szóló törvény rendelkezéseivel összhangban fogalmaz meg új tényállásokat.

A piacgazdaság működőképességéhez egyre inkább hozzátartozik a hitelek igénybevétele. A modern piacgazdaság aligha működhet a hitelnyújtás megfelelő büntetőjogi védelme nélkül. A tisztességes kereskedők és vállalkozók mellet nemcsak a piacgazdaságra történő áttérés időszakában, de konszolidált viszonyok között is szép számmal tűnnek fel csalárd eszközökkel, vétkes bukással vagyont teremteni szándékozó „üzletemberek”. Ezért a gazdasági bűncselekmények teljes körét érintő újraszabályozás során a hitelnyújtás biztonságát érintő visszaélés valamennyi formáját szankcionálni kell. A Javaslat ennek részeként szűkebb területet, a csődhöz kapcsolódó bűncselekményeket öleli fel.

A számvitelről szóló 1991. évi XVIII. törvény a piacgazdaság működésének megfelelően, a nemzetközi számviteli elvekkel összhangban rögzíti a számviteli szabályokat. Az új rendelkezéseknek megfelelő büntetőjogi szabályozást alakít ki a Javaslat.

-----STARTING---POINT---RESZLETES---

Az 1. §-hoz

A számviteli kötelezettsége vonatkozó szabályokat elsősorban az 1991. évi XVIII. törvény állapítja meg, de ilyen rendelkezéseket más jogszabályok is megállapíthatnak. Ez e §-ban meghatározott számviteli fegyelem megsértésére nemcsak fizetésképtelenség esetén, hanem a gazdálkodás normális menetében is sor kerülhet.

A számviteli kötelezettség kiterjed a gazdálkodó szervekre, a vállalkozókra, a költségvetés alapján gazdálkodó szervekre, a Magyar Nemzeti Bankra és a gazdasági élet minden olyan résztvevőjére, amelyek működéséről magánszemélyek és jogi személyek tájékoztatást igényelnek.

A beszámolási kötelezettség a gazdálkodónak azt a jogszabályban előírt kötelezettségét jelenti, hogy a működéséről, vagyoni, pénzügyi és jövedelmi helyzetéről a törvényben meghatározott könyvvezetéssel alátámasztott beszámolót köteles készíteni. A beszámoló formáját a jogszabály határozza meg, többek között az éves nettó árbevétel nagyságától, a mérleg főösszegétől, a könyvvezetés módjától függően.

A könyvviteli kötelezettsége keretében a gazdálkodó a tulajdonában lévő eszközökről, azok forrásairól, a gazdasági műveletekről olyan könyvviteli nyilvántartást köteles vezetni, amely az aktívákban és passzívákban, valamint a saját tőkében bekövetkezett változásokat a valóságnak megfelelően folyamatosan, áttekinthetően tartalmazza. Formailag megfelel a jogszabály által előírt követelményeknek, és végül minden bejegyzés megfelelő bizonylattal alátámasztott.

A Javaslat e rendelkezések megsértését akkor rendeli büntetni, ha ez a gazdálkodó vagyoni helyzetének áttekintését, illetve ellenőrzését meghiúsítja, vagy megnehezíti. E bűncselekmény nemcsak úgy követhető el, hogy az erre kötelezett nem tesz eleget vagy nem megfelelően tesz eleget a beszámolási, könyvvezetési kötelezettségének, hanem például úgy is, hogy nem bocsátja rendelkezésre a számviteli bizonylatait, az üzleti könyveit az arra jogosultnak, vagy a szabályosan elkészített beszámolót, üzleti könyveket, bizonylatokat megsemmisíti a jogszabályban előírt határidő előtt. Ide vonható az a cselekmény is, amikor nem tesz eleget a gazdálkodó annak a kötelezettségének; hogy az éves beszámolót vagy az egyszerűsített éves beszámolót, stb. a cégbíróságnál letétbe helyezze, s ezzel másokat akadályoz az információszerzésben.

A 2-3. §-hoz

1. A Javaslat a csődhöz kapcsolódóan két törvényi tényállást tartalmaz. E tényállások a hitelezőket védik, abból kiindulva, hogy ha az adós fizetésképtelen helyzetbe jut, köteles a kielégítés alapjául szolgáló vagyonát a hitelező érdekében megóvni. Az itt meghatározott cselekmények büntethetőségének feltétele, hogy az adós fizetésképtelen legyen és vagyonára a csődeljárást, a felszámolási eljárást megnyitották, illetve erre azért nem kerülhetett sor, mert elmulasztotta a csőd bejelentését, vagy a felszámolási eljárás kérését, holott erre jogszabályi kötelezettsége áll fenn.

A Btk. új 290. §-a és 291. §-a tekintetében fizetésképtelenség az adós fizetőeszközök hiányán alapuló tartós képtelensége az azonnal teljesítendő pénzkövetelések megfizetésére. Fizetésképtelenségre utal, ha a gazdálkodó szervezet bevételei rohamosan csökkennek, ha nem kap több bankhitelt, ha a hitelezők letiltásai eredménytelenek, ha olyan nagyösszegű adóbefizetésre kötelezték, amit a tőkéje előreláthatóan nem fedez, vagy ha üzleti partnerei csődbe jutottak.

2. A 290. § (1) bekezdésében felsorolt elkövetési magatartások közül elrejtésről, eltitkolásról akkor beszélünk, amikor a tartozás fedezetéül szolgáló vagyon ténylegesen megvan, de azt az elkövető hitelezők számára hozzáférhetetlenné teszi. A megrongál, megsemmisít, vagy használhatatlanná tesz kifejezés arra utal, hogy az adós áru vagy befektetési javak megsemmisítésével a hitelezők helyzetét nem ronthatja.

Az ésszerű gazdálkodás alapelve e § vonatkozásában azt jelenti, hogy az adós hitelezői érdekében köteles a gazdasági szervezetet olya állapotban tartani, hogy az gazdasági rendeltetésének megfeleljen. Aki ezzel ellentétes módon veszteséges, vagy kockázatos üzletbe kezd, illetve vagyonát egyéb módon csökkenti, bűncselekményt követ el. Veszteséges üzletről akkor van szó, ha a kérdéses tevékenység előre megállapíthatóan vagyoncsökkenéshez vezet. Kockázatos viszont az az üzlet, amelynél tudatos veszteséggel számolnak, abban a reményben, hogy végül a szokásosnál nagyobb nyereséget hoz. Ilyen magatartás például amikor valaki szerencsejátékokkal, vagy fogadásokkal túlzottan nagy összegeket költ el, vagy árukat, értékpapírokat vásárol hitelbe, és ezeket értéküknél lényegesen alacsonyabb áron értékesíti.

A „vagyonát egyéb módon csökkenti” fordulat alapján az vonható felelősségre, aki a hitel fedezetét színlelt ügyletekkel vagy kétes követelések elismerésével vonja el.

A 290. § (2) bekezdése minősített esett szabályoz. Az (1) bekezdésben meghatározott bűncselekmény elkövetőjének tevékenysége súlyos következményekkel járhat a gazdasági életben például akkor, ha nagyszámú hitelező súlyos megkárosítását vonja maga után, vagy egy hitelezőnél olyan jelentős összegű az elvonás, hogy alapvetően megrendíti a hitelező gazdasági helyzetét, és ezzel sok ember (alkalmazott) egzisztenciáját veszélyezteti.

A (3) bekezdés azt az esetet szabályozza, amikor az (1) bekezdésben írt magatartások eredményezik az adós fizetésképtelenné válását vagy annak látszatát. Ebben az esetben is feltétel a csődeljárás, vagy a felszámolási eljárás megnyitása, illetve a csőd kötelező bejelentésének vagy a felszámolási eljárás kötelező kérésének elmulasztása, de maga az elkövetési magatartás megelőzi ezt.

A csődeljárásról, felszámolási eljárásról és végelszámolásról szóló törvény 31. §-a a felszámolás alatt álló gazdálkodó szervezet vezetője részére beszámolási, leltárkészítési és egyéb tájékoztatási kötelezettséget ír elő. A (4) bekezdés ennek megszegését, vagy nemteljesítését bünteti. E tényállás a Btk. 289. §-ában meghatározott számviteli fegyelem megsértéséhez képest speciális, kifejezetten a felszámolási eljáráshoz kapcsolódik.

3. A Javaslat a Btk. 291. §-aként szabályozza a hitelező jogtalan előnyben részesítésének bűncselekményét. E vétség akkor valósul meg, ha az adós fizetésképtelensége tudatában az egyik hitelezőt a többiek hátrányára jogtalanul kielégíti. Ez nem jelent feltétlenül pénzfizetést, hanem bármilyen egyéb szolgáltatás is lehet amit a hitelező a tartozás fejében elfogad. Az előnyben részesített hitelező is büntetendő részesként, ha az adóst a cselekményre rábírta, vagy a bűncselekmény elkövetéséhez egyéb módon szándékosan segítséget nyújtott.

-----STARTING---POINT---VEGE---