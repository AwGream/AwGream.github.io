2016. évi XXVI. törvény indokolása

az egyes szociális és gyermekvédelmi tárgyú, valamint a megváltozott munkaképességű személyek ellátásait érintő törvények módosításáról

-----STARTING---POINT---ALTALANOS--- 

Annak érdekében, hogy a szociális ellátások hatékonyan működjenek, módosulnak a szociális igazgatásról és szociális ellátásokról szóló 1993. évi III. törvény (a továbbiakban: Szt.) egyes, elsősorban a pénzbeli és természetbeni szociális ellátásokkal kapcsolatos rendelkezései és fogalmai.

Szintén az Szt.-t érintő változás, hogy lehetővé válik a jogosulatlanul, de nem rosszhiszeműen folyósított ellátások visszakövetelése is, természetesen olyan szabályok mentén, amelyek figyelemmel vannak a szociális ellátások célcsoportjának sérülékenységére. A módosítással - szintén az egységes jogalkalmazás elősegítésére - egyértelműen rögzítésre kerül, hogy a valamilyen szociális ellátásban részesülő személy számára az ellátás szempontjából releváns adat megváltozásának bejelentésére előírt kötelezettség elmulasztása esetén mely időponttól áll be az ügyfél rosszhiszeműsége. Indokolt továbbá annak kimondása, hogy az aktív korúak ellátásához hasonlóan az ápolási díjra, valamint az időskorúak járadékára való jogosultság is megszüntethető abban az esetben, ha az ügyfél akadályozza az ellátásra való jogosultság felülvizsgálatát.

Annak érdekében, hogy az aktív korúak ellátására vonatkozó szabályok a változó élethelyzetekhez rugalmasabban alkalmazkodjanak, indokolt a foglalkoztatást helyettesítő támogatásban részesülő személyek részére előírt 30 nap időtartamú tevékenységi kötelezettség szabályozásának módosítása.

A jogalkalmazó szervektől érkező visszajelzések alapján, valamint a lakástakarékpénztárakról szóló 1996. évi CXIII. törvénnyel (a továbbiakban: Ltv.) való összhang megteremtése érdekében indokolt a gyermekek védelméről és a gyámügyi igazgatásról szóló 1997. évi XXXI. törvényben (a továbbiakban: Gyvt.) szabályozott otthonteremtési támogatás, mint gyermekvédelmi pénzbeli ellátás szabályozásának módosítása. Az államilag támogatott lakás-előtakarékossági programban való részvételre megállapított otthonteremtési támogatás esetén szükséges a lakáscélú felhasználás biztosításának garantálása, továbbá az otthonteremtési támogatás céljára megállapított, de felhasználásra nem került, illetve a megállapított, de a támogatási céltól eltérően felhasznált támogatási összegek sorsának egységes rendezése. A támogatás célját tekintve a támogatási összeg értékállóságának biztosítása érdekében indokolt a támogatási összeg emelése. A törvény pontosító rendelkezéseket is tartalmaz a támogatási célok egységes fogalomhasználata, valamint az utógondozásra vonatkozó szabályozással való összhang megteremtése érdekében.

A megváltozott munkaképességű személyek ellátásairól és egyes törvények módosításáról szóló 2011. évi CXCI. törvény (a továbbiakban: Mmtv.) elfogadásának célja az volt, hogy a megváltozott munkaképességű személyek megmaradt egészségi állapotára építve, a foglalkozási rehabilitációt középpontba helyező, a megváltozott munkaképességű személyek munkaerő-piaci részvételét támogató rendszer jöjjön létre. Az elmúlt évek tapasztalatai alapján elmondható, hogy a pénzbeli ellátások, az azokhoz kapcsolódó rehabilitációs célú szolgáltatások, valamint a foglalkoztatáshoz kapcsolódó támogatások, kedvezmények hatékonyan szolgálják a megváltozott munkaképességű személyek foglalkoztatásának bővítését. Azonban a pénzbeli ellátások egyes szabályainak módosítása hozzájárulhat a megváltozott munkaképességű személyek foglalkoztatási lehetőségeinek további javításához, ezzel együtt a szociális biztonságuk erősítéséhez.

A törvény a rendszer négyéves működési tapasztalataira építve fogalmaz meg a megváltozott munkaképességű személyek foglalkoztatási esélyeinek növelését, szociális biztonságuk erősítését, valamint a bürokrácia csökkentését célzó módosításokat.

-----STARTING---POINT---RESZLETES---

Az 1. §-hoz

Az Szt. hatályos rendelkezései szerint jövedelemnek minősülnek olyan bevételek is, amelyeket a személyi jövedelemadóról szóló 1995. évi CXVII. törvény (Szja tv.) szerint nem kell jövedelemként figyelembe venni (pl. hitel, utazási költségtérítés stb.). Tekintettel arra, hogy ezek a bevételek nem jelentenek érdemi változást az ügyfél jövedelmi helyzetében, indokolt kiemelésük az Szt. jövedelemfogalma alól.

A pénzforgalmi szolgáltatónál kezelt összeg a hatályos szabályok szerint nem számít bele a vagyonba. Indokolt annak szabályozása, hogy az ügyfél rendelkezési jogába tartozó bankszámlán található összegnek azon része, amelyet jövedelemként a hatóság nem vesz figyelembe, az ügyfél vagyonába beszámításra kerüljön.

Jelenleg az életvitelszerűen lakott ingatlan eladása esetén a vételár akkor is beszámítandó az ügyfél jövedelmeként, ha a befolyt összeget az ügyfél rövid időn belül egy másik, az életvitelszerű lakhatásának céljára szolgáló ingatlan megvásárlására fordítja. Indokolt ezért annak rögzítése, hogy nem minősül jövedelemnek a vételár azon része, amelynek ellenében az ügyfél egy éven belül új, szintén életvitelszerű lakhatás céljára szolgáló ingatlant vásárol.

A törvény értelmében a jövőben nem minősül továbbá jövedelemnek az elengedett tartozás, illetve a megszűnt kötelezettség, ha a tartozás elengedésére vagy a kötelezettség megszűnésére a természetes személyek adósságrendezési eljárásában, továbbá közüzemi szolgáltatás szolgáltatója, illetve pénzügyi intézmény által, az adós megélhetését veszélyeztető szociális helyzete miatt került sor.

A 2. §-hoz

Tekintettel arra, hogy a törvénymódosítás bizonyos esetekben a változás bejelentésére általánosan nyitva álló 15 napos határidőnél rövidebb - 8 napos - határidőt is szab, szükséges az általános szabálynál az eltérő rendelkezés lehetőségére utaló mondatrész beépítése.

A törvény - a jogalkalmazók eltérő gyakorlatának egységesítése érdekében - rögzíti, hogy abban az esetben, ha az ügyfél elmulasztja a jogosultság feltételeit érintő lényeges tények, körülmények megváltozásának bejelentését és ezért az ellátás igénybevétele rosszhiszeműnek tekintendő, a rosszhiszeműség már a változás bekövetkeztének napjától fennáll.

A 3. §-hoz

Az életvitelszerűen lakott ingatlan eladása esetén - a fentiekben ismertetett módosítás alapján - nem minősül jövedelemnek a vételár azon része, amelynek ellenében az ügyfél egy éven belül új, szintén életvitelszerű lakhatás céljára szolgáló ingatlant vásárol. Az életvitelszerűen lakott ingatlan eladásából befolyó összeget tehát csak akkor lehet jövedelemként figyelembe venni, ha egy éven belül nem kerül sor új ingatlan megvételére, azaz az értékesítést követő egy éven túl. Az Szt. 10. § (2) bekezdés b) pontja szerint azonban a nem havi rendszerességgel szerzett jövedelem (ilyen az ingatlan értékesítésből származó jövedelem is) esetén a kérelem benyújtásának hónapját közvetlenül megelőző tizenkét hónap alatt szerzett jövedelem egyhavi átlagát kell figyelembe venni.

Ezen általános szabály alkalmazása azzal jár, hogy az ingatlan értékesítéséből származó jövedelmet egyáltalán nem lehet figyelembe venni, mivel az első évben nem tekintendő jövedelemnek, a megszerzést követő egy év elteltével pedig az Szt. általános jövedelemszámításra vonatkozó szabályai zárják ki a figyelembe vételét. Annak érdekében, hogy valamely időpontban az életvitelszerűen lakott ingatlan értékesítéséből származó jövedelem is beszámításra kerülhessen, szükséges annak rögzítése, hogy e jövedelem azon részét, amelyből új életvitelszerű lakhatás céljára szolgáló ingatlan nem került megvásárlásra, az eladást vagy átruházást követő egy évet követő napon megszerzett jövedelemnek kell tekinteni.

A 4. §-hoz

A hatályos szabályozás szerint kizárólag akkor követelhető vissza a jogosultatlanul folyósított szociális ellátás, ha fennáll az ügyfél rosszhiszeműsége is. A gyakorlatban előfordul, hogy az ügyfél nem tekinthető rosszhiszeműnek, mivel változásbejelentési kötelezettségét határidőben teljesítette, de mégis sor kerül jogosulatlan összeg kifizetésére. Indokolt, hogy ha más pénzbeli ellátásra való jogosultság megszerzése, vagy közfoglalkoztatásban, képzésben, keresőtevékenységben való részvétel miatt válik jogosulatlanná a szociális ellátás igénybevétele, akkor ezen ellátások rosszhiszeműség hiányában is megtéríthetőek legyenek. A módosítás tehát azokban az esetekben teszi lehetővé a rosszhiszeműségtől független visszakövetelést, ha a személy megélhetése más módon biztosított.

A visszakövetelt ellátás méltányosságból való elengedésére ugyanakkor a jelenleginél kedvezőbb szabályt tartalmaz a módosítás: a jogosulatlanul, de nem rosszhiszeműen igénybe vett ellátások esetén akkor gyakorolható méltányosság, ha az egy főre jutó jövedelem nem haladja meg az öregségi nyugdíjminimum négy és félszeresét, míg rosszhiszeműség esetén ez az értékhatár az öregségi nyugdíjminimum 2 és félszerese.

Annak érdekében, hogy a hatóság mielőbb tudomást szerezhessen a szociális ellátásokkal párhuzamosan nem folyósítható egyéb pénzbeli ellátásokra való jogosultság megszerzéséről, a törvény az általános - 15 napos - határidőnél rövidebb, 8 napos határidőt ír elő az egyéb pénzellátások igénylésével kapcsolatos adatok bejelentésére.

Az 5. §-hoz

Azon lehetőség megteremtésével egyidejűleg, hogy az ügyfél rendelkezési jogába tartozó pénzforgalmi számlán található összeg az ügyfél vagyonába beszámításra kerülhessen, a döntéshozatalhoz szükséges adatok rendelkezésre állása érdekében biztosítani kell, hogy a szociális hatóságok adatot igényelhessenek a pénzforgalmi szolgáltatótól.

A 6. §-hoz

A törvény bővíti a család- és gyermekjóléti szolgálatok feladatkörét az európai uniós forrásból megvalósuló program keretében biztosítható eseti vagy rendszeres természetbeni juttatás célzott és ellenőrzött elosztásában való közreműködéssel, és ezzel összefüggésben módosítja az Szt. adatkezelési szabályait. A módosítás előírja, hogy a jogosult lakcíme szerinti család- és gyermekjóléti szolgálat részére a program célcsoportjába tartozó személyek természetes személyazonosító adatait és társadalombiztosítási azonosító jelét a jogosultakról nyilvántartást vezető szociális hatóság és a nyugdíjfolyósító szerv átadja.

A 7. §-hoz

Indokolt az öregségi nyugdíjminimum változására vonatkozó szabályok kiterjesztése a foglalkoztatást helyettesítő támogatásra.

A jogalkalmazóktól érkezett visszajelzések alapján szükséges az Szt.-ben annak egyértelmű rögzítése, hogy a pénzbeli ellátásra való jogosultság abban az időpontban szűnik meg, amely időpontban valamely, a jogosultság megállapításának alapjául szolgáló feltétel megszűnik. Annak érdekében továbbá, hogy a jogosultság megszűnésekor ne kerüljön sor törthavi ellátások folyósítására, kimondásra kerül, hogy a jogosultság megszűnésének hónapjára járó teljes ellátás megilleti az ügyfelet.

A 8. §-hoz

Indokolt az időskorúak járadéka esetében is azon - az aktív korúak ellátása tekintetében már szabályozott - lehetőség megteremtése, hogy a jogosultság megszüntethető legyen abban az esetben, ha az ügyfél akadályozza az ellátásra való jogosultság felülvizsgálatát.

A 9. §-hoz

A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) egy korábbi módosításával 90 napról 120 napra emelkedett az ún. rövid időtartamú keresőtevékenység időtartama, és ennek folyományaként az álláskereső álláskeresőként történő nyilvántartása a legfeljebb 120 nap időtartamú keresőtevékenység alatt szünetel. Az ezt meghaladó időtartamú keresőtevékenység esetén az álláskeresőt a nyilvántartásból törölni kell. Az Szt. aktív korúak ellátására vonatkozó szabályozása, valamint az Flt. közötti összhang megteremtése érdekében a módosítás elfogadásával az aktív korúak ellátásának folyósítása a jelenlegi 90 nap helyett a keresőtevékenység első 120 napjában szünetel.

A gyakorlatban a szociális hatóság számos esetben a szünetelésre okot adó, valamint a szünetelést megszüntető körülmény bekövetkeztéről késve szerez tudomást; egyrészt azért, mert az ügyfeleknek a jogosultságot érintő körülmények bejelentésére 15 nap áll rendelkezésükre, másrészt mivel a munkaügyi hatóság részére jelzett tények nem jutnak azonnal a szociális hatóság tudomására. Annak érdekében, hogy az ellátást megállapító szerv naprakész információkkal rendelkezzen a jogosultságot érintő körülményekről, indokolt a szüneteléssel kapcsolatos tények bejelentésére rövidebb időtartamot, 8 napot meghatározni.

Annak érdekében, hogy az ügyfelek érdekeltté váljanak a szüneteléshez kapcsolódó tények mielőbbi bejelentésére, rögzítésre kerül, hogy amennyiben az ügyfél a bejelentést határidőben teljesítette, úgy a szociális ellátást a szünetelésre okot adó körülmény megszűnését követő naptól kell újra folyósítani. Abban az esetbe azonban, ha a bejelentésre nem kerül sor határidőben, a folyósítás csak a bejelentés napjától kezdődhet újra.

A hatóságok visszajelzése alapján számos esetben előfordul, hogy a szünetelésről rendelkező határozat meghozatala után, de a jogerőre emelkedés előtt esedékes a havi ellátás folyósítása. Ebben az esetben a folyósított ellátás az ügyféltől nem követelhető vissza, mert az ügyfél nem volt rosszhiszemű. Annak érdekében, hogy e jogosulatlan, de nem rosszhiszemű folyósítások megelőzhetőek legyenek, indokolt annak szabályozása, hogy a szünetelésről szóló döntés fellebbezésre való tekintet nélkül végrehajtható, tehát az ellátás folyósítása azonnal megszüntethető legyen.

A hatályos szabályozás szerint kizárólag akkor követelhető vissza a jogosultatlanul folyósított szociális ellátás, ha fennáll az ügyfél rosszhiszeműsége is. A gyakorlatban előfordul, hogy az ügyfél nem tekinthető rosszhiszeműnek, mivel bejelentési kötelezettségét határidőben teljesítette, de mégis sor kerül jogosulatlan összeg folyósítására. Indokolt megteremteni annak a lehetőségét, hogy ha személy megélhetése más módon biztosítottá válik, akkor a jogosulatlanul, de nem rosszhiszeműen igénybe vett ellátás is visszakövetelhetővé váljon. Ennek megfelelően, ha a közfoglalkoztatásban, képzésben, keresőtevékenységben való részvétel miatt válik jogosulatlannál a szociális ellátás igénybevétele, akkor ezen ellátások rosszhiszeműség hiányában is megtéríthetőek lesznek.

A szociális szövetkezetben folytatott tevékenység nem minden esetben számít bele a foglalkoztatást helyettesítő támogatásra jogosult személyek részére előírt 30 napos tevékenységi kötelezettségbe, mivel nem minősül keresőtevékenységnek a szociális szövetkezetben való részvétel, ha a személy a munkája ellenértékeként csak adómentes bevételt szerez. Indokolt ezért annak kimondása, hogy a szociális szövetkezetben folytatott tevékenység is elismerhető az együttműködési kötelezettség teljesítéseként.

A hatóságok visszajelzése alapján túl merev a foglalkoztatást helyettesítő támogatásban részesülő személyek részére előírt 30 napos tevékenységi kötelezettség szabályozása. Előfordulhat olyan eset, hogy az ügyfél egészségi állapota miatt nem képes teljesíteni a 30 nap időtartamú tevékenységet, ezért indokolt lehetőség biztosítása arra, hogy az ügyfél legalább 30 napig igazoltan keresőképtelen volt, akkor a kötelezettség teljesítésére további 60 nap álljon rendelkezésére.

A 10. §-hoz

Az egészségkárosodási és gyermekfelügyeleti támogatás nem fix összegű ellátás, a támogatás összege a család tagjainak száma és jövedelme alapján kerül kiszámításra. Indokolt annak rögzítése, hogy legalább 1000 forint összegű támogatás folyósítandó abban az esetben is, ha a családszerkezet és jövedelem alapján megállapítandó összeg az 1000 forintot nem érné el.

A 11. §-hoz

Indokolt az ápolási díj esetében is azon - az aktív korúak ellátása tekintetében már szabályozott - lehetőség megteremtése, hogy a jogosultság megszüntethető legyen abban az esetben, ha az ügyfél akadályozza az ellátásra való jogosultság felülvizsgálatát.

A 12. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2016. január 1-jén hatályba lépő módosítása miatt törvényi szinten szükséges rögzíteni, hogy a komplex minősítés elvégzésére irányuló eljárás időtartamára az eljáró hatóság felfüggeszti a kiemelt ápolási díj megállapítására irányuló eljárást.

A 13. §-hoz

Indokolt annak egyértelmű rögzítése, hogy az egészségügyi szolgáltatás igénybevétele céljából kiállított hatósági bizonyítvány a szociális rászorultságot a kérelem benyújtásának napjára visszamenő hatállyal igazolja.

A 14. §-hoz

A törvény bővíti a család- és gyermekjóléti szolgálatok feladatkörét az európai uniós forrásból megvalósuló program keretében biztosítható eseti vagy rendszeres természetbeni juttatás célzott és ellenőrzött elosztásában való közreműködéssel.

A 15. §-hoz

A törvény az Szt. módosításához kapcsolódó átmeneti rendelkezést tartalmaz, ami rögzíti, hogy a vagyonfogalom módosulása miatt nem szükséges a fennálló jogosultságok azonnali felülvizsgálata. A módosítás hatályba lépésekor már meglévő jogosultságok soron következő, rendszeres felülvizsgálata során köteles a hatóság az új vagyonfogalom figyelembe vételével megállapítani, hogy a jogosultság továbbra is fenn áll-e.

A 16. §-hoz

Rögzítésre kerül, hogy nem állapítható meg aktív korúak ellátására való jogosultság annak a személynek, aki álláskeresési támogatásban részesül. A módosítás tisztázza továbbá, hogy ha a foglalkoztatást helyettesítő támogatásra való jogosultság időtartama alatt következik be az egészségkárosodási és gyermekfelügyeleti támogatásra jogosító feltétel, akkor a jogosult részére az új pénzbeli ellátást a jogosultsági feltétel bekövetkezését követő hónap első napjától, de legkorábban a változás bejelentését követő hónap első napjától kell megállapítani. A rendelkezés továbbá technikai jellegű módosításokat tartalmaz.

A 17. §-hoz

Hatályon kívül helyező rendelkezéseket tartalmaz.

A 18-19. §-hoz

Annak érdekében, hogy a jogosultatlanul igénybe vett aktív korúak ellátása a munkanélküliségre tekintettel folyósított ellátások valamelyikéből is végrehajtható legyen, módosításra kerülnek a bírósági végrehajtásról szóló 1994. évi LIII. törvény (a továbbiakban: Vht.) rendelkezései is. A Vht. módosítása továbbá a közelmúltban a segélyezési rendszerben végrehajtott változásokkal való összhang biztosítása miatt szükséges.

A 20. §-hoz

A Ket. 2016. január 1-jétől hatályba lépett módosítása alapján az eljárás felfüggesztésének csak akkor van helye, ha azt külön törvény lehetővé teszi, a Ket.-ből a felfüggesztésre vonatkozó általános szabályozás kikerült.

A jogosultak érdekeit szem előtt tartva a gyermektartásdíj megelőlegezése iránti kérelem benyújtásának lehetőségét továbbra is indokolt fenntartani arra az esetre is, ha a bírósági végrehajtási eljárás megindításra került, de a végrehajtás eredményét igazoló jegyzőkönyv még nem áll a kérelmező rendelkezésre. A Ket. módosítására tekintettel így szükséges az önálló bírósági végrehajtó eljárásának lefolytatásáig - a végrehajtás eredményét tartalmazó jegyzőkönyv gyámhatósághoz történő megérkezéséig - a gyámhatósági eljárás felfüggesztésének lehetőségét a Gyvt.-ben biztosítani.

A 21. §-hoz

A Gyvt. hatályos szabályozása szerint az otthonteremtési támogatás mértékét a folyamatos nevelésben eltöltött évek és a jogosult készpénz és ingatlan vagyonának együttes értéke alapján úgy kell megállapítani, hogy a vagyonnal nem rendelkező jogosult esetén érje el, a vagyonnal rendelkező jogosult esetén pedig a vagyonnal együtt érje el a Gyvt.-ben meghatározott összeget. A szabályozás szerint a készpénz vagyonba a fiatal felnőtt árvaellátásából és keresményéből származó megtakarítást nem lehet beszámítani.

A fiatalok életkezdési támogatásáról szóló 2005. évi CLXXIV. törvény alapján a fiatalok önálló életkezdésének anyagi megalapozása céljából a törvény hatálya alá tartozó gyermekeket az önálló életkezdéshez életkezdési támogatás illeti meg.

Az Ltv. szerint a gyám a gyermekvédelmi gondoskodásban élő gyermek, mint kedvezményezett javára, életkezdésének elősegítése céljából, lakás-előtakarékossági szerződést köthet a lakástakarékpénztárral. A szabályozás alapján tehát előfordulhat olyan eset, amikor a kiskorú, gyermekvédelmi gondoskodásban lévő gyermek állami hozzájárulással is támogatott lakás-előtakarékossági programban vesz részt.

Tekintettel arra, hogy a fenti két megtakarítási forma szintén a fiatalok életkezdését segíti elő, indokolt ezen megtakarítások vagyonba történő beszámításának az otthonteremtési támogatás esetében történő kizárása.

Az Ltv. szabályozását figyelembe véve szükséges a Gyvt.-ben annak előírása, hogy otthonteremtési támogatásból lakás-előtakarékossági szerződés csak akkor finanszírozható, ha azt minimum négy éves futamidőre kötik annak érdekében, hogy az állami támogatástól a fiatal felnőtt ne essen el.

Pontosításra kerül az utógondozás otthonteremtési támogatás igénybevételével kapcsolatos elrendelésének és meghosszabbításának esete, továbbá, hogy az utógondozás - a lakás-előtakarékossági programban történő részvételre megállapított otthonteremtési támogatás kivételével - a támogatásról való elszámolásig tart. Lakás-előtakarékossági programban történő részvételre megállapított otthonteremtési támogatás esetén az utógondozás céljából kijelölt utógondozást biztosító intézmény a támogatásról szóló döntés jogerőre emelkedésével felmentésre kerül és a lakás-előtakarékossági szerződésben foglalt megtakarítási idő elteltét követően - a gyámhatóság döntésétől függően - az utógondozás ismételten elrendelhető.

A 22. §-hoz

Az otthonteremtési támogatás célját tekintve, a támogatás értékállóságának biztosítása érdekében a támogatási összeg emelésre kerül. Mivel a támogatás összege az annak megállapítása idején érvényes öregségi nyugdíj legkisebb összegének (a továbbiakban: önym.) arányában van meghatározva, az emelés ezen arányok emelésével valósul meg. Vagyonnal nem rendelkező fiatal felnőtt esetén, a nevelésbe vétel időtartamától függően, az önym. (2016. évben 28 500 Ft) negyvenhétszerese és hatvanhétszerese közti összegben (2016. évben: 1 339 500 Ft és 1 909 500 Ft közti összeg) kerül meghatározásra.

Annak érdekében, hogy a lakás-előtakarékossági programban való részvételre megállapított otthonteremtési támogatás esetén az Ltv. által biztosított állami támogatás teljes mértékben igénybe vehető legyen - mivel az állami támogatás a megtakarítási évenként befizetett összeghez igazodik -, kimondásra kerül, hogy nem támogatható olyan lakás-előtakarékossági szerződési módozat, mely alapján a teljes betét befizetése a szerződéskötéskor egy összegben történik.

Meghatározza a támogatással való elszámolási kötelezettséget és az egyes támogatási célokhoz kapcsolódó elszámolási határidőket.

A 23. §-hoz

A Gyvt. 26/A. § (1) és (2) bekezdése tartalmazza az otthonteremtési támogatásra megállapított, de felhasználásra nem került összeggel kapcsolatos rendelkezéseket. Ismételt kérelem benyújtási lehetőség kerül előírásra azon esetre, ha a fiatal felnőtt a teljes támogatási összeget nem használja fel, mert például meghiúsul időközben a felhasználási cél egésze vagy egy része. A módosítás szerint ebben az esetben a felhasználásra nem került összeg tekintetében - folyósított összeg esetén kizárólag annak visszafizetése után - új kérelem nyújtható be a fiatal felnőtt 30. életévének betöltéséig.

A Gyvt. 26/A. § (3) és (4) bekezdése a megállapított, de a támogatási céltól eltérően felhasznált támogatási összeg visszafizetésére vonatkozó rendelkezéseket tartalmazza.

A 26/B. § az államilag támogatott lakás-előtakarékossági programban való részvételre megállapított otthonteremtési támogatás elszámolási szabályait határozza meg. Ennek keretében a lakás-előtakarékossági szerződésben foglalt megtakarítási idő lejártát követően a hitelintézet a törvényben meghatározott tartalmú tájékoztatást küld a gyámhatóság részére.

Ha a hitelintézet tájékoztatása alapján a gyámhatóság megállapítja, hogy a támogatás az Ltv.-ben meghatározott lakáscélra kerül felhasználásra, hozzájárul a zárolás megszüntetéséhez és a felhasználás támogatása érdekében - szükség esetén - elrendeli vagy meghosszabbítja az utógondozást. Az Ltv. szerinti lakáscélú felhasználás megtörténtéről a hitelintézet igazolást küld a gyámhatóság felé. Az igazolás alapján a gyámhatóság megvizsgálja, hogy a támogatás teljes egészében vagy részben került-e felhasználásra és ennek ismeretében dönt a felhasználás elfogadásáról, az utógondozó intézmény felmentéséről és az elidegenítési tilalom feljegyeztetéséről vagy a nem cél szerint felhasznált otthonteremtési támogatás összegének visszafizettetéséről.

Ha a hitelintézet megtakarítási idő lejártát követő tájékoztatása alapján a gyámhatóság azt állapítja meg, hogy a fiatal felnőtt a megtakarítást nem az Ltv. szerinti támogatási célra kívánja fordítani, rendelkezik a hitelintézet felé a befizetett otthonteremtési támogatásnak megfelelő mértékű betétösszegnek a központi költségvetés felé történő visszautalásáról, egyidejűleg nyilatkoztatja a fiatal felnőttet arról, hogy a korábbi döntésében megállapított otthonteremtési támogatás összegét milyen Gyvt. szerinti - lakás-előtakarékosságtól eltérő - lakáscélra kívánja felhasználni. Amennyiben a fiatal felnőtt új támogatási célt nyilatkozatában nem tud megjelölni, az eljárást meg kell szüntetni, egyidejűleg tájékoztatni kell a jogosultat, hogy a fel nem használt összeg tekintetében 30. életévének betöltéséig új kérelmet nyújthat be.

A 26/C. § az elidegenítési és terhelési tilalom feljegyeztetésével kapcsolatos rendelkezéseket tartalmaz.

A 24. §-hoz

Bővíti a család- és gyermekjóléti szolgálatok feladatkörét a külön kormányrendeletben meghatározott európai uniós forrásból megvalósuló program keretében biztosítható eseti vagy rendszeres természetbeni juttatás célzott és ellenőrzött elosztásában való közreműködéssel.

A 25. §-hoz

A Gyvt. módosításhoz kapcsolódó átmeneti rendelkezéseket tartalmazza.

Az otthonteremtési támogatás összegének zárolásával összefüggésben felülvizsgálati kötelezettség kerül előírásra a gyámhatóság részére azon ügyekre vonatkozóan, melyek esetében az otthonteremtési támogatás államilag támogatott lakás-előtakarékossági programban való részvételre került megállapításra és a törvény hatálybalépésének időpontjában a hitelintézet felé még folyósítás történik. Amennyiben ezen ügyekben a programba befektetett otthonteremtési támogatás összege annak megállapításakor nem került zároltatásra, a gyámhatóság 2016. május 31-éig intézkedik a hitelintézet felé a zárolás érdekében.

Az otthonteremtési támogatással összefüggésben történt utógondozói kirendeléseket szintén át kell tekintetni. Ha az otthonteremtési támogatás államilag támogatott lakás-előtakarékossági programban való részvételre került megállapításra és a törvény hatálybalépésének időpontjában a hitelintézet felé még folyósítás történik, azt az utógondozót, aki kizárólag az otthonteremtési támogatás felhasználásának támogatása céljából került kirendelésre, 2016. július 31-ig a gyámhatóságnak fel kell mentenie. A gyámhatóság a felmentéstől eltekinthet, ha a lakás-előtakarékossági szerződésben meghatározott megtakarítási idő 2016. május 1-je és október 31-e között lejár.

A 26. §-hoz

A Gyvt. szövegcserés módosításait tartalmazza.

A 27. §-hoz

A törvény pontosítja az Mmtv. keresőtevékenység fogalmát, egyértelművé téve, hogy a vállalkozók a biztosításuk időtartama alatt minősülnek keresőtevékenységet folytatónak. A módosításból következően azok az egyéni vállalkozók, akiknek vállalkozói jogviszonya szünetel, nem minősülnek keresőtevékenységet folytatónak.

Az Mmtv. fogalom-meghatározásai kiegészülnek az egyéni és a társas vállalkozó fogalmával, melyet a módosítás a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény megfelelő definícióira utalással határoz meg.

A 28. §-hoz

Az Mmtv. 2. § (2) bekezdés a) pontja értelmében a biztosítás időtartamára tekintet nélkül jár a megváltozott munkaképességű személyek ellátása annak a személynek, aki az iskolai tanulmányai megszűnését követő 180 napon belül biztosítottá vált, és a kérelem benyújtását megelőzően 30 napnál hosszabb megszakítás nélkül biztosított volt. A jogalkotói szándék a fiatal kérelmezők számára kívánta biztosítani az ellátás megállapításának lehetőségét, akik a kérelem benyújtását megelőzően nem rendelkezhetnek a jogszabályban meghatározott biztosítási idővel. A törvény a rendelkezés céljának megfelelően pontosítja a kedvezmény feltételeit. A módosítás értelmében a kedvezménnyel azok élhetnek, akik a 35. életév betöltése előtt váltak megváltozott munkaképességűvé, és a 35. életévük betöltése előtt megkezdett tanulmányaik befejezését követő 180 napon belül váltak biztosítottá. A módosítás megteremti továbbá annak a lehetőségét, hogy az iskolai tanulmányok befejezése után biztosítottá váló személyeken túlmenően az iskolai tanulmányok folytatása mellett dolgozó személyek esetében is alkalmazni lehessen a rendelkezést.

A törvény egyértelművé teszi továbbá, hogy a biztosítás tartamára tekintet nélkül válhat jogosulttá megváltozott munkaképességű személyek ellátásaira az a 2011. december 31-én rokkantsági nyugdíjra, baleseti rokkantsági nyugdíjra, rehabilitációs járadékra vagy az egészségkárosodott személyek szociális járadékaira jogosult személy is, aki bár jogosult volt a felsorolt ellátások valamelyikére, azonban abban ténylegesen - a folyósítás szüneteltetése miatt - nem részesült.

A 29. §-hoz

A rehabilitációs ellátásra való jogosultság időtartamát a komplex minősítés időbeli hatályához igazítja annak érdekében, hogy a rehabilitációs ellátás különböző elemei, így a pénzbeli ellátás és a rehabilitációs szolgáltatások időtartama ne csússzon el egymástól. A rehabilitációs ellátáshoz kapcsolódó szolgáltatás visszamenőleges igénybe vétele fogalmilag kizárt, a rehabilitációs ellátást tehát főszabály szerint az eljárást lezáró döntést követő naptól kell megállapítani, kivéve abban az esetben, ha az ügyfél már rendelkezik komplex minősítéssel, és az eljárás folyamán ismételt minősítésre nem kerül sor. Ez esetben továbbra is a kérelem benyújtásának időpontjára visszamenőlegesen kell megállapítani az ellátást.

A hatályos jogszabályok szerint, ha az ügyfél a rehabilitációs tervben foglalt kötelezettségeinek neki felróható okból nem tesz eleget, a rehabilitációs hatóságok rendelkezésére álló egyetlen törvényes eszköz az ellátás megszüntetése. A módosítás értelmében az együttműködési kötelezettség megszegése esetén első alkalommal a rehabilitációs ellátás nem megszüntetésre, hanem 3 hónapra felfüggesztésre kerül. A megszüntetésről csak a kötelezettség ismételt megszegése esetén kell rendelkezni. A választott megoldással egy differenciáltabb, nagyobb visszatartó erőt jelentő, ugyanakkor a rehabilitációs ellátásban részesülőket az ellátásból nem azonnal kizáró szankciórendszer jön létre.

A 30. §-hoz

Az Mmtv. 8. § (2) bekezdésének értelmében a rehabilitációs ellátásban részesülőknek a rehabilitációs hatóság biztosítja a szolgáltatásokhoz, a közfoglalkoztatási lehetőségekhez való hozzáférést. Ennek érdekében a rehabilitációs hatóság szükség szerint megállapodást köthet a szolgáltatókkal. A módosítás előírja a szolgáltatásokat biztosító szervezetek akkreditációjának kötelezettségét, amely által egységes szolgáltatási színvonal biztosítható.

A 31. és 33. §-hoz

Annak érdekében, hogy a megváltozott munkaképességű személyek számára nyújtott ellátások minimum és maximum összegének értékállósága biztosítható legyen, a törvény ezen összegek vetítési alapját a 2012. évi minimálbér helyett fix összegben határozza meg, és előírja, hogy ez a vetítési alap (új megnevezése: alapösszeg) a nyugdíjemelés mértékével azonosan emelkedjen. A törvény szerint az alapösszeg 2016. évi mértéke a jelenlegi vetítési alapnak a 2016. évi nyugdíjemelés mértékével emelt összege, 94 500 Ft.

Jelenleg azok esetében, akiknek nincs az ellátás megállapításánál figyelembe vehető pénzbeli egészségbiztosítási járulékalapja, a minimálbér alapján történik az ellátási összeg megállapítása. Ennek az a következménye, hogy az ellátási összeg esetükben magasabb lehet, mint azok esetében, akik rendelkeznek járulékalappal, de az a minimálbér összegénél alacsonyabb. A módosítás ennek kiküszöbölésére előírja, hogy azok esetében, akik nem rendelkeznek a referencia-időszakban megfelelő járulékalappal, az ellátás összege a rá irányadó ellátási kategória minimumösszegével azonos.

A 32. §-hoz

A törvény egységesíti a rokkantsági ellátás és a rehabilitációs ellátás melletti keresőtevékenységre vonatkozó szabályokat. Jelenleg a rokkantsági ellátásban részesülők esetében keresetkorlát, míg a rehabilitációs ellátásban részesülők vonatkozásában időkorlát érvényesül. A rokkantsági ellátást meg kell szüntetni, ha az ellátott keresőtevékenységet folytat, és jövedelme három egymást követő hónapon keresztül meghaladja a minimálbér 150%-át. A rehabilitációs pénzbeli ellátás mellett jelenleg legfeljebb heti 20 órában lehet keresőtevékenységet folytatni, ennél magasabb óraszámban folytatott keresőtevékenység esetén az ellátás folyósítását szüneteltetni kell. Figyelemmel arra, hogy a rehabilitációs ellátás célja a nyílt munkaerő-piaci integráció támogatása, amelyet a jelenlegi munkavégzéséi korlát nem szolgál megfelelően, a módosítás értelmében a rehabilitációs ellátás melletti munkavégzésre is a rokkantsági ellátásra vonatkozó keresetkorlát érvényesül majd. Tehát a rehabilitációs ellátást akkor kell megszüntetni, ha az ellátásban részesülő személy keresőtevékenységet folytat, és jövedelme 3 egymást követő hónapon keresztül meghaladja a minimálbér 150%-át. A rokkantsági ellátásnál alkalmazott szabályhoz hasonlóan minimálbér alatt a biztosított egyéni és társas vállalkozó esetén a garantált bérminimumot kell érteni.

A 34. §-hoz

A hatályos rendelkezések gyakorlatilag korlátozás nélkül lehetővé teszik az ügyfelek számára a kérelem benyújtását, függetlenül attól, hogy részesülnek-e megváltozott munkaképességű személyek ellátásában vagy sem. Az ellátásra egészségi állapotuk miatt nem jogosult személyek esetében az Mmtv. már jelenleg is biztosítja, hogy csak abban az esetben kell újabb hatósági eljárást lefolytatni 12 hónapon belül, ha az ügyfél iratokkal valószínűsíti, hogy állapotában tartós rosszabbodás következett be. A módosítás ezt a korlátot kiterjeszti a megállapító döntéseket követően benyújtott kérelmekre is. A törvény ezen túlmenően tisztázza, hogy az ellátás megállapítását követő 12 hónapon túl benyújtott kérelmeket nem új igényként, hanem állapotváltozás bejelentéseként kell kezelni.

A jogalkalmazói gyakorlatban előfordul, hogy a rehabilitációs hatóságoknak a tényállás tisztázása érdekében a foglalkoztatót, felszámolót, végelszámolót, vagy az egykorú iratokat őrző személyt vagy szervezetet kellene megkeresniük, azonban jelenleg az Mmtv. erre nem biztosít lehetőséget. A módosítás ezt a hiányosságot pótolja.

A 35. §-hoz

Az Mmtv. hatályos szabályai alapján a kérelem benyújtásakor már meglévő komplex minősítés időbeli hatálya alatt nem kell ismételt minősítést végezni. Ugyanakkor az Mmtv. alapján az ügyfél kérheti a komplex minősítés során megállapított körülményekre vonatkozó felülvizsgálatot. A módosítás e két szabályt összhangba hozva világossá teszi, hogy főszabályként a komplex minősítés időbeli hatálya alatt nem kell ismételt minősítést végezni, azonban, ha az ügyfél kéri, akkor a minősítést - az Mmtv.-ben meghatározott feltételek fennállása esetén - el kell végezni. Az Mmtv. 15. § (3) bekezdését a 14. § (1) bekezdésével együtt kell értelmezni. Az ügyfél ismételt komplex minősítés kérésére vonatkozó jogát ugyanis korlátozza az Mmtv. 14. § (1) bekezdésében foglalt rendelkezés, amely szerint az ellátásra való jogosultságot megállapító, vagy az egészségi állapotra tekintettel hozott elutasító döntés jogerőre emelkedését követő 12 hónapon belül előterjesztett újabb kérelmet csak akkor kell elbírálni, ha a rendelkezésre álló egészségügyi dokumentáció alapján megállapítható, hogy a kérelmező egészségi állapotában a korábbi döntésben még figyelembe nem vett tartós változás következett be.

A 36. §-hoz

Meghatározza a komplex minősítés időbeli hatályát, és ezen időtartamhoz igazítja a pénzbeli ellátásra, valamint a minősítéshez kapcsolódó rehabilitációs szolgáltatásra, a foglalkoztatás támogatására, vagy egyéb foglalkoztatási kedvezményekre (pl. rehabilitációs kártya) való jogosultságot is. A módosításra azért van szükség, mert jelenleg a megváltozott munkaképességhez kapcsolódó különféle ellátások, kedvezmények jogosultsági időtartama elcsúszik egymástól, amely a gyakorlatban kezelhetetlen és követhetetlen mind az ügyfelek, mind a foglalkoztatók számára.

A komplex minősítés időbeli hatályának kezdete egységesen azon közigazgatási hatósági eljárást lezáró érdemi döntést követő nap, amely során a komplex minősítést elvégezték. Az időbeli hatály vége attól függően differenciált, hogy a minősítésben részt vett személy részére rehabilitációs időtartamot kell-e meghatározni, a felülvizsgálatáról kell-e rendelkezni, illetve, ha felülvizsgálatáról kell rendelkezni, akkor kerül-e számára rokkantsági ellátás megállapításra. Amennyiben a komplex minősítés időbeli hatálya alatt új minősítést végeznek, akkor a korábbi minősítés az ismételt komplex minősítés alapján hozott döntés keltéig tart. Ezt követő naptól ugyanis az új minősítés lesz a hatályos.

A 37. §-hoz

A rehabilitációs ellátás melletti keresőtevékenységhez kapcsolódó időkorlát keresetkorláttá történő átalakításával összefüggésben az ellátásban részesülő személy együttműködési és értesítési kötelezettségei is értelemszerűen változnak. Az esetleges túlfizetések elkerülése végett a bejelentési kötelezettségek határideje - a rokkantsági és a rehabilitációs ellátásban részesülőkre vonatkozóan egységesen - 15 napról 10 napra csökken.

Mind a rokkantsági, mind a rehabilitációs ellátás esetében szükséges a keresőtevékenység-korlát meghaladására vonatkozó bejelentéssel egyidejűleg a jövedelmek igazolása is, annak érdekében, hogy a megszüntetési ok fennállását a rehabilitációs hatóság meg tudja állapítani.

A 38. §-hoz

A törvény értelmében, ha az ellátásban részesülő felülvizsgálata során más minősítési kategória kerül meghatározásra, mint ami alapján ellátását a felülvizsgálatáig kapta, az ellátást az arról szóló döntést követő nappal kell megállapítani, mely időpont megegyezik a komplex minősítés időbeli hatályának kezdő időpontjával.

Az ellátás összegének meghatározásakor havi átlagjövedelemként a korábban figyelembe vett havi átlagjövedelem évente bekövetkezett fogyasztói árnövekedés felülvizsgálati döntés időpontjában érvényes mértékével növelt összegét kell figyelembe venni. Az ellátásban részesülők szociális biztonságának erősítése érdekében, garanciális szabályként kerül beépítésre az a rendelkezés, mely szerint a felülvizsgálat során megállapított összeg - állapotjavulás kivételével - nem lehet kevesebb, mint a felülvizsgálatot megelőző hónapra járó ellátás összege.

Amennyiben állapotjavulás esetén az ellátási összeg csökken, úgy a csökkentést csak a döntést követő második hónap első napjától kell végrehajtani.

A 39. §-hoz

A törvény alapján - egyéb társadalombiztosítási tárgyú hatályos jogszabályokhoz hasonlóan - az Mmtv. kiegészül egy olyan szabályozással, mely lehetővé teszi, hogy a rehabilitációs hatóság a döntés közlésétől számított öt éven belül módosíthassa vagy visszavonhassa a döntését, ha a döntés jogerőre emelkedését követően tudomására jutott tények, adatok alapján megállapítja, hogy döntése jogszabályt sért. Ha a módosítás vagy visszavonás jóhiszeműen szerzett jogot sért, úgy az elrendelő határozat keltét követő hónap első napjától, ellenkező esetben a módosított vagy visszavont döntés keltének időpontjára visszamenőlegesen rendeli el azt. Az ügyfél javára a nem jogszabálysértő döntés az ügyfél kérelmére 3 éven belül, hivatalból 5 éven belül módosíthatóvá válik azzal, hogy a magasabb összegű ellátás visszamenőleg legfeljebb hat hónapra jár.

A 40-41. §-hoz

Az Mmtv. 20. §-a - a rokkantsági és rehabilitációs ellátások visszafizetésére, megtérítésére, a követelés érvényesítésére, a méltányossági jogkör gyakorlására, továbbá az ellátások késedelmes kifizetésére vonatkozóan - utaló szabályt tartalmaz a kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) VIII. fejezetének rendelkezéseire. Indokolt az utaló szabályok kiegészítése az Ebtv. VII. fejezetében található 61. § (7) bekezdésére való hivatkozással, amely a kérelmek jogszabálysértő módon történő elutasítása és az alacsonyabb összegű ellátás-megállapítás esetére irányadó rendelkezéseket tartalmazza. Ha a rehabilitációs hatóság saját hatáskörben vagy a másodfokú hatóság jogorvoslati eljárás keretében történt felülvizsgálata során megállapítást nyer, hogy a kérelem jogszabálysértő módon került elutasításra, vagy az ellátás alacsonyabb összegben került megállapításra, az ügyfelet megilleti a jogszabálysértés felfedezésétől visszafelé számított öt éven belül járó összeg és az utána járó, az adózás rendjéről szóló 2003. évi XCII. törvényben meghatározott késedelmi pótlék.

A szociális biztonsági tárgyú egyezményben részes államból ellátásban részesülőkre vonatkozóan is indokolt kiterjeszteni azt a rendelkezést, amely a jogosult más EGT-államból párhuzamos ellátásban való részesülése esetére tartalmaz a jogalap nélkül felvett ellátás visszakövetelésére vonatkozó szabályokat. A módosítás értelmében a kilencven napon túl kifizetett jogalap nélküli ellátás felróhatóságra tekintet nélkül visszakövetelhető, ha jogosulatlan felvételre azért került sor, mert az ellátott EGT-államból, vagy szociális biztonsági tárgyú nemzetközi egyezményben részes államból ugyanazon időszakra azonos típusú ellátásban részesült.

A módosítás kimondja, hogy a jogalap nélkül felvett ellátás megtérítése tekintetében gyakorolt, méltányossági jogkörben hozott döntés ellen fellebbezésnek nincsen helye.

Az Mmtv. nem tartalmazott rendelkezést arra az esetre, ha jogalap nélkül felvett ellátás visszafizetése kapcsán méltányosságból engedélyezett részletfizetési kötelezettségét az ügyfél nem teljesíti. A módosítás értelmében a jogalap nélkül kifizetett ellátás ilyen esetben egy összegben válik esedékessé.

A 42. §-hoz

Kibővíti a rehabilitációs hatóság által a rehabilitációs szolgáltatások biztosítása céljából vezetett nyilvántartás adattartalmát, megjelenik az akkreditált szolgáltatókra vonatkozó adatok rögzítésének kötelezettsége is. A nyilvántartás tartalmazza majd a rehabilitációs szolgáltatást nyújtó szervezet nevét, székhelyét, telephelyét, gazdálkodási formáját, adószámát, az általa nyújtott szolgáltatások körét és az elérhetőségét. Így a megváltozott munkaképességű, illetve fogyatékos személyeknek lehetősége lesz arra, hogy a nyilvántartás alapján kiválasszák a számukra leginkább megfelelő szolgáltatatást nyújtó szervezetet.

A 43. §-hoz

A jogértelmezés egységessége érdekében meghatározza a rehabilitációs hozzájárulás fizetése szempontjából megváltozott munkaképességű személynek minősülők körét, egyértelművé téve, hogy a komplex minősítésen részt vett személyek közül azok tekinthetők a rehabilitációs hozzájárulás fizetése szempontjából megváltozott munkaképességűnek, akiknek egészségi állapota a komplex minősítés alapján 60 százalékos vagy kisebb mértékű. A megváltozott munkaképességű személyek ellátásaira való jogosultság egyéb feltételeit (jogszerző idő megléte, a kereső tevékenység hiánya, valamint a rendszeres pénzellátásban való részesülés tilalma) ennek a szakasznak az alkalmazásában nem kell vizsgálni.

A 44. §-hoz

Az Mmtv. 25. §-ának módosítása megteremti annak a lehetőségét, hogy az akkreditált munkáltatók részére a munkahelyek rehabilitációs célú átalakítása és a bér- és költségtámogatás mellett a megváltozott munkaképességű munkavállalók képzése is támogatható legyen. A képzés a komplex rehabilitáció rendszerén belül alkalmazott eszköz, mely a védett foglalkoztatás keretei között az egyén kompetenciáit hivatott javítani, amivel javulnak a munkaerő-piaci elhelyezkedési, s így a sikeres rehabilitáció, illetve a tranzitálás esélyei is.

Az akkreditált munkáltatók részére nyújtott támogatások célcsoportja kiegészül továbbá a vakok személyi járadékában részesülő személyekkel.

A 45. §-hoz

A törvény - a megváltozott munkaképességű személyek ellátásai iránti kérelemhez hasonlóan - a komplex minősítés elvégzésére, és az annak eredményéről szóló hatósági bizonyítvány kiállítására irányuló kérelem alsó életkori határát is 15 éves korban határozza meg. A hatósági bizonyítvány célja, hogy a megváltozott munkaképességű munkavállalókkal kapcsolatos foglalkoztatási kedvezmények, támogatások igénybe vétele céljából igazolja a megváltozott munkaképesség tényét. Az életkori határ arra figyelemmel került meghatározásra, hogy a munka törvénykönyvéről szóló 2012. évi I. törvény alapján keresőtevékenységet főszabály szerint 16 éves kortól, bizonyos esetekben 15 éves kortól lehet folytatni. A módosítás meghatározza a hatósági bizonyítvány időbeli hatályát is: az a komplex minősítés időbeli hatályával egyezik meg.

A 46. §-hoz

A törvény az Mmtv. módosításából következő felhatalmazó rendelkezéseket tartalmazza. A foglalkozási rehabilitációs szolgáltatások akkor lehetnek eredményesek, ha egységes a szolgáltatások minősége. Ennek érdekében szükségessé vált a foglalkozási rehabilitációs szolgáltatást nyújtók akkreditációjának szabályozása, a szolgáltatás nyújtás személyi és tárgyi feltételeinek meghatározása, továbbá a nyilvántartásba vett szolgáltatók ellenőrzése. A törvény ennek szabályozási lehetőségét teremti meg.

A rehabilitációs és rokkantsági ellátások legkisebb és legnagyobb összegének vetítési alapjaként a törvény bevezeti az alapösszeg fogalmát, és meghatározza annak 2016. évi mértékét. A továbbiakban az alapösszeg az évenkénti rendszeres nyugdíjemelés mértékével emelkedik, a konkrét összeg kormányrendeletben kerül meghatározásra.

A módosítás megteremti annak a lehetőségét, hogy az akkreditált munkáltatók részére a munkahelyek rehabilitációs célú átalakítása és a bér- és költségtámogatás mellett a megváltozott munkaképességű munkavállalók képzése is támogatható legyen. A képzési támogatás részletszabályainak meghatározására a Kormány kap felhatalmazást.

A 47. §-hoz

Azoknál, akiknél a 2011. december 31-én folyósított ellátást rehabilitációs ellátásként kellett továbbfolyósítani, a felülvizsgálatot követő ellátás-megállapítás szabályait a törvény az általános felülvizsgálati szabályokhoz igazítja. A felülvizsgálatot követően járó ellátást az erről szóló döntést követő naptól kell megállapítani, de ha az összeg csökken, akkor a csökkentést csak a döntést követő második hónap első napjától kell végrehajtani.

A 48. §-hoz

Azon megváltozott munkaképességű személyek, akik részére 2011. december 31-én folyósított ellátásuk első felülvizsgálatát követően rehabilitációs ellátás kerül megállapításra, a közfoglalkoztatási bér 40%-ában vagy 80%-ában meghatározott összegű ellátásban részesülnek. A következő felülvizsgálatkor problémát jelent, hogy ezekben az esetekben az újabb felülvizsgálatot követően járó összeget miként kell meghatározni, mivel az ellátási összeg alapja a „korábban alapul vett havi átlagjövedelem” lenne, amely azonban ilyen esetekben nincs. A módosítás alapján ezekben az esetekben „korábban alapul vett havi átlagjövedelemként” a minimálbért kell figyelembe venni.

A 49. §-hoz

A törvény alapján rendezésre kerül, hogy a 2011. december 31-én folyósított ellátásuk továbbfolyósításával ellátásban részesülő, a felülvizsgálat alól az életkoruk miatt mentesülő személyek esetében milyen szabályokat kell alkalmazni, ha felülvizsgálatukra később kérelmükre, állapotváltozás miatt, vagy rendkívüli felülvizsgálatra okot adó körülmény miatt, mégis sor kerül. Ilyen esetben a felülvizsgálatot követően járó ellátás megállapítására, a folyósítandó ellátás összegének meghatározására a 2011. december 31-én folyósított ellátásban részesülők első felülvizsgálatára vonatkozó rendelkezéseket kell alkalmazni.

Egyértelművé teszi továbbá, hogy az Mmtv. 38/C. §-ának alkalmazásával rokkantsági ellátásban részesülő személyekre az Mmtv.-ben egységesen érvényesülő keresőtevékenység-korlát vonatkozik, tehát az ellátásukat akkor kel megszüntetni, ha a jövedelmük három egymást követő hónapon keresztül meghaladja a minimálbér 150%-át. A módosítás átmeneti rendelkezést tartalmaz a keresőtevékenység-korlátra vonatkozóan, kimondva, hogy a megszüntetési ok megállapításánál a 2016. április 30-át követően szerzett jövedelmet lehet figyelembe venni.

Az 50. §-hoz

Átmeneti rendelkezéseket tartalmaz. Az Mmtv. 1. § (2) bekezdésének 4. pontját érintő módosítás pontosítja a keresőtevékenység fogalmát, egyértelművé téve, hogy a vállalkozók a biztosításuk időtartama alatt minősülnek keresőtevékenységet folytatónak. A módosításból következően azok az egyéni vállalkozók, akiknek vállalkozói jogviszonya szünetel, nem minősülnek keresőtevékenységet folytatónak. Az átmeneti rendelkezés értelmében a módosítást a folyamatban lévő ügyekben is alkalmazni kell.

Az Mmtv. 10. § (2) bekezdését érintő módosítás egységesíti a rokkantsági és a rehabilitációs ellátásra vonatkozó keresőtevékenység-korlátot. A korábbiakban a rehabilitációs ellátást szüneteltetni kellett, ha az ellátásban részesülő személy munkaideje meghaladta a heti 20 órát. A módosítás értelmében a szüneteltetés jogintézménye megszűnik, a rehabilitációs ellátást keresőtevékenység folytatása esetén meg kell szüntetni, ha a jövedelem három egymást követő hónapon keresztül meghaladja a minimálbér 150%-át. A kapcsolódó átmeneti szabályok értelmében a 2016. április 30-án a keresőtevékenységre vagy közfoglalkoztatásra tekintettel szünetelő rehabilitációs pénzbeli ellátásokat 2016. május 1-jétől tovább kell folyósítani. Ezekben az esetekben, ha a szünetelés időtartamára rehabilitációs pénzbeli ellátás került folyósításra, úgy az Mmtv. 2016. április 30-án hatályos 7. § (4a) bekezdését még alkalmazni kell, tehát a szüneteltetés időtartamára folyósított rehabilitációs pénzbeli ellátást az ok bekövetkezéséről való tudomásszerzést követő hónaptól járó ellátásból le kell vonni, vagy azt a rehabilitációs ellátás megszüntetése esetén vissza kell követelni. A levonás legfeljebb a rehabilitációs pénzbeli ellátás 50%-áig terjedhet. Az átmeneti rendelkezések kimondják továbbá, hogy a rehabilitációs ellátás melletti keresőtevékenység-korlátra vonatkozó új megszüntetési szabály alkalmazásánál a 2016. április 30-át követően szerzett jövedelmeket kell figyelembe venni.

Az Mmtv. 9. és 12. §-át érintő módosítás a rokkantsági és rehabilitációs ellátások minimum és maximum összegét az újonnan bevezetett alapösszeg meghatározott arányában határozza meg. Az alapösszeg mértéke 2016. évben 94 500 Ft. Az átmeneti rendelkezés kimondja, hogy az új rendelkezéseket az új ügyekben, tehát a megváltozott munkaképességű személyek ellátásainak megállapítása vagy felülvizsgálata iránt 2016. április 30-át követően indult ügyekben kell alkalmazni.

Az Mmtv. 20. §-át érintő módosítás pontosítja a rehabilitációs pénzbeli ellátás és rokkantsági ellátás jogosulatlan felvétele esetén követendő, továbbá a kérelem jogszabálysértő elutasításának vagy alacsonyabb összegű ellátás megállapításának jogkövetkezményeire vonatkozó szabályokat. Az e módosításhoz kapcsolódó átmeneti rendelkezés értelmében az új szabályokat a 2016. április 30-át követően indult ügyekben kell alkalmazni.

Az 51. §-hoz

A rendelkezés szövegcserés módosításokat tartalmaz. A komplex minősítés időbeli hatályával és a rehabilitációs ellátásra való jogosultság időtartamával összefüggő módosítások értelmében a rehabilitációs ellátásra való jogosultság kezdő időpontja - főszabály szerint - a döntés keltét követő nap lesz. Ezzel összefüggésben a jövedelemszámításnál figyelembe vett időszakot a jogosultság kezdő időpontja helyett a kérelem benyújtásához viszonyítottan indokolt meghatározni, figyelemmel arra, hogy a hatósági eljárás során a jogosultság kezdő időpontja nem minden esetben lesz előre meghatározható.

Az Mmtv. jelenleg nem tartalmaz alsó életkori határt a kérelem benyújtására. Figyelemmel arra, hogy a munka törvénykönyvéről szóló 2012. évi I. törvény alapján keresőtevékenységet főszabály szerint 16 éves kortól, bizonyos esetekben 15 éves kortól lehet folytatni, a megváltozott munkaképességű személyek ellátásaira való jogosultság megszerzéséhez pedig előzetes biztosítási idő szükséges, az életkori határt 15 évben indokolt meghatározni.

A rehabilitációs tervben foglalt kötelezettségeit neki felróható okból megszegő személy esetében első alkalommal a rehabilitációs ellátás nem megszüntetésre, hanem 3 hónapra felfüggesztésre kerül. A megszüntetésről csak a kötelezettség ismételt megszegése esetén kell rendelkezni.

A keresőtevékenység folytatása miatti ellátás-megszüntetésre akkor kerül sor, ha a jogosult jövedelme három egymást követő hónapon keresztül meghaladja a minimálbér 150%-át. A módosítás tisztázza, hogy ilyen esetben az ellátást a negyedik hónap első napjával kell megszüntetni.

A rehabilitációs ellátáshoz hasonlóan a rokkantsági ellátásban részesülő személy jogosultsági feltételeket érintő változásokra, állapotváltozásra, keresőtevékenység-korlátot meghaladó keresőtevékenységére vonatkozó bejelentési kötelezettsége is tíz napban kerül meghatározásra a korábbi tizenöt nap helyett.

A módosítás kiegészíti továbbá a rendkívüli felülvizsgálatokra vonatkozó szabályokat azzal az esettel, amikor a komplex minősítés lefolytatását követően merül fel olyan körülmény, amely valószínűsíti, hogy a korábbi komplex minősítés során megállapított körülmény már nem áll fenn.

A komplex foglalkozási rehabilitációs rendszer egyik meghatározó eleme a humánfejlesztés, míg a támogatási prioritások között helyet kapnak a fogyatékos, illetve megváltozott munkaképességű emberek képzését, továbbképzését biztosító külső vagy belső oktatási formák. Az aktív, tevékeny foglalkozási rehabilitációt szolgáló képzés középpontjában az áll, hogy a megváltozott munkaképességű ember egyenlő eséllyel vehessen részt a képzési folyamatban. Ennek alapja a kompetencia alapú képzés, ami személyenként eltérő és az egyéni rehabilitációs tervben kell meghatározni. Minden munkavállalónak szüksége van folyamatos képzésre, ami a fogyatékos emberek esetében - figyelemmel korlátaikra, hátrányaikra - hatványozottan érvényes.

Azon személyek, akik részére 2011. december 31-én folyósított ellátásuk első felülvizsgálatát követően rehabilitációs ellátást kell megállapítani, az első komplex minősítésüket követően a közfoglalkoztatási bér 40%-ában vagy 80%-ában meghatározott összegű ellátásban részesülnek. A módosítás egyértelművé teszi, hogy a közfoglalkoztatási bér alatt a döntés időpontjában érvényes közfoglalkoztatási bért kell érteni.

Az 52. §-hoz

Jelenleg azon ellátottak esetében, akiknek nincs az ellátás megállapításánál figyelembe vehető, a pénzbeli egészségbiztosítási járulék alapját képező jövedelme, a minimálbér alapján történik az ellátási összeg megállapítása. Ennek az a következménye, hogy az ellátási összeg esetükben magasabb lehet, mint azok esetében, akik rendelkeznek járulékalappal, de az a minimálbér összegénél alacsonyabb. A módosítás ennek kiküszöbölésére előírja, hogy azok esetében, akik nem rendelkeznek a referencia-időszakban megfelelő járulékalappal, az ellátás összege a rá irányadó ellátási kategória minimumösszegével azonos.

Az 53. §-hoz

A szociális ágazathoz tartozó továbbképzések a felnőttképzésről szóló 2013. évi LXXVII. törvény (Fktv.) 1. § (5) bekezdésének k) pontja alapján kivételt képeznek a törvény hatálya alól, így azok szabályozása a szociális ágazathoz tartozó jogszabályokban valósul meg. Az Fktv. hivatkozott rendelkezése jelenleg nem tartalmazza a jelnyelvi tolmácsok továbbképzéséről szóló miniszteri rendelet szerinti képzésekre utalást. Tekintettel arra, hogy a szociális ágazathoz tartozó továbbképzésről van szó, az egységes, átlátható szabályozás és gyakorlat kialakítása abban az esetben biztosítható, ha a jelnyelvi tolmácsok továbbképzései - a többi szociális továbbképzéshez hasonlóan - szintén kikerülnek az Fktv. hatálya alól.

Az 54-55. §-hoz

Az Szt. módosítása értelmében a pénzforgalmi szolgáltatónál kezelt összeg vagyonnak fog minősülni. A vagyonvizsgálat elvégzéséhez szükséges a pénzforgalmi szolgáltatóktól való adatkérés lehetőségének megteremtése.

-----STARTING---POINT---VEGE---

Az 56. §-hoz

A hatályba léptető rendelkezést tartalmazza.