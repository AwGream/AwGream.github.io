2010. évi CLVII. törvény indokolása

a nemzeti adatvagyon körébe tartozó állami nyilvántartások fokozottabb védelméről

-----STARTING---POINT---ALTALANOS--- 

A törvény célja, hogy a kezelt adatok jellegére és a nyilvántartások alapján végzett állami feladatok fontosságára tekintettel kiemelt jelentőségű állami nyilvántartások védelmét biztosítsa egyfelől annak előírásával, hogy a jövőben e nyilvántartásokkal kapcsolatban adatfeldolgozói tevékenységet is csak az állami szférába tartozó, ily módon az adatkezelő által közvetlenül ellenőrizhető szervezet láthasson el, másfelől az ilyen nyilvántartások jogszerű felhasználását akadályozó cselekmények büntetőjogi szankcionálásával.

-----STARTING---POINT---RESZLETES---

Az 1. §-hoz

A törvény meghatározza a nemzeti adatvagyon fogalmát, illetve definíciót ad az elektronikus adatfeldolgozás fogalmára is. Ez utóbbi funkciója, hogy - amellett, hogy nem mond ellent az adatvédelmi törvénynek - e törvény alkalmazási körében jelentősen javítja a jogértelmezés keretét.

A 2. §-hoz

A törvény rögzíti, hogy a nemzeti adatvagyon körébe tartozó adatállományok tekintetében törvény az adatkezeléssel megbízható jogalanyok körét szűkítheti, vagy az adatfeldolgozással való megbízás lehetőségét az adott adatkezelő meghatározott adatállománya részéről teljesen kizárhatja. A nemzeti adatvagyon fogalmi köre azon adatfajtákra terjed ki, amelyek integritásának és hozzáférhetőségének védelméhez kiemelt közérdek fűződik, vagy azt az adatalanyok alapjogainak védelme indokolja. A törvény előírja továbbá, hogy abban az esetben, ha az ágazati törvény az adatfeldolgozók lehetséges körét szűkíti, az adatkezelő csak a kormányrendeletben az általa kezelt nyilvántartás vonatkozásában megjelölt jogalannyal vagy jogalanyokkal köthet adatfeldolgozási szerződést. A törvény lehetőséget teremt arra is, hogy a kormányrendelet a törvényi szabályok szerint megállapított lehetséges adatfeldolgozó igénybevételét valamely nyilvántartás tekintetében kötelezővé tegye.

A 3. §-hoz

A törvény annak érdekében, hogy a nemzeti adatvagyon körébe tartozó nyilvántartások adatállományának kellő védelme biztosított legyen, előírja, hogy ezekkel kapcsolatban az adatfeldolgozással megbízott szerv vagy szervezet adatfeldolgozási műveletet (így különösen az adatok tárolását) csak a Magyar Köztársaság területén végezhet.

A 4. §-hoz

Ma a nyilvántartások létezési formája lehet fizikai és elektronikus, és a modern közigazgatás és államszervezet működésében az elektronikus nyilvántartások mind fontosabb szerepet töltenek be. Az e szakaszban lévő szabályozás által érintett nyilvántartások informatikai rendszerekben létező adatbázisok, virtuális térben vezetett nyilvántartások, ezért e nyilvántartások esetében sajátos szabályok alkalmazása szükséges. Ezeket tartalmazza az általános megfogalmazás szintjén a törvény. A törvény rögzíti továbbá, hogy ha az adatfeldolgozó igénybevétele kötelező, akkor az elektronikus adatfeldolgozás ellenértékének biztosítására a közigazgatási informatika infrastrukturális megvalósíthatóságának biztosításáért felelős miniszter közszolgáltatási szerződést köt az adatfeldolgozóval. Az adatkezelő és az adatfeldolgozó jogai, kötelességei és felelősségi viszonyai ebben az esetben is az általános törvényi előírások szerint alakulnak.

Az 5. §-hoz

A törvény egyes, az állam működésének szempontjából kiemelkedően fontos nyilvántartásokban kezelt adatok feldolgozását csak állami szerv, vagy kizárólagos állami tulajdonban lévő gazdálkodó szervezet számára teszi lehetővé. Az ebbe a körbe tartozó nyilvántartásokban kezelt adatokhoz való folyamatos hozzáférés biztosítása az adatkezelő számára a közigazgatás folyamatos és zavartalan működésének biztosítása szempontjából olyan közérdek, amelynek megsértése indokolttá teszi a büntetőjogi szankcionálást. Erre tekintettel a törvény a Büntető Törvénykönyvről szóló 1978. évi IV. törvénynek az államigazgatás, az igazságszolgáltatás és a közélet tisztasága elleni bűncselekményekről szóló XV. fejezetét egy új címmel és tényállással egészíti ki. A nemzeti adatvagyon körébe tartozó állami nyilvántartás elleni bűncselekmény tényállása alapján három évig terjedő szabadságvesztéssel büntetendő, aki a nemzeti adatvagyon körébe tartozó állami nyilvántartásban kezelt adatnak az adatkezelő részére történő hozzáférését vagy az adatkezelés körébe tartozó művelet elvégzését akadályozza vagy lehetetlenné teszi. A törvény minősített esetként határozza meg a jelentős érdeksérelem okozását, ez esetben a cselekmény öt évig terjedő szabadságvesztéssel büntetendő. Végül a normavilágosság érdekében a törvény értelmező rendelkezésben rögzíti, hogy a nemzeti adatvagyon körébe tartozó állami nyilvántartás alatt azt a nyilvántartást kell érteni, amelyben adat feldolgozását törvény alapján kizárólag állami szerv vagy kizárólagos állami tulajdonban lévő gazdálkodó szervezet végezheti, függetlenül attól, hogy az adatfeldolgozást ténylegesen ilyen szerv látja-e el.

A 6-25. §-hoz és a 27. §-hoz

A törvény az ágazati törvényekben rögzíti az egyes nyilvántartások tekintetében adatfeldolgozóként kijelölhető szervezetek körét. Adatfeldolgozó a törvény szerinti körben (központi vagy területi) államigazgatási szerv, valamint az állami vagyonról szóló 2007. évi CVI. törvény szerinti kizárólagos állami tulajdonú gazdálkodó szervezet lehet. A törvény - a hatályos szabályozással egyezően - lehetőséget ad arra, hogy az adatkezelő az adatfeldolgozást maga végezze el, valamint lehetővé teszi azt is, hogy - a Kormány rendeletében meghatározottak szerinti - más államigazgatási szervet vagy a törvényi feltételeknek megfelelő gazdálkodó szervezetet bízzon meg az adatfeldolgozással. A törvény egyes - a kezelt adatokra tekintettel - fokozott védelmet igénylő nyilvántartások esetében kizárja külső (akár állami, akár nem állami) adatfeldolgozó igénybevételét. A törvény rendelkezései miatt a szervezeti integrációból fakadóan a Nemzeti Adó- és Vámhivatalról szóló 2010. évi CXXII. törvény módosítását is igénylik.

A 26. §-hoz

A törvény módosítja az elektronikus hírközlésről szóló 2003. évi C. törvény 1992-ből származó, mára már elavult zártcélú hálózat fogalmát, felváltva azt a kormányzati célú hálózat kifejezéssel. A módosítás megteremti az alapját a zártcélú hálózatokról szóló szabályozást megújító kormányrendeleti szintű szabályozásnak, amely előfeltétele az állam által használt egyes hálózatok konszolidációjának, a jelenleginél költséghatékonyabb működtetésüknek.

A 28. §-hoz

Az elektronikus közszolgáltatásról szóló 2009. évi LX. törvény módosításának célja, hogy megszüntesse a központi rendszer vonatkozásában az indokolatlan „működtető” és „üzemeltető” fogalmi kettősséget, és ezáltal lehetővé tegye, hogy e körben a miniszter ne operatív irányítási feladatokat lásson el, hanem az érdemi, stratégiai irányításra fókuszálhasson. Az új szabályozás kizárólag a működtető fogalmat használja.

-----STARTING---POINT---VEGE---

A 29. §-hoz

Annak érdekében, hogy a kötelező adatkezelés körében végzett, jogszabály által előírt állami feladatok ellátását szolgáló nyilvántartások biztonsága valamennyi újonnan felmerülő vagy átadásra kerülő adatfeldolgozási feladat tekintetében biztosított legyen, a törvény a kihirdetését követő legkorábbi időpontban hatályba lép. Kivétel ez alól a Nemzeti Adó- és Vámhivatallal kapcsolatos 19. § (2) bekezdés, amely 2011. január 1-jén lép hatályba.

A 30. §-hoz

A törvény kellő átmeneti időt biztosít ahhoz, hogy a jelenleg fennálló adatfeldolgozási szerződések - amennyiben azok alanya nem felel meg a törvénnyel megállapított rendelkezéseknek - jogszerűen lezárásra kerülhessenek az adatkezelő által, ezt kötelezettségként elő is írja az adatkezelő részére, valamint e feladat elvégzése részletes szabályainak megállapítására jogalkotási felhatalmazást ad a Kormány részére.