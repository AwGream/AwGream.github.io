2017. évi VII. törvény indokolása

a Horvát Köztársaságnak az Európai Gazdasági Térségben való részvételéről szóló megállapodás és három kapcsolódó megállapodás kihirdetéséről

Általános indokolás

Az Európai Gazdasági Térségről szóló megállapodás 1994. január 1-jén lépett hatályba az Európai Közösségek, azok tagállamai, valamint Ausztria, Finnország, Izland, Liechtenstein, Norvégia és Svédország vonatkozásában. Magyarország a megállapodáshoz a 2003. október 14-én aláírt és 2005. december 6-án hatályba lépett, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Szlovén Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Gazdasági Térségben való részvételéről szóló megállapodással csatlakozott, melyet a 2006. évi CXXVI. törvény hirdetett ki.

A Horvát Köztársaság az Európai Unióhoz történő csatlakozásával a csatlakozási okmányban foglaltaknak megfelelően kötelezettséget vállalt az Európai Gazdasági Térséghez való csatlakozásra is. Az Európai Bizottság az Unió és a tagállamok nevében Izlanddal, Liechtensteinnel és Norvégiával folytatott tárgyalásainak eredményeként a Megállapodás és a Kiegészítő Jegyzőkönyvek a 2014/343/EU tanácsi határozat felhatalmazása értelmében 2014. április 11-én aláírásra kerültek. A Megállapodás, valamint Norvég Királyság és az Európai Unió között létrejött, a 2009-2014 közötti időszakra vonatkozó Norvég Finanszírozási Mechanizmusról szóló megállapodáshoz a Horvát Köztársaságnak az Európai Gazdasági Térségben való részvételére tekintettel csatolt kiegészítő jegyzőkönyv 2014. április 12. óta, a másik két Kiegészítő Jegyzőkönyv 2014. augusztus 1. óta áll ideiglenes alkalmazás alatt.

A Megállapodás és a Kiegészítő Jegyzőkönyvek célja annak biztosítása, hogy a Horvát Köztársaság maradéktalanul részt vehessen az Európai Gazdasági Térségről szóló megállapodásban. Ennek megfelelően a jelen előterjesztésben szereplő Megállapodás és Kiegészítő Jegyzőkönyvek alapján a Horvát Köztársaság megállapodás szerződő felévé válik, így a megállapodás szerződő feleinek jegyzéke kiegészül a Horvát Köztársasággal.

Részletes indokolás

A 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást és a Kiegészítő Jegyzőkönyveket az Nsztv. 9. §-a értelmében törvénnyel szükséges kihirdetni.

A 3. §-hoz

A Megállapodás és a Kiegészítő Jegyzőkönyvek hiteles magyar nyelvű szövegét a törvény 1. és 2-4. melléklete tartalmazza.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba.

A Megállapodás és a Kiegészítő Jegyzőkönyvek hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.