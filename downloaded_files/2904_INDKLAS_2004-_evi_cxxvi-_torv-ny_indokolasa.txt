2004. évi CXXVI. törvény indokolása

a Magyar Nemzeti Bankról szóló 2001. évi LVIII. törvény módosításáról

-----STARTING---POINT---ALTALANOS--- 

A jegybanknak elsődleges célja az árstabilitás elérése és fenntartása. Annak érdekében, hogy e feladatának a jegybank a lehető leghatékonyabban tudjon eleget tenni, tovább indokolt finomítani a jegybank működésének általános feltételrendszerét. Különösen indokolt a változtatás ott, ahol a hatályos törvény indokolatlanul tér el az Európai Unió tagországaiban széles körben alkalmazott megoldásoktól.

A Magyar Nemzeti Bankról szóló 2001. évi LVIII. törvény módosítása a monetáris tanács létszámának növelésével, a döntéshozói és végrehajtói feladatok határozottabb szervezeti szétválasztásával járul hozzá ennek megvalósulásához. A kibővülő monetáris tanácsban lehetővé válik a különböző szakmai szempontok átfogóbb mérlegelése, ennek révén a döntések megalapozottságának további erősítése. A döntéselőkészítő, döntéshozó és végrehajtó feladatok jobb szétválasztásával a monetáris politika döntéshozatali mechanizmusa javul és közeledik az Európai Unióban jellemzően érvényesülőhöz. A változtatás így nagymértékben elősegíti a döntések színvonalasabb előkészítését és végrehajtását, és egyben lehetővé teszi az átláthatóság és a döntések végrehajtásért viselt felelősség hatékonyabb érvényesülését.

-----STARTING---POINT---RESZLETES---

Az 1. §-hoz

A megfelelő információellátás nagyban hozzájárul a különböző előrejelzések színvonalának javulásához egyben elengedhetetlen a kellő időben történő, jól megalapozott döntésekhez. Ezért indokolt az eddigieknél nagyobb gyakorisággal történő, illetve bővebb adatszolgáltatás.

A 2-4. §-hoz

A hatályos MNB törvény szerint a döntési és a végrehajtó funkció szervezetileg keveredik (49. §, illetve 52. §). A jegybankok vezető, illetve operatív testületeinek összetétele az EU számos országában (Ausztria, Dánia, Finnország, Hollandia, Lettország, Svédország) teljes mértékben eltérő. Más EU tagállamokban a két testület összetétele jelentősen elérő, csak kevés számú az a személy, aki mindkét testületnek tagja (Ciprus, Egyesült Királyság, Észtország). A változtatás révén a szervezeti felelősség egyértelműbben oszlik meg a monetáris tanács és az MNB Igazgatósága között, ezáltal is javul a jegybanki tevékenység átláthatósága és elszámoltathatósága. A monetáris tanács az MNB legfőbb döntéshozó szerve, ezért nem indokolt, hogy e testület döntéseinek meghozatalában a döntések végrehajtásáért felelős alelnökök - az elnök által megjelölt alelnök kivételével - is részt vegyenek.

A monetáris tanács létszámának növelését az indokolja, hogy szélesebb körben nyíljon lehetőség az eltérő álláspontok megjelenítésére, a nézetek ütköztetésére, ennek révén megalapozottabb döntések meghozatalára. A 9-11 fős létszám megfelel az európai gyakorlatnak.

A jegybanki függetlenség alapja a monetáris tanács tagjainak szakmai, anyagi és politikai függetlensége. Ezt erősíti az a módosítás, amelyik a tagok egy része kinevezése tekintetében a miniszterelnöknek is ad kezdeményezési jogot. Az MNB elnökének kizárólagos hatásköre a tagok kinevezésének kezdeményezésére nincsen összhangban az európai gyakorlattal, szinte példa nélküli és korlátozza a tagok teljes körű szakmai függetlenségének megvalósulását. A köztársasági elnök négy tagot, illetve egy alelnököt ezután is az MNB elnökének - a miniszterelnök egyetértésével - tett javaslatára, míg további öt-tagot a miniszterelnök javaslatára nevez ki, illetve ment fel.

Az EU tagállamai közül a jegybankok vezető testületei tagjainak kijelölését illetőn a kormány hatásköre számos országban meghatározó (Ausztria, Franciaország, Írország, Luxemburg, Németország, Portugália, Spanyolország), másutt számottevő (Ciprus, Görögország). A jegybankok operatív vezető testületei tagjainak kijelölését illetően is számos országban meghatározó a kormány hatásköre (Ausztria, Ciprus, Franciaország, Görögország, Luxemburg), másutt pedig számottevő (Egyesült Királyság). Arra nincs példa, hogy a jegybankelnök jelölése legyen a meghatározó mind a bank vezető, mind operatív testületeinek tagjait illetően. A módosítás nyomán nem változik az alelnökök mai kinevezési rendje és abban az MNB elnök kizárólagos kezdeményezési joga.

Az MNB elnökének - és ezen keresztül az alelnökök és a monetáris tanács tagjai - javadalmazására vonatkozó hatályos szabály a tényleges inflációhoz igazítja a kereseteket.

Ez éppen ellentétes a jegybank alapvető feladatával. Ezért a törvény az elnök keresetének alakulását függetleníti az MNB elsődleges célját jelentő árstabilitást kedvezőtlen irányban befolyásoló tényezőktől, hanem azt a tervezett inflációhoz igazítja.

A változtatások többi részét a koncepcionális jellegű módosításokból adódó technikai jellegű módosítások teszik ki.

Az 5. §-hoz

A Magyar Nemzeti Bankról szóló 2001. évi LVIII. törvény 58/A. § (1) bekezdése alapján a monetáris tanács, valamint a felügyelő bizottság tagjai a köztisztviselői törvényben előírt tartalmú (vagyis az ún. azonosító adatokat is tartalmazó) vagyonnyilatkozatot kötelesek tenni, amely - a korábbi szabályozással szemben - az MNB törvény 2004. május 1-jétől hatályos 58/A. § módosított (3) bekezdése alapján minden megkötés nélkül nyilvános.

Azzal, hogy a jelenlegi szabályozás az MNB vezető tisztségviselői esetében elrendeli a személyes és egyéb, védelemben részesülő adatok nyilvánosságra hozatalát, alkotmányellenesen jogsérelem veszélyét idézi elő. A személyes adatok védelméről és a közérdekű adatok nyilvánosságáról szóló 1992. évi LXIII törvény 3. § (4) bekezdése úgy fogalmaz, hogy törvény közérdekből - az adatok körének kifejezett megjelölésével - elrendelheti személyes adat nyilvánosságra hozatalát is. Mindamellett a nyilvánosságra hozatal az információs önrendelkezési jog legsúlyosabb korlátozását jelenti. Az alapjogok korlátozásának az Alkotmánybíróság által több ízben hangsúlyozott kritériuma a szükségesség és az arányosság érvényesítése. Az MNB törvényben ugyanakkor nem található érdemi indoklás arra nézve, hogy miért szükséges az információs önrendelkezési jog, mint alkotmányos alapjog ilyen mértékű korlátozása. Ezt hangsúlyozza az Adatvédelmi Biztos e tárgyban tett állásfoglalása, ami szerint az MNB törvény vagyonnyilatkozat tételre vonatkozó szabályozása az érintettek információs önrendelkezési jogának, mint alkotmányos alapjognak indokolatlan korlátozását jelenti.

Az MNB törvény 58/A. § (3) bekezdése alapján jogi aggályok merülnek fel a vagyonnyilatkozatot - nyilvánosságra hozó közjogi méltóság személyével kapcsolatban is, ugyanis a megfogalmazás alapján nem dönthető el, hogy melyik közjogi méltóság jogosult a vagyonnyilatkozatokat nyilvánosságra hozni. A köztársasági elnök jogállására, feladataira vonatkozó valamennyi szabályozást az Alkotmány tartalmazza, számára bármilyen kötelezettséget csak az írhat elő.

A módosítás értelmében az MNB elnöke, alelnökei, a monetáris tanács tagjai, valamint a felügyelő bizottsági tagok vagyonnyilatkozatukat a köztisztviselők számára előírt szabályok szerinti vagyonnyilatkozathoz hasonlóan készítik el. A nyilvánosságra hozó személye mind a monetáris tanács tagjai, mind az MNB felügyelő bizottsági tagjai esetében az országgyűlés elnöke.

-----STARTING---POINT---VEGE---

A 6. §-hoz

A monetáris tanács működésének folyamatossága, döntéshozatali függetlenségének biztosítása érdekében a törvény hatályba lépését követően is - megbízatásuk lejártáig - megőrzik tagságukat a külső, tehát személyükben kiválasztott tagok és a monetáris tanácsi tagsággal rendelkező alelnökök. A tanács létszámának bővülése pedig lehetőséget ad arra, hogy a jövőben a tagok mandátuma még inkább időben széthúzva járjon le és így a tagok folyamatos rotációja érvényesüljön.