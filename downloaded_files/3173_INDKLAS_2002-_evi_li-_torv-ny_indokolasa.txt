2002. évi LI. törvény indokolása

az új növényfajták oltalmára létesült Nemzetközi Egyezmény Genfben, 1991. március 19-én felülvizsgált szövegének kihirdetéséről

Indokolás

Az új növényfajták oltalmára létesült Nemzetközi Egyezmény (az UPOV-egyezmény) Genfben, 1991. március 19-én felülvizsgált szövegéhez történő csatlakozásról szóló 56/2002. (IX. 13.) OGY határozat 1. pontja döntött a Magyar Köztársaságnak a felülvizsgált szöveghez való csatlakozásáról.

A csatlakozásról hozott országgyűlési határozat [figyelemmel az 1982. évi 27. törvényerejű rendelet 13. §-ának (1) bekezdésére is] szükségessé teszi az UPOV-egyezmény 1991. évi szövegének törvényben való kihirdetését. E törvényjavaslat erre irányul.

Az UPOV-egyezmény 1991. évi szövegét kihirdető törvénynek akkor indokolt hatályba lépnie, amikor hazánk a csatlakozás folytán az Egyezmény 1991. évi szövegének részesévé válik [ld. a 37. Cikk (2)]. Ez az időpont a várhatóan 2003. január 1-je.

E törvényhez szorosan kapcsolódik a találmányok szabadalmi oltalmáról szóló 1995. évi XXXIII. törvény módosítására irányuló 2002. évi XXXIX. törvény, amelyet az Országgyűlés 2002. október 24-én elfogadott, és amely tartalmazza az UPOV-egyezmény 1991. évi szövegéhez történő csatlakozás folytán szükségessé váló törvénymódosításokat.