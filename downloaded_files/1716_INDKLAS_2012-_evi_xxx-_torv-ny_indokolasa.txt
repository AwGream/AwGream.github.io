2012. évi XXX. törvény indokolása

a magyar nemzeti értékekről és a hungarikumokról

-----STARTING---POINT---ALTALANOS--- 

A magyar nemzeti értékekről és a hungarikumokról szóló 2012. évi XXX. törvény egy kerettörvény, amely a vázát adja annak a szabályozási rendszernek, melyen keresztül megvalósul a magyar nemzeti értékek és a hungarikumok körének a meghatározása, azok felkutatása, dokumentálása, rendszerezése, népszerűsítése, a jelenlegi és a jövő nemzedékkel történő megismertetése és ápolása. Meghatározza a települési és megyei önkormányzatok, valamint a hatáskörrel rendelkező minisztériumok ezzel kapcsolatos feladatait, továbbá felállítja azt a rendszert, melyen keresztül e komplex és sokrétű feladatok megvalósíthatóak. A jogszabály kerettörvényként a főbb szabályozási irányvonalakat határozza meg, ennek megfelelően további végrehajtási jogszabályok megalkotása válik szükségessé a jövőben.

Az törvény szerepel a Nemzeti Együttműködés Programja című dokumentumban, a III/1/1.5. A magyar mezőgazdaság megújítása címszava alatt, nevezetesen: „El kell érni, hogy a nemzeti kiutat jelentő hungarikumaink kiemelt védelemben és támogatásban részesüljenek. A hungarikumok megtartása, leltározása és méltó támogatása nemzeti ügy, elsőrendű kormányzati, állami és társadalmi feladat kell, hogy legyen.” Ugyanezen dokumentum III/1/1.7. A magyar termékek, áruk, termelők, fogyasztók védelme címszó alatt pedig a következő olvasható: „A magyar innovációk, szakértelem a globális piacokon (egészségipar, víz alapú gazdaságfejlesztés, hungarikumok) jól értékesíthetők lennének, ha az elméleti és gyakorlati tudás vállalkozási láncok keretében egyesülne. Ennek érdekében fejlesztjük a kockázati tőketársaságokat, valamint a horizontális és vertikális üzleti láncokat, a klasztereket és a szövetkezéseket.”

A nemzeti értékek azonosítása, rendszerezése és védelme egy többszörösen összetett, vertikálisan felfutó rendszerben, az ún. Magyar Nemzeti Értékek Piramisában (a továbbiakban: nemzeti értékpiramis) történik. Ahhoz, hogy a hungarikum szónak valóban megkülönböztető szerepe legyen, és hogy a fogalom ne üresedjen ki, szükséges egy tágabb kör meghatározása, ezen a szinten tehát nemzeti értékekről beszélünk, melyek közül a Hungarikum Bizottság (a továbbiakban: HB) választja ki a hungarikumokat.

A nemzeti értékpiramis első lépcsőfokát a települési önkormányzatok adják, amelyek fakultatív feladatként megalakíthatják Települési Értéktár Bizottságaikat. Ezek a bizottságok elkészítik a településen fellelhető nemzeti értékek adatainak gyűjteményét, vagyis a települési értéktárat, melyet megküldenek a Megyei Értéktár Bizottságoknak, illetve, amennyiben nem működik az adott megyében Megyei Értéktár Bizottság, úgy közvetlenül a HB-nek. A települési önkormányzat a települési értéktárral kapcsolatos feladatok ellátásával megbízhat az illetékességi területén működő intézményt, szervezetet vagy azok csoportját. Praktikusan itt a múzeumokról van szó, amelyek már eddig is nemzeti értékek azonosítását, gondozását végezték.

A második lépcsőfokot a megyei önkormányzatok jelentik, melyek fakultatív feladatként létrehozhatják a Megyei Értéktár Bizottságaikat. Ezek a bizottságok rendszerezik a települési értéktárak adatait, továbbá saját gyűjtőmunkát is végeznek. Az így elkészített megyei értéktárat a HB-nek küldik meg. A megyei önkormányzat is megbízhat a megyei értéktárral kapcsolatos feladatok ellátásával az illetékességi területén működő intézményt, szervezetet vagy azok csoportját.

Az egyes hatáskörrel rendelkező állami szervek ugyancsak rendszerezik saját nemzeti értékeiket (ágazati értéktár), és azt megküldik a HB-nek. A nemzeti értékek részét képezik és ezért a Magyar Értéktárba integrálandók az egyes hatáskörrel rendelkező állami szervek nyilvántartásában szereplő, európai uniós oltalommal rendelkező nemzeti értékek, valamint a nemzetközi elismerésben részesített nemzeti értékek. Hangsúlyozandó, hogy valamely érték nemzeti értékké vagy hungarikummá minősítése nem érinti az ezen érték egyéb jogszabályok alapján fennálló védettségét Gyűjtőmunkát magyarországi és határon túli társadalmi szervezetek, csoportosulások is végezhetnek. Bármely természetes személy, jogi személy, jogi személyiséggel nem rendelkező szervezet, és csoportosulás kezdeményezheti valamely nemzeti érték felvételét bármelyik értéktárba.

A HB a hozzá megküldött listákat a Magyar Értéktárban összesíti és rendszerezi. Külön jogszabály alapján választja ki a Magyar Értéktárból azokat az értékeket, melyeket hungarikummá minősít, és ennek megfelelően, amelyek a Hungarikumok Gyűjteményébe kerülnek. Ennek folytán a HB feladatai két csoportra oszthatók: egyik körben a nemzeti értékekkel kapcsolatos feladatai, másik körben pedig a hungarikumokkal kapcsolatos feladatai kerülnek meghatározásra. A HB elnöke az agrár-vidékfejlesztésért felelős miniszter, titkársági feladatait pedig az agrár-vidékfejlesztésért felelős miniszter által vezetett minisztérium látja el.

A szabályozás fontos része a hungarikum tanúsító védjegy hátterének a megteremtése is. A hungarikumnak minősülő termékek előállítása kis-és középvállalkozások beindítását indukálja, valamint az ipari vállalkozások számára is fejlesztési lehetőségeket kínál, ezért hosszú távon javítja ezen vállalkozások életképességét. A cél, hogy minél több vállalkozás viselje a hungarikum tanúsító védjegyet, így hazánk hagyományos termékei mind itthon, mind az Európai Unióban illetve külföldön beazonosíthatóak lesznek.

I. sz. ábra

Magyar Nemzeti Értékek Piramisa

II. sz. ábra

A magyar nemzeti értékek azonosításának és rendszerezésének folyamatábrája

-----STARTING---POINT---RESZLETES---

Az 1. §-hoz

Az 1. § az értelmező rendelkezéseket tartalmazza. Itt kerülnek meghatározásra azok az alapfogalmak, melyekkel a későbbiekben a törvény operál, az alapfogalmak mentén pedig kirajzolódik nemzeti értékpiramis. Tisztázásra kerül, hogy valamely érték nemzeti értékké vagy hungarikummá minősítése nem érinti annak más jogszabály alapján fennálló védettségét, és tisztázásra kerül e törvény, valamint az 1997. évi CXL. törvény 1. számú mellékletének d) pontja által meghatározott hungarikum-fogalom viszonya is. Az 1. § deklarálja - a törvény megalkotását megelőző egyeztetéseken kialakult nézőpontnak megfelelően -, hogy a természetes személyek, a jogi személyek és a jogi személyiséggel nem rendelkező társaságok nem minősíthetők sem nemzeti értékké, sem pedig hungarikummá.

A 2. §-hoz

A 2. §-ban kerül meghatározásra, hogy a nemzeti értékek azonosításában, rendszerezésében és fenntartásában mely állami szervek - nevezetesen a települési és a megyei önkormányzatok, valamint a hatáskörrel rendelkező állami szervek - működnek közre. Fakultatív módon közreműködhetnek a nemzeti értékek azonosításában természetes és jogi személyek, valamint jogi személyiséggel nem rendelkező szervezetek továbbá az egyházak, a hazai, valamint a határon túli társadalmi és civil szervezetek, csoportosulások is.

A 3. §-hoz

A 3. § rendelkezik a településen fellelhető nemzeti értékek azonosításáról, a települési önkormányzatok ezzel kapcsolatos fakultatív feladatairól, azok ellátásának a lehetőségeiről, így a Települési Értéktár Bizottságokról. Ezen paragrafus rendelkezik annak lehetőségéről is, hogy a települési önkormányzat ésszerűségi és takarékossági okokat megfontolva megbízást adhat bármely szervezetnek, például valamely múzeumnak, a feladat ellátására.

A 4. §-hoz

A 4. § rendelkezik a megye területén fellelhető nemzeti értékek azonosításáról, a megyei önkormányzatok ezzel kapcsolatos fakultatív feladatairól, azok ellátásának a lehetőségeiről, így a Megyei Értéktár Bizottságokról. Ezen paragrafus rendelkezik annak lehetőségéről is, hogy a megyei önkormányzat ésszerűségi és takarékossági okokat megfontolva megbízást adhat bármely szervezetnek, például valamely múzeumnak, a feladat ellátására.

Az 5. §-hoz

Az 5. § rendelkezik a külhoni magyarság értéktáráról, amely a Magyar Állandó Értekezlet hatáskörében jön létre és működik.

A 6. §-hoz

A 6. § rendelkezik az ágazati értékek azonosításáról és rendszerezéséről, valamint az ágazati értéktárak részeként azonosítható értékekről. Külön Ágazati Értéktár Bizottság felállítását a törvény nem írja elő. Az adott területért felelős miniszter ugyanis saját feladat-és hatáskörében eljárva alakíthat ilyen bizottságot, erről tehát nem szükséges a törvényben rendelkezni.

A 7-11. §-hoz

A 7-10. § rendelkezik a nemzeti értékek rendszeréről.

A 7-8. § rendelkezik a Települési és a Megyei Értéktár Bizottságok tevékenységéről, valamint a határon túli magyar közösségek folytán megvalósuló értékgyűjtésről, és arról hogy bárki kezdeményezheti nemzeti érték felvételét.

A 9. § rendelkezik az ágazatokban fellelhető nemzeti értékek rendszeréről, valamint az e törvény erejénél fogva nemzeti értéknek minősülő, tehát európai uniós, ill. nemzetközi elismerésben részesített nemzeti értékek köréről.

A 10. § rendelkezik a különböző értéktáraknak a Magyar Értéktárban való összesítésének a feladatáról, a digitális őrzés kötelezettségéről, valamint példálózó felsorolást ad arról, hogy a nemzeti értékek mely adatait kell nyilvántartani.

A 11. § a nyilvánosságnak, valamint az információhoz való hozzáférés jogának az elvét rögzíti azzal, hogy elrendeli a nemzeti értékek adatainak, leírásának és a rájuk vonatkozó dokumentumoknak a nyilvánosság számára történő hozzáférhetővé tételét.

A 12-13. §-hoz

A 12-13. § határozza meg azt, hogy egy nemzeti érték hogyan válhat hungarikummá. Nevezetesen: kik tehetnek javaslatot, és melyek azok a nemzeti értékek, amelyek e törvény erejénél fogva bekerülnek a Hungarikumok Gyűjteményébe.

A 14-17. §-hoz

A 14-17. § rendelkezik a HB-ről.

A 14. § rendelkezik a HB-ről és annak szervezetéről - biztosítva a lehető legszélesebb körű szakmai képviseletet -, az általa megvalósított feladatokról, valamint a HB-ba delegált tagok soráról és arról, hogy a HB elnöke az agrár-vidékfejlesztésért felelős miniszter lesz. A tagok delegálásával biztosított a kormányzati és a társadalmi oldal egyensúlya.

A 15. § az alapszabályról és a titkársági feladatokról rendelkezik.

A 16. § rendelkezik a HB munkáját segítő ágazati szakbizottságokról, azok tagjairól és működési rendjéről.

A 17. § rendelkezik a HB-nek a nemzeti értékekkel, valamint a hungarikumokkal kapcsolatos feladatairól.

A 18. §-hoz

A 18. § rendelkezik a hungarikum tanúsító védjegyről, melynek lajstromozása iránti nemzeti, valamint közösségi védjegybejelentést az agrár-vidékfejlesztésért felelős miniszter teszi meg. A hungarikum tanúsító védjegy használati jogát pályázat elnyerésével lehet megszerezni. A Vidékfejlesztési Minisztérium feladata a tanúsító védjegy piaci bevezetése és népszerűsítése, a tanúsító védjegy használatának módját pedig az agrár-vidékfejlesztésért felelős miniszter szabályzatban állapítja meg.

-----STARTING---POINT---VEGE---

A 19-21. §-hoz

A 19-21. § a záró rendelkezéseket tartalmazza.