2003. évi CXVII. törvény indokolása

az Országos Rádió és Televízió Testület 2004. évi költségvetéséről

-----STARTING---POINT---ALTALANOS---

Általános indokolás

Az Országos Rádió és Televízió Testület költségvetése

Az Országos Rádió és Televízió Testület (a továbbiakban: ORTT) a rádiózásról és televíziózásról szóló 1996. évi I. törvény (a továbbiakban Rtv) rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Testület az Országgyűlés felügyelete alatt álló önálló jogi személy. A Testület költségvetését az Országgyűlés önálló törvényben, a médiatörvényben meghatározott keretek között hagyja jóvá.

A Magyar Köztársaság 1999. évi költségvetéséről szóló 1998. évi XC. törvény módosította a médiatörvény 32. § (1) bekezdését.

A módosítás rendezte az ORTT költségvetésének benyújtási határidejét, miszerint a Testületnek a következő évi költségvetéséről szóló törvénytervezetét - melynek melléklete a Műsorszolgáltatási Alap éves költségvetése - minden év augusztus 31-ig kell benyújtania az Országgyűlés Költségvetési és Pénzügyi Bizottságához.

A Műsorszolgáltatási Alap az Rtv szerint önálló jogi személy, melynek kezelője a szintén önálló jogi személyiségű ORTT.

-----STARTING---POINT---RESZLETES---

Részletes indokolás

Bevételi főösszeg

Az ORTT költségvetési bevételi főösszege a törvényi előírások szerint a televízió készülék üzembentartási díjbevételének 1%-a, melyet további 3%-kal kiegészíthet az Országgyűlés a Műsorszolgáltatási Alap egyéb bevételei terhére. [Rtv. 84. § (2), (3) bekezdései]

Az Országgyűlés azonban a 2002. évi LXII. törvény, a Magyar Köztársaság 2003.évi költségvetéséről szóló törvényben módosította az üzembentartási díj fizetését, azt a központi költségvetésből történő egyidejű finanszírozással, a lakosságtól - a Műsorszolgáltatási Alap elosztó funkciójának megtartása mellett - átvállalta.

A Pénzügyminisztérium tájékoztatása szerint a fenti forrást 2004. évben is hasonló módon kívánja a költségvetés finanszírozni.

Kiadási főösszeg

Az ORTT költségvetésének kiadási főelőirányzatain belül - az intézmény jellege miatt - meghatározó arányt jelent a személyi juttatások kiadása.

A személyi juttatások kiadása az 1992. évi XXIII. sz., a köztisztviselők jogállásáról szóló törvényben (a továbbiakban: Ktv) szereplő valamennyi kötelezően előírt és adható juttatásokat tartalmazza az alábbiak szerint:

Az illetmények tervezésének kiinduló alapja a 2003. júliusi illetményszorzó növekedésével és a 2003. évi átsorolásokkal módosított köztisztviselői illetmények 2004. január 1-jei prognosztizált állapota.

Az alkalmazott illetményalap a törvény szerint változatlan, azaz 2004. évre 33 000 Ft.

A 2004. évi rendszeres személyi juttatások meghatározása a fenti illetményalap alkalmazásával, és a 2004. évi esedékes átsorolások és a fizetési fokozat emelkedések figyelembevételével történt.

Nem tartalmazza a törvény a Testület 2004. március 1-jén lejáró mandátuma következtében felmerülő esetleges felmentési költségeket felmerülésük idején külön forrásból kell biztosítani.

A munkaadót terhelő járulékok a személyi juttatások vonzataként az érvényes jogszabályoknak megfelelően kerültek betervezésre. (Társadalombiztosítási járulék 2004. évre 29%, munkaadói járulék 3%, egészügyi hozzájárulás 3450 Ft/fő/hó.)

A dologi kiadások előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a médiatörvény előírásaiból fakadó feladatok teljes körű ellátásával járó kiadások fedezetét. Fentieken kívül tartalmazza még az EU csatlakozás következményei miatt felmerülő jogharmonizációs, a kiskorúak védelmének és az erőszak képernyőn való megjelenítésének fokozott ellenőrzését biztosító tárgyi kiadások fedezetét és egyéb költségeket.

A rezsi és karbantartási jellegű kiadások növekménye a 2004. évre szóló központi költségvetési törvényben meghatározásra kerülő 4-5%-os éves várható inflációnak megfelelő.

Az egyes dologi előirányzatok az ORTT feladatainak növekedését is figyelembe véve, a tervezett inflációnál nagyobb mértékben növekednek.

A felhalmozási kiadások 2004. évi előirányzata sem az amortizáció miatt esedékessé váló eszközpótló kiegészítő beruházásokra, sem a köztisztviselőknek juttatandó lakásvásárlási kölcsönre, sem a széttagolt szervezeti elhelyezés, külső raktározás, irattározás orvoslására nem tartalmaz fedezetet.

(Az ORTT eszközállományának évek óta növekvő méretet mutató erkölcsi és fizikai amortizációja és a széttagolt elhelyezés évről évre nagyobb erőfeszítést igényel az előírt feladatok magas szintű megoldásához és egyre reálisabb veszélyt jelent a Testület működésének zavartalanságára.)

Az ORTT költségvetésen kívüli előirányzatai

Az ORTT költségvetésen kívüli, de ORTT kezelésű előirányzataként került tervezésre az ORTT által kiszámlázandó, de véglegesen a Műsorszolgáltatási Alapot illető műsorszolgáltatási és pályázati díjak összege.

Az előirányzatok tervezésére azért van szükség, mert az előző évekhez hasonlóan a műsorszolgáltatási és pályázati díjakat az ORTT-nek kell kiszámláznia.

Az előirányzatok ennek megfelelően műsorszolgáltatási díjakat, pályázati díjakat, (frekvencia-és támogatási díjak), valamint az ezekkel kapcsolatos áfát is tartalmazzák.

A végrehajtás során realizálódó kötbér, bírság és késedelmi kamat bevételek előre nem tervezhetők.

A Műsorszolgáltatási Alap költségvetése

Bevételek

Az üzembentartási díj összegeként a Magyar Köztársaság költségvetésének tervezetében meghatározott összeg szerepel.

Az országos és nem országos kereskedelmi műsorszolgáltatók várható műsorszolgáltatási díjait az Országos Rádió és Televízió Testület Irodája tervezte.

A jogosultsági pályázati eljárások pályázati díját is az Országos Rádió és Televízió Testület Irodája számította, míg a támogatási pályázati eljárások pályázati díjai a 2003. évben pályáztatni tervezett összegek 2%-át teszik ki.

Kötbér, kártérítés, bírság és önkéntes befizetés jogcímén az Alap - az óvatosság elve alapján - nem tervez bevételeket.

Az egyéb bevételek között a 2003. évben esedékes visszatérítendő támogatások, illetve az Alap szabad pénzállományának befektetéséből származó becsült pénzügyi bevételek szerepelnek.

Kiadások

A továbbutalandó üzembentartási díj a várható bevétel Rtv. szerint felosztott hányada.

A törvény a pályázati keretek terhére a következőket csoportosítja át:

 Jogcím:

  arányos csökkenés nélküli keretösszeg:

 csökkenés nélküli keretösszeg aránya a teljes keretösszeghez:

 arányos csökkenés a szabad keret hiányának összegében:

 módosított támogatási keretösszegek:

 közszolgálati műsorszámok - Rtv. 78. § (2)

 454 575

 14,79%

 - 136 817

 317 758

 közszolgálati műsorok - Rtv. 84. § (2)

 1 291 200

 42,00%

 - 388 622

 902 578

 műsorszórás és elosztás fejlesztése - Rtv. 131. § (3)

 1 328 267

 43,21%

 - 399 778

 928 489

 összesen:

 3 074 042

 100%

 - 925 217

 2 148 825

A törvényi felosztási rendtől ideiglenesen eltérő átcsoportosítás szükségességének alapvető oka, hogy a rádiózásról és televíziózásról szóló 1996. évi I. törvény szerint a törvény elfogadásakor, 1996-ban meghatározott belső arányok jelentősen megváltoztak: kialakult és teljes egészében működni kezdett az intézményi rendszer, megnőtt a médiapiac szereplőinek száma, amely egyben a médiatörvény által rögzített célok nagyobb arányú támogatásával jár együtt. Míg az Országos Rádió és Televízió Testület 1998-ban kábelhálózatok fejlesztésére és közszolgálati műsorszámok támogatására 1,5 Mrd Ft összegben, úgy 2003 szeptemberéig már 3,3 Mrd Ft-os keretösszegben bocsátott ki pályázati felhívásokat a törvényben meghatározott célokra.

A nem nyereségérdekelt és közműsorszolgáltatók támogatási kerete a bevételek 1-1%-ának alapulvételével került meghatározásra, illetve a közszolgálati műsorszámok támogatási hányadának kiindulási összege a nem országos műsorszolgáltatóktól származó díjbevétel 50 %-a.

A továbbutalandó műsorszolgáltatási díjak összege a forrásukul szolgáló bevételek Rtv. szerinti hányada.

Az ORTT kiegészítő támogatása a Rtv. 84. §-ának (3) bekezdésében meghatározott 4%-os korlátra figyelemmel került meghatározásra.

A közalapítványok kiegészítő támogatása az üzembentartási díj 2,4 %-ára történő kiegészítésként került meghatározásra.

Az Alap Igazgatóságának költségkerete az Alap Igazgatóságának személyi, járulék, dologi és felhalmozási kiadásait tartalmazza. A dologi kiadások között szerepel az elektronikus ügyintézésre való átállás középtávú előkészítő feladatainak költségigénye, amely az Alap pályáztatási, ügyviteli és információs rendszerének korszerűsítését, gyorsítását, továbbá a nagy tömegű adatok gyorsabb, biztonságosabb és védettebb kezelését irányozza elő. A felhalmozási kiadások között sor került az előző évben alkalmazott logika szerint az Alap Igazgatósága irodaházi elhelyezése forrásának biztosítására.

A szerzői jogdíj a 2003. évi várható bázisadat inflációval korrigált bruttó értékét tartalmazza.

A pályázatok bírálatának költsége a folyó évi pályázati céltámogatások Kezelési Szabályzatban meghatározott 2%-a.