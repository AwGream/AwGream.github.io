2006. évi XLIII. törvény indokolása

a gyermekek védelméről és a gyámügyi igazgatásról szóló 1997. évi XXXI. törvény módosításáról

-----STARTING---POINT---ALTALANOS--- 

Az egységes családtámogatási rendszer kialakítása együtt jár a rendszeres gyermekvédelmi támogatás beépülésével a családi pótlékba. Annak érdekében, hogy a rendszeres gyermekvédelmi támogatáshoz kötődő egyéb kedvezményeket továbbra is igénybe vehessék a rászoruló gyermekek, 2006. január 1-jével egy új ellátási forma, a rendszeres gyermekvédelmi kedvezmény került bevezetésre.

A jelen törvény célja többirányú. Egyrészt további pozitív intézkedéseket vezet be a rendszeres gyermekvédelmi kedvezményre való jogosultság megállapításának feltételeivel összefüggésben, másrészt a korábban emelt összegű rendszeres gyermekvédelmi támogatásban részesülő kör számára egy új támogatási formát határoz meg, kiegészítő gyermekvédelmi támogatás elnevezéssel.

A törvény a gyermeket nevelő, szociálisan rászoruló családok anyagi terheinek mérséklése érdekében olyan irányban módosítja a rendszeres gyermekvédelmi kedvezmény szabályozását, hogy a gyermekek védelméről és a gyámügyi igazgatásról szóló 1997. évi XXXI. törvényben (a továbbiakban: Gyvt.) - a családtámogatási rendszer átalakításáról szóló 2005. évi CXXVI. törvénnyel - jogosultsági feltételként megállapított „jövedelemküszöböt” 10%-kal megemeli.

Ugyancsak a gyermekek nagyobb szociális biztonságát garantálja, hogy az „egyszeri támogatás” elnevezésű, a rendszeres gyermekvédelmi kedvezményhez társuló, a 2006. évben 5000 forintos összegben megállapított pénzbeli támogatást az évente egy alkalommal történő kifizetés helyett évente kétszer javasolja folyósítani.

A törvény különös figyelmet fordít a korábban emelt összegű rendszeres gyermekvédelmi támogatásra jogosult, tartásra köteles, nyugellátásban, baleseti nyugellátásban, nyugdíjszerű rendszeres szociális pénzellátásban, vagy időskorúak járadékában részesülő hozzátartozóra, akit a gyámhivatal a gyermek gyámjául rendelt. Tekintettel arra, hogy a családtámogatási rendszer átalakításával ezt a támogatást a kirendelt gyámok elvesztették és a 84%-kal megemelt családi pótlék csak részben nyújt számukra kárpótlást, ezért jelen törvény egyik célja, hogy őket a családtámogatási rendszer átalakítása ne érintse negatívan. A törvény ezen jogosulti kör számára egyrészt egy havonta járó támogatást, a kiegészítő gyermekvédelmi támogatást vezet be, másrészt évente két alkalommal a támogatáshoz kötődő pótlék folyósítását rendeli el. Mindezen változtatások eredményeképpen a kirendelt gyámi feladatot ellátók is kedvezőbb helyzetbe kerülnek a családtámogatási rendszer átalakítása révén.

-----STARTING---POINT---RESZLETES---

Az 1. §-hoz

A módosítás a Gyvt. pénzbeli és természetbeni ellátásait felsoroló rendelkezését egészíti ki a rendszeres gyermekvédelmi kedvezményben részesülő gyermekek gyámjául kirendelt hozzátartozóknak járó új ellátással, a kiegészítő gyermekvédelmi támogatással.

A 2. §-hoz

A törvény további pozitív intézkedéseket vezet be a rendszeres gyermekvédelmi kedvezményre való jogosultság megállapításának feltételeivel összefüggésben. A módosítás a Gyvt.-ben meghatározott jövedelemküszöböt 10%-kal megemeli (az öregségi nyugdíjminimum 100, illetőleg 110%-áról 110, illetőleg 120%-ra).

A törvény továbbra is differenciáltan állapítja meg a rendszeres gyermekvédelmi kedvezményre való jogosultság jövedelmi feltételeit, elismerve és támogatva a gyermeket egyedülállóként gondozó családoknak, valamint a tartósan beteg, illetve súlyosan fogyatékos gyermeket gondozó szülőknek az átlagostól eltérő élethelyzetét, valamint azt, hogy a családi pótlék összegének 84%-os emelésével többen kiesnének a rendszeres gyermekvédelmi kedvezmény jogosulti köréből, hiszen ezáltal jelentősen emelkedik a gyermeket gondozó családban az egy főre jutó jövedelem. A módosítással tehát biztosítható, hogy a rászorult gyermekek természetbeni támogatása továbbra is garantált legyen, és ne essenek ki a gyermekvédelem védőhálójából.

A 3. §-hoz

A gyermekek nagyobb szociális biztonságát garantálja a törvény azzal, hogy a Gyvt. „egyszeri támogatás” elnevezésű ellátását, a rendszeres gyermekvédelmi kedvezményhez társuló, a 2006. évben 5000 forintos összegben megállapított pénzbeli támogatást az évente egy alkalommal történő kifizetés helyett évente kétszer (július és november hónapban) javasolja folyósítani 5-5 ezer forintos összegben. A 2006. évet követően a pénzbeli támogatás összegének emeléséről az Országgyűlés a költségvetésről szóló törvény elfogadásával egyidejűleg dönt.

A 4. §-hoz

A családtámogatási rendszer átalakítását megelőzően a Gyvt. akként rendelkezett, hogy emelt összegű rendszeres gyermekvédelmi támogatás illeti meg azt az adóköteles jövedelemmel nem rendelkező, tartásra köteles, nyugellátásban, baleseti nyugellátásban, nyugdíjszerű rendszeres szociális pénzellátásban, vagy időskorúak járadékában részesülő hozzátartozót, akit a gyámhivatal a gyermek gyámjául rendelt. Ennek összege 2005. évben 10 800 Ft/gyermek volt.

A törvény egyrészt - az adóköteles jövedelemmel rendelkező gyámok beemelésével - a fenti jogosulti kört kibővíti, másrészt számukra új támogatási formát határoz meg, kiegészítő gyermekvédelmi támogatás elnevezéssel. Tekintettel arra, hogy a családtámogatási rendszer átalakításával ezt a támogatást a kirendelt gyámok elvesztették és a 84%-kal megemelt családi pótlék csak részben nyújt számukra kárpótlást, ezért jelen törvény egyik célja, hogy őket a családtámogatási rendszer átalakítása ne érintse negatívan. E jogosulti körbe mintegy háromezer gyermeket nevelő, gondozó - jellemzően nagyszülői - gyám tartozik.

A törvény szerint a kiegészítő gyermekvédelmi támogatás havi összege - gyermekenként - az öregségi nyugdíj mindenkori legkisebb összegének 22 százaléka. Emellett a gyámul kirendelt hozzátartozók még évente kétszer - július és november hónapban - pótlékban is részesülnek. 2006. évben a pótlék összege esetenként 7500 Ft/gyermek. A 2006. évet követően a pótlék összegének emeléséről az Országgyűlés a költségvetésről szóló törvény elfogadásával egyidejűleg dönt.

A törvény értelmében a kiegészítő gyermekvédelmi támogatásra való jogosultságot a települési önkormányzat jegyzője évente felülvizsgálja.

Az 5. §-hoz

Tekintettel arra, hogy a gyámul kirendelt hozzátartozóknak járó új ellátást, a kiegészítő gyermekvédelmi támogatást a települési önkormányzat jegyzője állapítja meg és folyósítja, szükséges, hogy ez a feladat a hatáskörét megállapító törvényi rendelkezésbe beépüljön.

A 6. §-hoz

A Gyvt. módosításának következtében a települési önkormányzat jegyzőjének hatáskörébe kerül a rendszeres gyermekvédelmi kedvezményre való jogosultság megállapítása, valamint ehhez kapcsolódóan a pénzbeli támogatás folyósítása, továbbá a kiegészítő gyermekvédelmi támogatás megállapítása, folyósítása és ehhez kapcsolódóan évente kétszer pótlék folyósítása. Ebből kifolyólag egy olyan új felhatalmazó rendelkezést szükséges beépíteni a Gyvt.-be, amelynek értelmében a települési önkormányzat jegyzőjének hatáskörébe utalt pénzbeli és természetbeni ellátások igénylésének, megállapításának és folyósításának részletes szabályait a Kormány rendeletben állapítja meg.

-----STARTING---POINT---VEGE---

A 7. §-hoz

A 7. § a törvény záró rendelkezéseit tartalmazza.