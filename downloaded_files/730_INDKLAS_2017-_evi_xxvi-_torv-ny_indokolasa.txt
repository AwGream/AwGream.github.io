2017. évi XXVI. törvény indokolása

az egyrészről az Európai Unió és tagállamai, és másrészről az SADC-GPM-államok közötti Gazdasági Partnerségi Megállapodás kihirdetéséről

-----STARTING---POINT---ALTALANOS---

Általános indokolás

Az Európai Közösség és tagállamai, másrészről a Dél-afrikai Fejlesztési Közösség Gazdasági Partnerségi Megállapodásában részt vevő államok közötti gazdasági partnerségi megállapodást az Európai Unió tagállamai, valamint a Dél-afrikai Fejlesztési Közösség Gazdasági Partnerségi Megállapodásában résztvevő államok, vagyis Botswana, a Dél-afrikai Köztársaság, Lesotho, Mozambik, Namíbia és Szváziföld 2016. június 10-én írta alá.

A Megállapodás az Európai Unió és a Dél-afrikai Fejlesztési Közösség a Megállapodásban részes országai közötti kereskedelmi kapcsolatok szabályozására irányul. A Megállapodás a vámlebontás és a szabályozási együttműködés által kedvezőbb feltételeket teremt az Európai Unió tagállamai, valamint az afrikai partnerek vállalkozásai számára az áru- és szolgáltatáskereskedelem területén. A Megállapodás a fejlesztési célokat szem előtt tartva rendelkezéseket tartalmaz a fenntartható fejlődésről is. A Megállapodás hatályba lépését követően annak rendelkezései alkalmazandók azon, az Európai Unióból a Dél-afrikai Fejlesztési Közösség Gazdasági Partnerségi Megállapodásában részt vevő államokba, valamint onnan az Európai Unióba exportált árukra és szolgáltatásokra, amelyek megfelelnek a Megállapodás rendelkezéseinek.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára és (2)-(3) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre.

A 2. §-hoz

A Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

A Megállapodás hiteles magyar nyelvű szövegét tartalmazza.

A 4. §-hoz

A törvény - a (2) bekezdésben meghatározott kivétellel - a kihirdetését követő napon lép hatályba.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.