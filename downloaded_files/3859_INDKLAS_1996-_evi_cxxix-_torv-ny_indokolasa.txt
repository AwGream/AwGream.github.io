1996. évi CXXIX. törvény indokolása

a Magyar Nemzeti Bankról szóló 1991. évi LX. törvény módosításáról

-----STARTING---POINT---ALTALANOS--- 

1. A Magyar Nemzeti Bankról szóló 1991. évi LX. törvényt (a továbbiakban: MNBtv., jegybanktörvény) 1991 októberében fogadta el az Országgyűlés, és az 1991. december elsején lépett hatályba.

2. Az MNBtv.-t elfogadása óta az Országgyűlés többízben módosította, főként az MNB és a központi költségvetés kapcsolatának időnkénti módosulása miatt. A legnagyobb mértékű változtatást a jegybanktörvényen az 1994. évi IV. törvény tette, amely a központi költségvetéssel összefüggő néhány kérdés szabályozása, illetőleg újraszabályozása mellett szűkítette az MNB azon tevékenységi körét, amely kereskedelmi banki tevékenységnek minősíthető.

3. A Javaslat tovább tisztítja az MNB által ellátandó funkciókat, annak érdekében, hogy inkább tisztán jegybanki-azaz az MNBtv.-ben megfogalmazott alapfeladatának megfelelő - funkciókat lásson el. A Javaslat legfontosabb részét ezért azok a szabályok alkotják, amelyek az MNB és a központi költségvetés közötti finanszírozás újraszabályozását jelentik (Javaslat 2-5. §, 23. §).

A Magyar Nemzeti Bank mérlegében a devizában felvett források összege mindezideig jelentős mértékben meghaladta a devizaeszközök összegét. A forint leértékelése e nettó devizatartozás forintban mért értékét folyamatosan növelte, és ezt a növekményt a jegybanknak célszerűbb lett volna veszteségként elkönyvelnie és kimutatnia, ehelyett azonban ennek ellentételezésére a központi költségvetés MNB-vel szemben fennálló, lejárat nélküli, kamatmentes hiteltartozás formájában került sor. A központi költségvetés és a jegybank közötti elszámolásnak ez a módja az MNB mérlegének torzulásán túl elfedte a központi költségvetés hiánya finanszírozásának valós költségeit, félreorientálta a gazdaságpolitikát, és paradox módon épp akkor eredményezi a jegybank eredményének jelentős romlását, amikor csökken az MNB nettó devizatartozása. E helyzet kezelésére az MNBtv. eddig is tartalmazta azt a rendelkezést, amely szerint a nettó devizatartozás csökkenés mértékében a nem kamatozó államadósságot piaci kamatozású ún. államadóssági kötvénnyé kell átalakítani.

Ez a törvényben is rögzített eljárás mindig az előző évben bekövetkezett nettó devizatartozás csökkenéséhez kötötte a tárgyévben az MNB közgyűlését követő 30 napon belül végrehajtandó kötvényesítést. A felgyorsult működő tőke beáramlás és a nem állami szféra forrásbevonása nyomán keletkező többletlikviditás jegybanki eszközökkel történő részleges és azonnali semlegesítését ez a módszer képtelen volt kezelni.

A jegybanktörvényben rögzített eddigi eljárás a kötvényesítés mellett fenntartotta a leértékelési veszteségeknek nem kamatozó államadósság növelése formájában történő elismerését. Azzal számolt, hogy a külföldi forrásokat az állam helyett továbbra is a jegybank vonja be saját nevében, majd ezeket a kereskedelmi bankoknak refinanszírozási hiteleken keresztül nyújtott és a költségvetésnek nyújtott hitelek formájában eljuttatja a gazdaságba.

A gazdasági helyzetben ebből a szempontból bekövetkezett kedvező változás lehetővé teszi, hogy a jegybank az elkövetkező években csak csökkenő mértékben újítsa meg külföldi tartozásait, és ezt követően a Magyar Állam saját nevében, s ne az MNB mérlegén keresztül vonjon be külföldi, devizában denominált forrást. E tevékenységben a jegybank az állam megbízottjaként fog eljárni.

A cél azonban elsősorban nem ez, hanem az, hogy az államháztartás finanszírozási igényét a belföldi tőkepiacon elégítse ki, részben - összefüggésben a forint konvertibilitásával - külföldiek által is vásárolható, forintban denominált állampapírok kibocsátásával. Ezáltal az árfolyamkockázatot nem az MNB vagy az állam, hanem a befektetők fogják viselni.

Az államadósság forintban finanszírozott arányának növekedése és a devizakamatokhoz képest magasabb nominális forintkamatok következtében átmenetileg megnőnek a központi költségvetés kimutatott kiadásai, és nagyobb költségvetési hiány fog megjelenni. Ennek finanszírozása azonban a megnövekedett hazai pénzügyi megtakarítás miatt további gazdaságpolitikai kiigazítás nélkül is lehetséges.

A jelenlegi feltételrendszerben a tőkebeáramlás miatti többletlikviditás egy részének semlegesítése, a hazai megtakarítások lekötése elsősorban monetáris politikai eszközök alkalmazásával valósul meg, és emiatt a költségvetési pozíció romlása először az MNB eredményében, a jegybank veszteségessé válásában nyilvánul meg. Valójában arról van szó, hogy az eddig a folyó eredményben el nem számolt vagyonvesztés helyébe látható kiadás lép.

Az MNB és a központi költségvetés között létrejött szövevényes, nehezen áttekinthető finanszírozási kapcsolat helyébe 1997. januárjától olyan rendszer lép, amelyben a központi költségvetés az MNB külföldi tartozásainak jelentős részét a központi költségvetésnek az MNB-vel szembeni devizatartozása formájában ismeri el. E költségvetési devizatartozás az 1996 végén meglévő nem kamatozó államadósság és - részben - az átalakítás nyomán keletkezett államadóssági kötvény formájában fennálló tartozás helyébe lép. A rendezés részleteit az 1997. évi állami költségvetésről szóló törvény fogja tartalmazni.

A rendezés következtében a forint árfolyamváltozásából adódó adósságváltozás közvetlenül a központi költségvetésnél fog megjelenni. Nem lesz többé szükség a nem kamatozó államadósság képzésének a jegybanktörvény 20. §-ában leírt mechanizmusára, és nem lesz szükség a 22. §-ban rögzített átalakítási mechanizmusra sem.

Az MNB azonban - ha és amennyiben ez szükséges - továbbra is elsősorban a devizatartalékok megfelelő szinten való tartása érdekében vesz fel devizahiteleket, és a központi költségvetés és az MNB együttes, konszolidált devizapozíciójának figyelembevételével kockázat kezelésére, illetve részben a Magyar Államkincstár megbízásából fedezeti műveleteket végez. E tételek továbbra is naponta kerülnek átértékelésre. Ezentúl az MNB az árfolyam változásából adódó nyereségeket és veszteségeket a jegybanktörvénynek a Javaslat által módosított 20. §-ában leírt módon, elkülönített eredménytartalékként mutatja ki.

A Javaslat értelmében az MNB saját tőkéje nem lehet kevesebb, mint a mérleg fordulónapján a forgalomban levő bankjegy- és érmeállomány, valamint a hitelintézeteknek az MNB-nél bármely jogcímen elhelyezett forintbetétei összegeként meghatározott monetáris bázis 5%-a. Ez a saját tőke összeg jelenleg nem áll rendelkezésre, így ennek egyszeri feltöltése a költségvetés számára jelentős többletterhet jelentene, mely most nem vállalható, így az általános és hosszabb időre szóló szabályok mellett átmeneti rendelkezésekre is szükség van.

Az átmeneti rendelkezés az MNB feltőkésítésének végső határnapját 2000. december 31. napjában jelöli meg. Amíg az MNB saját tőkéje a megkívánt értéket nem éri el, a központi költségvetésnek csak akkor keletkezik fizetési kötelezettsége, ha a tárgyévben az elkülönített eredménytartalék negatív, ha - az átértékelési eredményt tartalmazó - elkülönített eredménytartalék pozitív, annak összege a saját tőkét növeli.

A folyó bevételek és kiadások alapján számított eredményt a jegybank havonként osztalékelőleg formájában befizeti a költségvetésbe, illetve veszteség esetén ezt ugyancsak havonta a költségvetés megtéríti az MNB-nek. Az eredmény felosztásáról és a költségvetési befizetési kötelezettség megállapításáról továbbra is az MNB közgyűlése dönt, de ennek során biztosítania kell az MNB sajáttőke-követelményének teljesülését.

Ha a fenti határnap után az - elkülönített eredménytartalékot is tartalmazó - saját tőke összege eltér a sajáttőke-követelménytől, akkor a többletet az MNB havonta befizeti a költségvetésbe, a hiányt a költségvetés ugyancsak havonta megtéríti az MNB-nek.

Eddig a központi költségvetés közvetlen jegybanki finanszírozását - a nem kamatozó államadósságon kívül - az MNBtv. 19. §-ának (3) bekezdése tette lehetővé, olyan formában, hogy egy átmeneti időszak után, 1995-től az MNB költségvetési hitel- és állampapír-állományának növekedése a tárgyév egyetlen napján sem haladhatja meg a költségvetés bevételi főösszegének 3%-át. Ebbe nem számít bele a határidős műveletek keretében az MNB-hez jutott állampapír-állomány.

Ez a szabály valóban korlátozta a költségvetési hiány jegybanki finanszírozását, de ugyanakkor korlátot szabott a jegybank monetáris politikai indítékú másodpiaci tevékenységének is. A javasolt új szabályozás az MNB másodpiaci műveleteit nem korlátozza, de ugyanakkor megtiltja a jegybank elsődleges állampapír-kibocsátásból történő vásárlásait. Az új szabályozás bevezetését az tette lehetővé, hogy a költségvetési hiány ma már a jegybank beiktatása nélkül is finanszírozható a hazai tőkepiacon.

Az Európai Unió Maastrichti Szerződésében lefektetett elvekhez is közelít az új szabályozás. Ezek ugyanis nem a költségvetés jegybanki finanszírozását tiltják, hanem azt, hogy ez a tőkepiac megkerülésével történjék. Ezek az elvek az Európai Unió országaiban is annak elkerülését szolgálják, hogy torz információk miatt téves gazdaságpolitikai döntések szülessenek. Ugyanakkor a jegybankok számára a másodpiaci műveletek végzése terén biztosított mozgástér kizárólag a monetáris politika céljainak elérése érdekében használandó ki, ez nem szolgálhatja a központi költségvetés közvetlen finanszírozására vonatkozó tilalom megkerülését. Az MNB - a Javaslat által módosított - jegybanktörvény alapján ilyen szellemben fog tevékenykedni.

4. A Javaslat rendelkezéseinek második csoportja - erősítendő a jegybanknak 1991-ben biztosított jogi státusát - az MNB szervezetével, testületeivel és vezető tisztségviselőivel, valamint a könyvvizsgálóval kapcsolatos szabályokat, követelményeket állapít meg.

a) A Javaslat az MNBtv. 59. §-ának a jegybanktanács hatáskörét meghatározó (5) bekezdését akként módosítja, hogy egyrészt kifejezetten kibővíti a hatáskört az árfolyampolitikával kapcsolatos jegybanki álláspontról való döntéssel - itt természetesen figyelembe kell venni az MNBtv. 13. §-ának (2) bekezdését, amely azt írja elő, hogy az árfolyampolitikai kérdésekben a Kormánynak és az MNB-nek közös nevezőre kell jutnia -, másrészt a jegybanki politika eszközeinek csak jelentősebb, az elfogadott monetáris politika kereteit meghaladó változtatásait utalja a jegybanktanács hatáskörébe [Javaslat 14. § (2) bekezdés].

b) Az MNBtv. 59. §-ának hatályos (1)-(2) bekezdése értelmében az MNB legfeljebb öt alelnökét a miniszterelnök javaslatára a köztársasági elnök nevezi ki három évre, és a köztársasági elnök menti fel őket.

A Javaslat 16. §-a egyrészt - figyelembe véve az államtitkárok jogállásának átmeneti szabályozásáról szóló 1990. évi XXIII. törvényben a közigazgatási államtitkárra meghatározottakat - biztosítja az MNB elnökének az alelnökökre vonatkozó személyi javaslat megtételénél a kezdeményező szerepet, azaz a javaslatot az MNB elnöke teszi meg, amelyet - egyetértése esetén - a miniszterelnök terjeszt elő a köztársasági elnöknek, másrészt - a tapasztalatokra alapozva - az alelnökök megbízatásának idejét három évről hat évre emeli.

c) A jegybanktanács az MNB legfőbb monetáris politikai irányító szerve. Tekintettel a jegybanktanács mint testület kiemelendő fontosságú feladataira, továbbá arra, hogy a jegybanktanács elnöke az MNB elnöke, indokolt, hogy a jegybanktanács ún. külső tagjaira vonatkozó, a köztársasági elnöknek megteendő személyi javaslata előtt a miniszterelnök kikérje az MNB elnökének véleményét [Javaslat 14. § (1) bekezdés].

d) A Javaslat személyi-szakmai követelményeket támaszt az MNB elnökével, alelnökeivel és a jegybanktanács tagjaival szemben (Javaslat 15. §, 17. §).

e) Figyelemmel arra, hogy a tapasztalatok azt mutatják, hogy az új Országgyűlés működésének első három hónapja alatt általában nem tudja napirendre tűzni azt a kérdést, hogy megválassza az MNB felügyelő bizottságának a hatáskörébe tartozó négy tagját, indokolt törvényileg intézkedni az iránt, hogy az MNB felügyelő bizottságának működése mindaddig tartson, amíg az új Országgyűlés a felügyelő bizottsági tagokat megválasztja (Javaslat 18. §).

f) A Javaslat szabályozza az MNB jegybanktanácsa ún. külső tagjainak és felügyelő bizottsági tagjainak összeférhetetlenségét, azzal, hogy akként intézkedik, hogy az MNB jegybanktanácsa ún. külső tagja és felügyelő bizottságának tagja hitelintézetnél vezető tisztségviselő, felügyelő bizottsági tag vagy alkalmazott nem lehet (Javaslat 19. §).

g) A Javaslat garanciális szabályként kimondja, hogy az MNB könyvvizsgálója - az egyébként irányadó társasági jogi szabályoktól eltérően - nem választható újra (Javaslat 20. §).

5. A Kormány benyújtotta az Országgyűléshez a hitelintézetekről és a pénzügyi vállalkozásokról szóló T/2842. számú törvényjavaslatot, az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló T/2843. törvényjavaslatot, valamint az Állami Pénz- és Tőkepiaci Felügyeletről szóló T/2844. törvényjavaslatot. Az összefüggések folytán az említett törvényjavaslatok számos rendelkezését kell keresztül vezetni a jegybanktörvényen [6-9. §, 13. §, 21-22. §, 24. §, 25. § (3) bekezdés].

6. Részben az 5. pontban mondottakkal függenek össze a Javaslatnak azok a rendelkezései, amelyek változtatást hoznak a jegybank monetáris politikai eszközeiben.

Tekintettel arra, hogy a hitelintézetek likviditásának szabályozásának kidolgozását, illetőleg megfigyelését átveszi az Állami Pénz- és Tőkepiaci Felügyelet, a jegybanktörvényből elmarad az a lehetősége a jegybanknak, hogy a hitelintézetek számára napi likviditási tartalékot írhasson elő (a Javaslat 25. §-ának (1) bekezdése hatályon kívül helyezi az MNBtv. 11. §-át).

Emellett a Javaslat lehetőséget ad arra, hogy az MNB ne csak a hitelintézetek különböző típusú forrásaira, hanem a hitelintézetek különböző típusaira is eltérő mértékű kötelező jegybanki tartalék rátát írhasson elő (1. §).

7. Az MNB 1997. január elsejével átszervezi vidéki hálózatát, a jelenlegi 18 megyei igazgatóságból (Pest megyében az MNB-nek már jelenleg sincs megyei igazgatósága), 8 területi igazgatóság alakul. A Javaslat 10. §-a és 25. §-a (6) bekezdése ezzel az átszervezéssel összefüggő módosításokat tartalmaz.

-----STARTING---POINT---RESZLETES---

Az 1. §-hoz

Az MNBtv. 10. §-ának hatályos (2) bekezdése értelmében az MNB a pénzintézetek különböző típusú forrásaira eltérő mértékű tartalék rátát írhat elő.

Indokolt megteremteni annak törvényi lehetőségét, hogy a jegybank ne csak a pénzintézetek különböző típusú forrásaira, hanem a pénzintézetek egy-egy meghatározott típusára is eltérő mértékű tartalék rátát írhasson elő. A hitelintézetekről és a pénzügyi vállalkozásokról szóló 1996. évi CXII. számú törvény a hitelintézet következő típusait ismeri: bank, szakosított hitelintézet, szövetkezeti hitelintézet. A jegybank tehát ezekre a hitelintézeti típusokra - s nem az egyes hitelintézetekre - írhat elő a Javaslat értelmében eltérő mértékű tartalék rátát.

A 2. §-hoz

1. Az MNBtv. 19. §-ának hatályos (1)-(2) bekezdése kimondja, hogy az MNB az államháztartással finanszírozási kapcsolatot kizárólag a központi költségvetésen keresztül tarthat; az MNB az államháztartással való hitelkapcsolatokat illetően az Országgyűlésnek felelősséggel tartozik.

Az MNBtv. 19. §-ának hatályos (3) bekezdése egyrészt tükrözi a jegybanktörvény elfogadásakor fennállt azt a gyakorlatot, hogy az MNB a központi költségvetés finanszírozását hitelnyújtás formájában (hitelszerződések alapján) folytatta, másrészt korlátozza a központi költségvetésnek nyújtható hitelek mértékét, azaz kimondja, hogy az adott évben a központi költségvetésnek nyújtott hitelek állományának növekedése az év egyetlen napján sem haladhatja meg a központi költségvetés adott évi tervezett bevételeinek három százalékát.

2. A jegybanktörvény meghozatalának egyik célja éppen az volt, hogy korlátozza, illetőleg átláthatóvá tegye a központi költségvetésnek az MNB által történő hitelezését. A pénz- és tőkepiac időközben bekövetkezett fejlődésének köszönhetően ma az MNB a költségvetésnek - ide nem értve az MNBtv. 19. §-ának (4) bekezdése szerinti likviditási hitelezést - hitelt nem nyújt, a központi költségvetésnek finanszírozást az állam által kibocsátott kötvényeknek a kibocsátó államtól közvetlenül, azaz az ún. elsődleges piacon történő megvásárlásával nyújt.

Az európai jegybankok tevékenysége ma a maastrichti elveknek megfelelően fejlődik; ezek az elvek tiltják a központi bankoknak egyrészt azt, hogy a központi költségvetésnek hitelt nyújtsanak, másrészt azt, hogy közvetlenül a kibocsátó államtól, azaz az ún. elsődleges piacon történő állampapírt vásároljanak.

A Javaslat 2. §-a a maastrichti elveknek megfelelően egyrészt megtiltja az MNB-nek azt, hogy a központi költségvetésnek hitelt - ide nem értve az említett likviditási hitelezést - nyújtson.

Másrészt a Javaslat 2. §-a - az MNBtv. 22. §-ának módosításával, illetőleg a módosított szövegnek az MNBtv. 19. §-ának (3) bekezdésébe történő áthelyezésével - megtiltja az MNB-nek azt, hogy állampapírt közvetlenül az államtól, azaz az ún. elsődleges értékpapír-piacon vásároljon. Az így a 19. § (3) bekezdésében megjelenő szöveg szerint nincs akadálya azonban annak, hogy az MNB - monetáris politikai céljait követve - az ún. másodlagos értékpapír-piacon, nyílt piaci művelet keretében állampapírt vásároljon.

A központi költségvetés jelenlegi helyzetében nincs mód arra, hogy megszűntessük az MNB számára azt a lehetőséget, hogy a központi költségvetésnek likviditási hitelt nyújtson. A cél azonban nyilvánvalóan az, hogy jelenleg pontosan meg nem határozható időpontban, de középtávon az MNBtv.-nek a likviditási hitelezésre vonatkozó előírását is hatályon kívül helyezzük.

3. Az MNBtv. 22. §-ának hatályos (2)-(5) bekezdése az MNB-nek külföldi pénznemben fennálló követeléseit és tartozásait érintő, a forintnak a külföldi pénznemekhez viszonyított hivatalos árfolyama változásából eredő veszteség finanszírozására a jelenlegi 20. § (3) bekezdése alapján nyújtott kamatmentes hitelből keletkezett államadósság piaci kamatozású értékpapírrá történő átalakításáról szól. A szóban forgó rendelkezéseket az 1994. évi IV. törvény 5. §-a iktatta a jegybanktörvénybe. Ezek a rendelkezések határozzák meg az államadósság adott része piaci kamatozású értékpapírrá történő átalakításának mértékét, e mérték kiszámításának módját és az átalakítás rendjét.

Az MNB és a központi költségvetés közötti finanszírozási kapcsolat újraszabályozása tárgytalanná teszi a szóban forgó rendelkezéseket.

4. Az MNBtv. 19. §-ának a Javaslat 2. §-ával megállapítandó új (2) bekezdésének szövege összhangba hozza a jegybanktörvény szóhasználatát az MNBtv. 19. §-ának (1) bekezdésével.

5. A Javaslat 2. §-ának (2) bekezdése a kincstári egységes számla bevezetésével kapcsolatos szövegmódosítást tartalmaz.

6. A Javaslat 2. §-ának (3) bekezdése módosítja az MNBtv. 19. §-ának (6) bekezdését, amelyet az eredeti szöveghez képest az 1994. évi IV. törvény 3. §-a iktatott be a jegybanktörvénybe. E bekezdés azt mondja ki, hogy a privatizációs bevételekből legalább akkora részt, mint amelyre az MNB az állami vagyon értékesítéséhez hitelt nyújtott, a kamatozó államadósság csökkentésére kell fordítani.

Tekintettel arra, hogy az MNB és a központi költségvetés közötti finanszírozási kapcsolat újraszabályozásával megszűnt a kamatozó és a nem kamatozó államadósság közötti különbségtétel, a Javaslat a privatizációs bevételekből befolyó bevételek szóban forgó részét az MNB-vel szemben fennálló államadósság csökkentésére rendeli.

A 3. §-hoz

Az MNB és a központi költségvetés közötti finanszírozási kapcsolat újraszabályozása megszünteti a kamatmentes államadósságot.

Az MNB a devizatartalék-gazdálkodás keretében továbbra is vesz fel a saját nevében devizahiteleket, illetve tart állományában devizát és valutát is. E tételeket az MNB ezután is naponta fogja átértékelni, és az átértékelésből származó árfolyamnyereség, illetve árfolyamveszteség közvetlenül az elkülönített eredménytartalékot növeli, illetve csökkenti.

A 4. §-hoz

Az MNBtv. hatályos 21. §-a értelmében a pénzkibocsátási nyereséget - a kibocsátott és a bevonási határidőig forgalomban lévőre át nem cserélt pénz összegének különbségét - az államadósság csökkentésére kell fordítani.

A Javaslat 4. §-a a pénzkibocsátási nyereség terminológiáját pénzbevonási nyereségre változtatja, mivel a gyakorlatban meghatározott címletű bankjegy vagy pénzérme bevonását nem szükségszerűen kíséri új pénz kibocsátása; a keletkező nyereség nem is a pénzkibocsátáskor, hanem a pénz bevonásakor mutatható ki.

A terminológia megváltoztatásán túlmenően a Javaslat meghatározza az államadósságnak azt a részét is, amelynek csökkentésére kell fordítani a pénzbevonási nyereséget, ezt az MNBtv. 82. §-ának (1) bekezdésében említett, a Magyar Köztársaság 1991. évi állami költségvetéséről és az államháztartás vitelének 1991. évi szabályairól szóló 1990. évi CIV. törvény 7. §-ának (2) bekezdésében meghatározott hosszú lejáratú jegybanki hitellel határozza meg.

A Javaslat lehetővé teszi továbbá, hogy a pénzbevonási nyereségnek az államadósság törlesztésére történő fordítása az MNB-nek a pénz bevonásáról szóló hirdetményében meghatározott bevonási határidővel megtörténhessék.

Az 5. §-hoz

Az MNBtv. hatályos 24. §-a szerint az MNB az állam külföldi hitelfelvételei és garanciavállalásai, értékpapír kibocsátásai, valamint a nemzetközi szervezetektől felveendő hitelek tekintetében a Kormány meghatalmazása alapján járhat el.

A Javaslat 5. §-a összefüggésben van az MNB és a központi költségvetés közötti finanszírozási kapcsolat újraszabályozásával.

E § arra irányul, hogy abban az esetben, ha az állam devizában venne fel hitelt, illetőleg külföldre értékpapírt bocsátana ki, biztosítsa azt, hogy ezek tekintetében az MNB az állam megbízottjaként jár el. E szabályt indokolja az MNB-nek a korábbi évtizedek alatt szerzett tapasztalata, szakember-állománya, a nemzetközi pénz- és tőkepiacokon kiépített kapcsolatrendszere.

A szóban forgó esetekben a külföldi hitel felvevője nem az MNB lenne, hanem az állam. A hitelfeltételeknek az állam és az MNB közötti egyeztetése után az állam megbízást adna az MNB-nek a hitelfelvétel megszervezésére és gyakorlati lebonyolítására. A hitellel kapcsolatos kamatok, költségek megfizetését, illetőleg a tőke visszafizetését az állam nevében és megbízásából, annak számlája terhére az MNB teljesítené a külföldi hitelezőknek.

A mondottak megfelelően irányadóak az állam külföldi értékpapír-kibocsátásaira is.

A Javaslat értelmében az MNB megbízotti funkciója nem érvényesülne a Kormány által külföldi államok kormányaitól felveendő hitelekre (kormányközi hitelek) és a nemzetközi fejlesztési intézményektől (pl. Világbank, Európai Beruházási és Fejlesztési Bank) felveendő hitelekre. Az MNB megbízotti funkciója tehát lényegében azokra az esetekre vonatkoznék, amikor az állam a tőkepiacról venne fel devizahitelt.

Végül a Javaslat azt is lehetővé teszi, hogy az MNB és az állam megállapodhassék arról, hogy az állam ne az MNB-t, hanem más megbízottat vegyen igénybe az említett, tőkepiacról történő devizahitel felvételéhez.

A 6. §-hoz

A Javaslat az MNBtv.-nek a jegybank számlavezetési tevékenységéről szóló címe alatt található 26. §-át azzal egészíti ki, hogy az MNB vezeti az elszámolóházak, továbbá az Országos Betétbiztosítási Alap és a Befektető-védelmi Alap pénzforgalmi számláját.

A Javaslat a hitelintézetekről és a pénzügyi vállalkozásokról szóló T/2842. számú, illetőleg az értékpapírok forgalombahozataláról, a befektetési szolgáltatásokról és az értékpapír-tőzsdéről szóló T/2843. számú törvényjavaslaton alapul.

A hitelintézeti törvényjavaslat 118. §-ának (1) bekezdése kimondja, hogy az Országos Betétbiztosítási Alap pénzforgalmi számláját az MNB vezeti.

Az értékpapírtörvény javaslata 167. §-ának (1) bekezdése értelmében a Befektető-védelmi Alap számláját az MNB vezeti, 209. §-ának (5) bekezdése pedig azt mondja ki, hogy az elszámolóház pénzforgalmi számláját vezeti az MNB.

A Javaslat - jogszabályszerkesztési okokból - az MNBtv. teljes 26. §-át újrafogalmazza; az MNB természetesen eddig is vezette - ha más hitelintézetet nem hatalmazott fel - a hitelintézetek pénzforgalmi számláját.

A 7. §-hoz

A Javaslat 7. §-a - az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló T/2843. számú törvényjavaslat 205. §-ának (6) bekezdésének analógiájára - akként rendelkezik, hogy az MNB jóváhagyása szükséges a hitelintézeti elszámolóház, azaz az elszámolás-forgalom lebonyolítását végző elektronikus átutalási rendszert működtető intézmény üzletszabályzatának, illetőleg módosításának hatályba lépéséhez. A hitelintézeti elszámolóház üzletszabályzatát, illetőleg annak módosítását köteles a Pénzügyi Közlönyben közzétenni.

A Javaslat 7. §-a azt is lehetővé teszi, hogy az MNB a hitelintézeti elszámolóház számára kockázati alap képzését kötelezővé tegye. Kockázati alap képzésének szükségessége elsősorban akkor merül fel, ha a hitelintézetek közötti elszámolás nem bruttó módon, azaz tételenkénti külön-külön fedezetvizsgálattal, hanem nettó módon, előzetes fedezetvizsgálat nélkül történik. Ilyenkor ugyanis fennáll annak a veszélye, hogy az elszámolást követően a megfelelő fedezet hiányában a tartozás kiegyenlítése ténylegesen mégsem történik meg. Erre az esetre szolgál biztosítékul a kockázati alap, amelyből az elszámolási rendszer résztvevői kielégítést kereshetnek.

A 8. §-hoz

Az MNBtv. rendszerében - a hatályos szöveg szerint - az MNB-nek a pénzintézeti rendszerre vonatkozó, az engedélyezési hatáskörök gyakorlásában való részvételét az 52. § határozza meg.

A hitelintézetekről és a pénzügyi vállalkozásokról szóló 1996. évi CXII. számú törvény az MNB-nek a pénzügyi szolgáltatások végzése engedélyezése körében részben önálló engedélyezési hatáskört, részben pedig a pénzügyi szolgáltatások engedélyezésére irányuló, az Állami Pénz- és Tőkepiaci Felügyelet előtti eljárásban vélemény-nyilvánítási, illetőleg egyetértési jogot ad.

A Javaslat 8. §-a az MNBtv.-t új 33/B. §-sal egészíti ki, amely az említett feladatok közül az MNB önálló engedélyezési jogkörét rögzíti, tükrözve a hitelintézeti törvényjavaslat rendelkezéseit.

A hitelintézeti törvény 3. §-ának (6) bekezdése értelmében pénzügyi szolgáltatásnak devizában, valutában való végzését, valamint a törvény 3. §-a (1) bekezdésének e) pontjában meghatározott pénzügyi szolgáltatási tevékenységet (készpénz-helyettesítő fizetési eszköz kibocsátása és az ezzel kapcsolatos szolgáltatás nyújtása) és a (2) bekezdésének a)-d) pontjában meghatározott tevékenységeket (pénzváltási tevékenység, az elszámolás-forgalom lebonyolítását végző elektronikus átutalási rendszerek működtetése - elszámolás-forgalmi ügylet, pénzfeldolgozási tevékenység) az MNB engedélyezi, illetve az ilyen engedélyt az MNB vonja vissza.

A 9. §-hoz

Az MNBtv. 35. §-a (1) bekezdésének első mondata a jegybanki ellenőrzés személyi (szervi) és tárgyi hatályát határozza meg. A hatályos szöveg szerint a jegybanki ellenőrzés a pénzintézetek és a pénzintézeti tevékenységet is végző egyéb jogi személyek tekintetében a pénzforgalomról és a bankhitelről, valamint a devizagazdálkodásról szóló jogszabályok és a végrehajtásukra kiadott jegybanki előírások megtartására terjed ki.

A Javaslat 9. §-a egyrészt átvezeti azt a terminológiai változtatást, amelyet a hitelintézetekről és a pénzügyi vállalkozásokról szóló 1996. évi CXII. törvény vezet be a hitelintézeti rendszert illetően, azaz pénzintézet helyett hitelintézetről, pénzintézeti tevékenységet is végző egyéb jogi személy helyett pénzügyi vállalkozásról és pénzügyi intézménynek nem minősülő, kiegészítő pénzügyi szolgáltatást végző jogi személyről szól.

A Javaslat 9. §-a másrészt kiterjeszti a jegybanki ellenőrzés személyi (szervi) hatályát a befektetési szolgáltatóra és az elszámolóházra. Az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény 127. §-ának (4) bekezdése kimondja ugyanis, hogy a befektetési szolgáltató köteles a tevékenységéről, az általa megkötött ügyletekről jegybanki rendelkezésben meghatározott módon, tartalommal és gyakorisággal az MNB-nek adatot szolgáltatni. Az értékpapírtörvény javaslata 210. §-ának (4) bekezdése pedig az elszámolóház tekintetében mondja ki az MNB-vel szemben fennálló adatszolgáltatási kötelezettséget; az elszámolóház az MNB által előírt rendszerességgel, tartalommal és formában adatot szolgáltat az MNB-nek.

Tekintettel arra, hogy a jegybanki ellenőrzés tárgya az adatszolgáltatásra kötelezettek jegybanki rendelkezésben előírt adatszolgáltatási kötelezettségének - akár az MNBtv. 35. §-ának (2) bekezdésében említett helyszíni ellenőrzés útján történő - ellenőrzése, a Javaslat a felsorolt jogszabályok és a végrehajtásukra kiadott jegybanki előírások megtartására irányuló jegybanki ellenőrzés személyi (szervi) hatályát a befektetési szolgáltatókra és az elszámolóházakra is kiterjeszti.

A 10. §-hoz

Az MNBtv. 37. §-ának hatályos (6) bekezdése értelmében a hiányos (csonka) forintbankjegyért az MNB ellenértéket akkor térít, ha a bankjegynek felénél nagyobb részét benyújtják. A sérült bankjegyek becserélését az MNB költségmentesen végzi. A csonka vagy sérült forintérmékért az MNB ellenértéket nem térít, kivéve, ha azoknak nemesfémtartalma van.

Mint a hatályos szövegből kitűnik, az MNBtv. nem ad szerepet a hiányos (csonka) bankjegyek becserélésében a hitelintézeteknek, holott e szervezetek állnak mindennapos kapcsolatban az ügyfelek széles körével. Mindebből tehát az következik, hogy - csak a jogszabályt nézve - kizárólag az MNB pénztárainál lenne lehetséges a hiányos (csonka) forintbankjegyek teljes értékű bankjegyre történő becserélése. Más kérdés az, hogy néhány pénzintézet folytat olyan gyakorlatot, hogy átveszik ügyfeleiktől a hiányos (csonka) bankjegyeket az MNB-nél történő becserélés végett.

Az MNBtv. hatályos szövegén azért is indokolt változtatni, mert a törvény szóban forgó 37. §-ának (4) bekezdése értelmében a pénzintézeteknek a rendeltetésszerű használat következtében súlyúkban jelentősen megfogyott vagy nehezen felismerhető pénzérmék átcserélése tekintetében van szerepük; ezeket a pénzérméket fizetésül vagy átváltásra elfogadják, és az MNB-nél beváltják.

Az MNB 1997. január elsejével átszervezi vidéki hálózatát, a jelenlegi 18 megyei igazgatóságból (Pest megyében az MNB-nek már jelenleg sincs megyei igazgatósága), 8 területi igazgatóság alakul. Az MNB pénztárszolgálata tehát az ügyfelek számára - Budapesten kívül - az országban 8 helyen lesz elérhető. Ilyen körülmények között a hitelintézeteknek részt kell vállalniuk a hiányos (csonka) forintbankjegyeknek teljes értékű forintbankjegyekre történő átcserélésében, a Javaslat 10. §-a ezt foglalja a törvénybe.

A 11. §-hoz

Az MNBtv. hatályos 38. §-a értelmében az MNB gondoskodik a bankjegy- és érmegyártás feltételeiről; ennek költségeit nyereségéből fedezi.

A mai körülmények között nem indokolt az, hogy a jegybanktörvény előírja azt, hogy az MNB a bankjegy- és érme előállíttatás körében a gyártás feltételeit maga teremti-e meg, vagy a beszerzés milyen módját választja.

Továbbra is célszerű azonban az, hogy a törvény rendelkezzék - a számviteli törvény előírásaival összhangban folytatott gyakorlatot figyelembe véve - arról, hogy a bankjegy- és érmeelőállítás költségeit az MNB fedezi.

A 12. §-hoz

Az MNBtv. hatályos 39. §-a értelmében a pénzintézetek és a posta pénztárai díj-, jutalék- és költségmentesen kötelesek pénzérmét más címletű pénzérmére és bankjegyre, bankjegyet pedig más címletű bankjegyre és pénzérmére átváltani.

Mind a hitelintézeteknél, mind a postánál a bankjegyek és pénzérmék átváltásával kapcsolatban költségek keletkeznek, amelyeket az átváltást végző szervezeteknek fedezniük kell. Másrészt indokolt kizárni a bankjegyek és pénzérméknek a jegybanktörvény szóban forgó §-ában meghatározott átváltási köréből azokat a tételeket, amelyek mennyiségüknél fogva már a pénzfeldolgozás fogalmi körébe tartozhatnak.

A Javaslat a bankjegyek és pénzérmék kötelező ingyenes átváltását mennyiségi korláthoz köti, nevezetesen pénzérméből a felváltandó összeg címletenként legfeljebb 100 darab lehet, bankjegy felváltása esetén pedig a felváltott összegben nem lehet több, mint címletenként 100 darab.

A Javaslat ezzel a szabályozással - az állampolgári szférára gondolva - azt kívánja elérni, hogy a szívességinek nevezhető körben a hitelintézetek és a posta pénztárai a bankjegyek és pénzérmék átváltását továbbra is ingyenesen végezzék.

A Javaslat ugyanezeket a szabályokat az MNB-re is alkalmazni rendeli.

A 13. §-hoz

Az MNBtv. rendszerében - a hatályos szöveg szerint - az MNB-nek a pénzintézeti rendszerre vonatkozó, az engedélyezési hatáskörök gyakorlásában való részvételét az 52. § határozza meg.

A hitelintézeti törvény az MNB-nek a pénzügyi szolgáltatások engedélyezése körében részben önálló engedélyezési hatáskört, részben pedig a pénzügyi szolgáltatások engedélyezésére irányuló, az Állami Pénz- és Tőkepiaci Felügyelet előtti eljárásban vélemény-nyilvánítási, illetőleg egyetértési jogot ad.

Míg a Javaslat 8. §-a - az MNBtv.-t új 33/A. §-sal kiegészítve - az említett feladatok közül az MNB önálló engedélyezési jogkörét rögzíti, a Javaslat 13. §-a - tükrözve a hitelintézeti törvény, illetve az értékpapír törvény megfelelő rendelkezéseit - részben azokat a pénzügyi szolgáltatási, illetőleg kiegészítő pénzügyi szolgáltatási tevékenységeket sorolja fel, amelyek engedélyezésére irányuló eljárásban az Állami Pénz- és Tőkepiaci Felügyelet köteles kikérni az MNB véleményét, másrészt megállapítja azokat az eseteket is, amelyekben meghatározott tevékenység végzésének engedélyezéséhez, illetőleg a kiadott engedély visszavonásához az MNB egyetértése szükséges.

A hitelintézeti törvény 3. §-ának (5) bekezdése értelmében pénzügyi szolgáltatásnak devizában, valutában való végzését, valamint a törvényjavaslat 3. §-a (1) bekezdésének d) pontjában meghatározott pénzügyi szolgáltatási tevékenységet (pénzforgalmi szolgáltatások nyújtása) és (2) bekezdésének e) pontjában meghatározott kiegészítő pénzügyi szolgáltatási tevékenységet (pénzügyi ügynöki tevékenység a bankközi piacon) az Állami Pénz- és Tőkepiaci Felügyelet az MNB előzetes véleményének kikérésével engedélyezi.

Az értékpapírtörvény 205. §-ának (1) bekezdése értelmében az elszámolás-forgalmi tevékenység végzéséhez szükséges engedélyt az Állami Pénz- és Tőkepiaci Felügyelet az MNB elnökének egyetértésével adja meg.

A hitelintézeti törvény 30. §-ának (3) bekezdése értelmében hitelintézeti tevékenység engedélyezését az Állami Pénz- és Tőkepiaci Felügyelet az MNB elnökének jóváhagyásával vonhatja vissza. Az értékpapírtörvény 13. §-a (2) bekezdésének, illetőleg 205. §-a (6) bekezdésének értelmében a befektetési társaság tevékenységi (működési) engedélyét, illetőleg az elszámolóház tevékenységi engedélyét az Állami Pénz- és Tőkepiaci Felügyelet az MNB elnökének jóváhagyásával vonhatja vissza.

A 14. §-hoz

Az MNBtv. 54. § (3) bekezdésének kiegészítésével széles nyilvánosságra kerül a Magyar Nemzeti Bank alapszabálya.

A 15. §-hoz

1. Az MNB legfőbb monetáris politikai irányító szervének, a jegybanktanácsnak - az MNB elnökén kívül - tagjai az MNB alelnökei és további - az MNB alelnökeinek számát eggyel meghaladó számú - tag. Az MNBtv. 57. §-a (3) bekezdésének hatályos c) pontja értelmében a jegybanktanács ún. külső tagjait a miniszterelnök javaslatára a köztársasági elnök nevezi ki három évre.

Tekintettel a jegybanktanács mint testület kiemelkedő fontosságú feladataira, továbbá arra, hogy a jegybanktanács elnöke az MNB elnöke, indokolt, hogy a miniszterelnök személyi javaslatának megtétele előtt - az eddigi gyakorlatnak megfelelően - kikérje az MNB elnökének véleményét.

2. Az MNBtv. 57. §-ának hatályos (5) bekezdése akként rendelkezik, hogy a jegybanktanács határoz

a) az MNB éves monetáris politikai irányelveiről,

b) a jegybanki politika eszközeinek módosításáról, ide értve az árfolyampolitikai intézkedéseket is.

A Javaslat 15. §-ának (2) bekezdése az MNBtv. 59. §-ának a jegybanktanács hatáskörét meghatározó (5) bekezdését akként módosítja, hogy egyrészt kifejezetten kibővíti a hatáskört az árfolyampolitikával kapcsolatos jegybanki álláspontról való döntéssel - itt természetesen figyelembe kell venni az MNBtv. 13. §-ának (2) bekezdését, amely azt írja elő, hogy az árfolyampolitikai kérdésekben a Kormánynak és az MNB-nek közös nevezőre kell jutnia -, másrészt a jegybanki politika eszközeinek csak jelentősebb, az elfogadott monetáris politika kereteit meghaladó változtatásait utalja a jegybanktanács hatáskörébe.

A 16. §-hoz

A Javaslat 16. §-a - más országok jegybanktörvényeinek mintájára - személyi-szakmai követelményeket támaszt az MNB elnökévé kinevezendő személlyel szemben.

E szerint az MNB elnökévé az a magyar állampolgár nevezhető ki, aki monetáris, pénzügyi, illetőleg a pénzintézeti tevékenységgel kapcsolatos kérdésekben kiemelkedő elméleti, illetőleg gyakorlati szakmai ismeretekkel rendelkezik.

Ezek a követelmények a jegybanktörvény 60. §-ának utaló szabálya folytán az MNB alelnökeire, sőt - a Javaslat 18. §-ának figyelembevételével - a jegybanktanács ún. külső tagjaira is vonatkoznak.

A 17. §-hoz

Az MNBtv. 59. §-ának hatályos (1)-(2) bekezdése értelmében az MNB legfeljebb öt alelnökét a miniszterelnök javaslatára a köztársasági elnök nevezi ki három évre, és a köztársasági elnök is menti fel őket.

A Javaslat 17. §-a egyrészt - figyelembe véve az államtitkárok jogállásának átmeneti szabályozásáról szóló 1990. évi XXXIII. törvényben a közigazgatási államtitkárra meghatározottakat - biztosítja az MNB elnökének az alelnökökre vonatkozó személyi javaslat megtételénél a kezdeményező szerepet, azaz a javaslatot az MNB elnöke teszi meg, amelyet - egyetértése esetén - a miniszterelnök terjeszt elő a köztársasági elnöknek, másrészt - a tapasztalatokra alapozva - az alelnökök megbízatásának idejét három évről hat évre emeli.

A 18. §-hoz

A Javaslat 18. §-a egyrészt módosítja az MNBtv. 60. §-a első mondatban foglalt utaló szabályt; kiterjeszti az MNB elnökére a Javaslat 16. §-a (2) bekezdésében meghatározott személyi-szakmai követelményeket az MNB alelnökeire és a jegybanktanács ún. külső tagjaira.

A Javaslat szóban forgó §-a másrészt lehetővé teszi az MNB jegybanktanácsa ún. külső tagjai tekintetében azt is, hogy ezen személyek személyi-alkalmassága ne a Javaslat 16. §-a (2) bekezdésében megállapítandó feltételek, hanem más követelmények alapján legyen elbírálható. E szerint a jegybanktanács ún. külső tagja olyan személy is lehet, aki a gazdaság valamely ágában kiemelkedő elméleti, illetőleg gyakorlati ismeretekkel rendelkezik és a pénzügyi kérdésekben jártas. Mint látható, ezek a személyi-szakmai feltételek teszik lehetővé azt, hogy ne kifejezetten pénzügyi, hanem a gazdaság valamely ágában (pl. ipar) elismert szakember is tagja lehessen a jegybanktanácsnak.

A 19. §-hoz

Az MNBtv. 63. §-a az MNB felügyelő bizottsága megbízatásának időtartamát - mivel a felügyelő bizottságnak négy tagját, s ezek között az elnököt az Országgyűlés választja - lényegében az Országgyűlés megbízatásának időtartamához köti. A 63. § második mondata továbbá úgy rendelkezik, hogy az MNB felügyelő bizottságának működése addig tart, amíg az új Országgyűlés az alakuló üléstől számított három hónapon belül az új felügyelő bizottsági tagokat megválasztja.

Tekintettel arra, hogy a tapasztalatok azt mutatják, hogy az új Országgyűlés működésének első három hónapja alatt általában nem tudja napirendre tűzni azt a kérdést, hogy megválassza az MNB felügyelő bizottságának a hatáskörébe tartozó négy tagját, indokolt törvényileg intézkedni az iránt, hogy a felügyelő bizottság működése mindaddig tartson, amíg az új Országgyűlés a felügyelő bizottsági tagokat megválasztja.

A Javaslat elfogadása esetén is egyértelmű az, hogy az új Országgyűlésnek - az általa meghatározott időpontban ugyan, de - kell választania új MNB felügyelő bizottsági tagokat.

A 20. §-hoz

A jegybanktörvény 69-70. §-a szabályozza az MNB elnökének, alelnökeinek, az MNB igazgatósági tagjainak és a jegybanktanács ún. külső tagjainak összeférhetetlenségét, a 69. §-a a politikai összeférhetetlenséget, a 70. §-a pedig a gazdasági összeférhetetlenséget.

A tapasztalatokra alapozva indokolt további összeférhetetlenségi esetekről rendelkezni.

A 70. § újraszabályozásával a vezető tisztségviselők, az igazgatótanács tagjai számára szigorú gazdasági összeférhetetlenséget határozott meg a jogalkotó.

A 21. §-hoz

Az MNBtv. 85. §-a értelmében a gazdasági társaságokról szóló 1988. évi VI. törvény rendelkezéseit az MNB tekintetében a jegybanktörvényben meghatározott eltérésekkel kell alkalmazni. Ez azt jelenti, ha az MNBtv. az adott tárgykörben eltérő rendelkezést nem tartalmaz, a gazdasági társaságokról szóló törvény szabályai az irányadóak.

A gazdasági társaságokról szóló 1988. évi VI. törvény 30. §-a kimondja, hogy a könyvvizsgálókat határozott időre, de legfeljebb öt évre kell választani; újraválaszthatók és bármikor visszahívhatók. Az MNB alapszabálya értelmében a közgyűlés jelenleg a könyvvizsgálót három évre választja.

A Javaslat 21. §-a új 70/A. §-sal egészíti ki a jegybanktörvényt, amely - az MNB speciális feladatára, felelősségére és státusára tekintettel - garanciális szabályként kimondja, hogy az MNB könyvvizsgálója nem választható újra, és legfeljebb öt évre kaphat megbízást. Ez azt jelenti, ha a könyvvizsgáló megbízatásának időtartama lejár, az MNB közgyűlésének másik könyvvizsgálót kell választania. Nem kizárt azonban az, hogy a lejárt megbízatású könyvvizsgálót a közgyűlés - egy vagy több olyan időszak elteltével, amelyben más könyvvizsgálója volt az MNB-nek - ismét megválassza könyvvizsgálónak.

A 22. §-hoz

Az MNBtv. 71. §-ának (1) bekezdése meghatározza azokat a tárgyakat, amelyekben az MNB a jogszabályok keretei között jegybanki rendelkezést adhat ki.

Tekintettel arra, hogy a hitelintézeti törvény egyes pénzügyi szolgáltatási, illetőleg kiegészítő pénzügyi szolgáltatási tevékenységekkel kapcsolatos feladatokat az MNB hatáskörébe utalt, a Javaslat 22. §-a kiegészíti azokat a tárgyakat, amelyekben az MNB jegybanki rendelkezést adhat ki, az engedélyezési hatáskörébe tartozó pénzügyi szolgáltatási és kiegészítő pénzügyi szolgáltatási tevékenységek (az MNBtv.-nek a Javaslat 8. §-ával megállapítandó új 33/A. §-a végzésének, tárgyi feltételeinek szabályozásával.

A 23. §-hoz

Az MNBtv. 72. §-ának hatályos (6) bekezdése értelmében az MNB értékpapír-forgalmazási tevékenységére külön törvény az irányadó. Ez a külön törvény az egyes értékpapírok nyilvános forgalomba hozataláról és forgalmazásáról, valamint az értékpapír-tőzsdéről szóló 1990. évi VI. törvény (Épt.).

Az Épt.-t felváltó, az értékpapírok forgalomba hozataláról, a befektetési szolgáltatásokról és az értékpapír törvény 8. §-ának (8) bekezdése azt tartalmazza, hogy az MNB a törvény 4. §-ában meghatározott befektetési szolgáltatási és kiegészítő befektetési szolgáltatási tevékenységet a rá vonatkozó külön törvény alapján, az ott meghatározott körben folytathat. Ebből következik, hogy a jegybanktörvénynek rendelkeznie kell az MNB befektetési szolgáltatási és kiegészítő befektetési szolgáltatási tevékenységéről, meghatározva egyúttal e tevékenység körét, korlátait.

A Javaslat 23. §-a - felhasználva az értékpapírtörvény javaslatának a Magyar Államkincstár tekintetében az államháztartásról szóló 1992. évi XXXVIII. törvényt kiegészítő 234. §-át - akként rendelkezik, hogy az MNB értékpapír-bizományosi, értékpapír-kereskedelmi, értékpapír forgalomba hozatalának szervezése és ehhez kapcsolódó szolgáltatási, értékpapír-letétkezelési és értékpapír-számlavezetési befektetési szolgáltatási, illetőleg kiegészítő befektetési szolgáltatási tevékenységet az állam által kibocsátott hitelviszonyt megtestesítő értékpapírok tekintetében végezhet.

A 24. §-hoz

A Javaslat 24. §-a az MNBtv. új 78. §-ának (1)-(3) bekezdésében az MNB jövedelem-szabályozásán belül a teljes gazdasági évre vonatkozó szabályokat, (4)-(8) bekezdésében pedig az ezek végrehajtását elősegítő évközi szabályokat rögzíti, végül a (9)-(12) bekezdés a saját tőke megkívánt mértékének eléréséig átmeneti szabályokat állapít meg.

A Javaslat a már sok problémát okozó nyereségadó helyett bevezeti az osztalék intézményét. Az MNB költségvetési befizetése a megállapítás módjára tekintettel közelebb áll az osztalékhoz mint a nyereségadóhoz.

A Javaslat szerint a megállapított osztalékról szóló közgyűlési határozatot 8 napon belül kell végrehajtani, figyelembe véve az MNB által fizetett osztalékelőleget és a központi költségvetés által az év közben kimutatott veszteség vagy az átértékelésből származó saját tőke csökkenés alapján átutalt összeget is, függetlenül attól, hogy az MNB-nek vagy a központi költségvetésnek van-e fizetési kötelezettsége.

A Javaslat szerint a közgyűlés feladata annak biztosítása, hogy a gazdasági év lezárása után az MNB saját tőkéjének összege ne legyen kevesebb mint a mérleg fordulónapján számított monetáris bázis 5%. A Javaslat szövege lehetővé teszi, hogy a közgyűlés ettől az összegtől felfelé eltérjen. A Javaslat meghatározza a monetáris bázist, mégpedig a forgalomban levő bankjegy és érmeállomány, valamint a hitelintézeteknek az MNB-nél elhelyezett forintbetéteinek összegeként, jogcímre tekintet nélkül, így a kötelező tartalék mellett a hitelintézetek pénzforgalmi bankszámlájának szabad egyenlege is e körbe tartozik.

A Javaslat szerint az MNB és a központi költségvetés a folyó eredmény és az átértékelésből származó elkülönített eredménytartalék alakulásának megfelelően minden hónapot követő hónap 15. napjáig elszámol.

Az évközi elszámolási szabályok biztosítják, hogy a saját tőke ne legyen magasabb az indokolt értéknél, azaz a saját tőke megkívánt értéket meghaladó hányada ne legyen magasabb, mint a folyó évi veszteség. Az ezt meghaladó összeget az MNB osztalékelőlegként befizeti.

A Javaslat átmeneti időtartamot biztosít arra, hogy a saját tőke a megkívánt értéket elérje. Amíg a saját tőke a megkívánt értéket el nem éri, a központi költségvetésnek csak akkor keletkezik fizetési kötelezettsége az átértékelés miatt, ha az átértékelésből származó elkülönített eredménytartalék a saját tőke összegét csökkenti, ha viszont az elkülönített eredménytartalék a saját tőke összegét növeli, azt a közgyűlés nem vonhatja el.

A 25. §-hoz

Az MNBtv. 79. §-ának hatályos (1) bekezdése kimondja, hogy az MNB számára feladatot a pénzforgalommal kapcsolatos feladatkörében törvény vagy kormányrendelet, a devizagazdálkodással kapcsolatos feladatkörében pedig törvény, kormányrendelet és miniszteri rendelet állapíthat meg; az ilyen kormányrendeletet az MNB véleményét kikérve, az ilyen miniszteri rendeletet pedig az MNB-vel egyetértésben kell kiadni.

A devizáról szóló 1995. évi XCV. törvénynek a végrehajtási jogszabályok kiadására vonatkozó felhatalmazásokat tartalmazó 89. §-a nem tartalmaz olyan esetet, amelyben a pénzügyminiszter rendeletet adhatna ki a devizagazdálkodás körében.

A Javaslat 25. §-a - újra megállapítva az MNBtv. 79. §-ának (1) bekezdését - a devizatörvénnyel összhangban elhagyja a szövegből azt a lehetőséget, hogy a devizagazdálkodás körében pénzügyminiszteri szintű szabályozás jelenhessék meg.

A hitelintézeti törvény 235. §-ának (1) bekezdése felhatalmazza a Kormányt arra, hogy rendeletben állapítson meg a pénzügyi szolgáltatásokra, illetőleg a kiegészítő pénzügyi szolgáltatásokra vonatkozó egyes szabályokat. Ezek a szabályok érinthetik az MNBtv.-nek a Javaslat 8. §-ával megállapított 33/B. §-át is, amely az MNB-nek - a hitelintézeti törvényjavaslat megfelelő előírásainak tükrözésével - a pénzügyi, illetőleg a kiegészítő pénzügyi szolgáltatások végzése körében engedélyezési hatáskört biztosít. Ezért szükséges kiegészíteni azokat a tárgyakat, amelyekben az MNB számára feladatot - törvény mellett - kormányrendelet is megállapíthat, az MNB-nek a pénzügyi szolgáltatási és kiegészítő pénzügyi szolgáltatási tevékenységek engedélyezésével kapcsolatos feladatkörével.

A 26. §-hoz

Az MNBtv. 84. §-ának kiegészítésével jogalkotó úgy rendelkezik, hogy az MNB idegenítse el a devizakülföldinek minősülő gazdasági társaságokban fennálló részesedését, a Nemzetközi Fizetések Bankjában fennálló részesedés kivételével. Az összeférhetetlenségi szabályokat az elidegenítésig nem kell alkalmazni.

-----STARTING---POINT---VEGE---

A 27. §-hoz

1. A Javaslat 27. §-a a Javaslat hatálybalépésének határidejét 1997. január 1. napjában határozza meg.

2. A Magyar Államkincstár létrehozatalával a társadalombiztosítási alapok pénzforgalmi számláját a Kincstár vezeti, illetőleg az elkülönített állami pénzalapok fizetéseit a Kincstár - az egységes kincstári számlán - bonyolítja le. Ennek megfelelően a Javaslat hatályon kívül helyezi az MNBtv. 25. §-át amely lehetővé tette az MNB-nek, hogy a társadalombiztosítási alapok és az elkülönített állami pénzalapok pénzforgalmi számláját vezethesse.

3. A devizagazdálkodás rendszerében folyamatosan bekövetkezett változások - különösen az Országgyűlés által elfogadott, a devizáról szóló 1995. évi XCV. törvény - indokolttá teszik az MNBtv. 30. §-a (1) bekezdésének, azaz az MNB „devizaellátási kötelezettségének” hatályon kívül helyezését, amelynek értelmében az MNB gondoskodik arról, hogy a külföldi fizetések lebonyolításához és az ország devizális biztonságához megfelelő mennyiségű külföldi fizetőeszköz álljon rendelkezésre.

4. A Javaslat keresztül vezeti a jegybanktörvényen a hitelintézeti törvényből, az értékpapír törvényből és az Állami Pénz- és Tőkepiaci Felügyeletről szóló 1996. évi CXIV. törvényből következő terminológiai változtatásokat.

5. A Javaslat 9. §-ának indokolásánál ismertetett, az értékpapírok forgalomba hozataláról, a befektetési szolgáltatásokról és az értékpapír törvényben megfogalmazott, az MNB-nek történő adatszolgáltatás kötelezettségével érintett befektetési szolgáltatókra és elszámolóházakra is kiterjeszti a jegybanki információs rendszer előírásait.

6. A Javaslat 26. §-ának (5) bekezdése - a 4-5. pontban megfogalmazottak alapján, összhangban a Javaslat 22. §-ának az MNBtv. 71. §-a (1) bekezdésének bevezető mondatát módosító (1) bekezdésével - keresztül vezeti a jogalkotásról szóló 1987. évi XI. törvény 51. §-án a jegybanki rendelkezés személyi hatályát érintő változtatásokat.

7. A Javaslat a 10. §-nál mondottak figyelembevételével módosítja a devizáról szóló 1995. évi XCV. törvényt, hatályon kívül helyezi a devizahatósági ügyekben első fokon eljáró MNB igazgatóságok illetékesség szabályait; az illetékességi szabályok megállapításáról a devizatörvényt végrehajtó 161/1995. (XII. 26.) Korm. rendelet kiegészítésével történik intézkedés.