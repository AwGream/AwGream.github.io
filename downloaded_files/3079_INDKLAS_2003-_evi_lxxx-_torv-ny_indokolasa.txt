2003. évi LXXX. törvény indokolása

a jogi segítségnyújtásról

-----STARTING---POINT---ALTALANOS--- 

Az Alkotmány deklarálja, hogy a Magyar Köztársaság független, demokratikus jogállam. A jogállamiság követelménye, az alapjogok érvényesítése, érvényesíthetősége többek között azt is jelenti, hogy az államnak meg kell teremtenie azt a jogszabályi és intézményes közeget, amely lehetővé teszi az egyén számára azt, hogy képes legyen érvényesíteni jogainak megsértéséből eredő igényeit. A bírói jogérvényesítés esetében az állam kötelezettsége ennél fogva nem merülhet ki abban, hogy bírói utat biztosít a személyek számára jogvitáik rendezésére, de kötelezettsége az is, hogy megteremtse a bírói út igénybe vételének valóságos lehetőségét. E valóságos lehetőség abban testesül meg, hogy az egyéni jogérvényesítés nem lehet függvénye az egyén jogi, gyakorlati ismereteinek, illetve anyagi viszonyainak. Az államnak tehát olyan támogatási rendszert indokolt kiépítenie, amely kompenzálja, kiegyenlíti a jogi ismeretekben vagy az anyagi lehetőségekben mutatkozó esetleges hiányosságokat; csak az így kialakított feltételrendszer biztosíthatja a jogérvényesítéshez kapcsolódó alapjogok maradéktalan megvalósulását.

Az Alkotmánybíróság gyakorlata szerint a jogérvényesítés feltételeinek egyik meghatározó elemét adó támogatási rendszer - a jogi segítségnyújtó rendszer - kialakítása tekintetében a jogalkotót széleskörű mérlegelési jogkör illeti meg. E mérlegelési jogkör kiterjed úgy a támogatott személyi kör behatárolására, mint a támogatás módozatainak és mértékének meghatározására. A támogatásban való részesülés ennél fogva nem minősül alkotmányos alapjognak, az törvényi rendelkezésen és bírói (hatóság) mérlegelésen alapuló kedvezmény: a támogatás típusának meghatározása, terjedelme, a részesülés feltételeinek, illetve az igénybe vétel megítélésénél figyelembe veendő tények megállapítása a jogalkotó mérlegelése körébe tartozik, amely mérlegeléssel szemben azonban fennáll az a követelmény, hogy ne sértse a hátrányos megkülönböztetés tilalmát.

Az állami jogi segítségnyújtás hatályos intézményei elsődlegesen a bírósági eljárásokhoz kötődnek és a különböző költségkedvezmények és jogi képviselet formájában vehetik igénybe a segítséget a rászorulók. A jogi segítségnyújtásról szóló törvény - az átfogó jogi segítségnyújtó intézményrendszer kiépítését célozza, amely a hatályos segítségnyújtási formák - a polgári és büntetőeljárásokhoz kapcsolódó költségkedvezmények, rászorultsági alapon biztosított jogi képviselet - mellett magában foglalja a bírósági és a hatósági eljárásokon kívüli segítségnyújtást is. A jogalkotót ebben az esélyegyenlőség alkotmányos elvén alapuló azon állami célkitűzés vezérli, amely szerint törekedni kell mindenféle esélyegyenlőtlenség kiküszöbölésére: arra, hogy mindazok, akik anyagi, szociális vagy egyéb okokból kifolyólag nem képesek saját jogaik, jogi lehetőségeik felismerésére, nincsenek abban a helyzetben, hogy jogaikat a bírósági vagy hatósági igény állapotába juttassák, intézményes keretek között segítséget, támogatást kapjanak. A társadalom olyan hátrányos helyzetű rétegeinek szánt új jogintézmény létrehozásáról van szó, amely a pozitív diszkrimináció eszközével járul hozzá az esélyegyenlőtlenségek kiküszöböléséhez, s amely nagy lépést jelent az esélyegyenlőség megteremtése felé. Az új segítségnyújtási formák tekintetében is érvényre kívánja ugyanakkor a jogalkotó juttatni azokat a követelményeket, amelyeket a hatályos jogszabályok által biztosított támogatások esetében is irányadóak: jogszabályban történik meg a támogatott személyi kör meghatározása, valamint a támogatás módjának, mértékének, és bizonyos esetekben a visszatérítésének a szabályozása.

Az alapjogi követelményeken túlmenően az igazságszolgáltatás modernizációja - együtt a rendszerváltozást követően lezajlott társadalmi-gazdasági folyamatokkal - is szükségessé teszi az átfogó állami jogi segítségnyújtó intézményrendszer megteremtését. E folyamatok azzal is együtt jártak, hogy a szolgáltatás igénybevétele a jogkeresők számára ma már jelentős kiadásokkal jár: számolni kell tehát azzal, hogy a jogérvényesítési lehetőségek igénybe vétele terén ebből a szempontból jelentős különbségek mutatkoznak a jogalanyok között. Ugyancsak e folyamat szükségszerű következménye az, hogy az anyagi és eljárásjogok alkalmazása, az ügyfél jogainak gyakorlása legtöbb esetben magas szintű jogi ismereteket feltételez, az igényét érvényesítőnek tehát számos esetben jogi szakembert kell igénybe vennie az eljárásokban. A jogi segítségnyújtás jól működő, átfogó rendszere másrészről hosszabb távon az igazságszolgáltató hatóságok tevékenységének hatékonyságát és a jogérvényesítésre szolgáló költségvetési források ésszerű felhasználását is elősegítheti. E hatóságok munkája ugyanis gördülékenyebbé válhat az eljárásokban jogi segítségnyújtásban részesülő ügyfelek kereseteinek, kérelmeinek intézése révén, az ügyfelek pert megelőző tájékoztatása, részükre szakszerű jogászi segítség biztosítása pedig elősegítheti a jogviták peren kívüli megoldását.

A bírósághoz fordulás, a védelem jogának biztosítása, az ügyfél ügyének pártatlan hatóság általi elbírálása és a hatékony jogérvényesítési mechanizmusok működtetése nemzetközi jogi normákból is levezethető kötelezettsége az államnak. Az Emberi Jogok Európai Egyezménye a polgári és a büntető ügyekben egyaránt előírja a független és pártatlan bíróság előtti tisztességes, nyilvános és ésszerű időn belüli eljáráshoz való jogot, illetve rendelkezik a büntetőeljárás speciális garanciáiról. Az Emberi Jogok Európai Bírósága az említett rendelkezéseket úgy értelmezi, hogy azok magukban foglalják a bírósághoz fordulás jogát is, amelynek hatékonynak (ténylegesnek) kell lennie. A Bíróság több ítéletében kifejtette, hogy ha a bírósághoz fordulás jogát nem jogi, hanem személyes (anyagi) tényezők korlátozták, ez a helyzet ugyanúgy sértheti az Egyezményt, mint a jogi akadályok, s ennek megelőzése esetenként pozitív állami intézkedéseket is igényel. A jogi segítségnyújtás kérdéskörével az Európa Tanács is kiemelten foglalkozik, s ezzel kapcsolatban számos, a tagállamok kormányai részére megfogalmazott ajánlást is kiadott (Ajánlás az igazsághoz való hozzáférés elősegítéséről [No R (81) 7], Ajánlás a szegényeknek a joghoz és igazságszolgáltatáshoz való hatékony hozzáférésének biztosításáról [No R (93) 1]). Az ajánlások leszögezik, hogy az igazságszolgáltatáshoz való hozzáférés joga minden demokratikus társadalomnak alapvető eleme, hiszen a tagállamokban a bírósági eljárások gyakran olyan összetettek, időigényesek és költségesek, hogy a magánszemélyek - különösen a vagyoni és társadalmi szempontból hátrányos helyzetűek - jogaikat nem gyakorolhatják akadálymentesen.

A megfelelő színvonalon működő állami jogi segítségnyújtó rendszer működése Európai Uniós csatlakozásunk szempontjából is elengedhetetlen: annak biztosítása egyrészt az igazságszolgáltatás működőképességéből, mint a csatlakozás egyik politikai kritériumából, másrészt a tagállamok hatóságai közötti igazságügyi együttműködésből fakadó kötelezettségünk. E követelmények többek között azt is jelentik, hogy a több államra kiterjedő jogi vonatkozású ügyekben biztosítanunk kell valamennyi uniós polgár számára a jogérvényesítés megfelelő színvonalát, így a jogi segítségnyújtás intézményrendszerének működése révén a más tagállam bírósága előtti eljárás nehézségei (utazás, nyelvismeret, jogismeret hiánya stb.) miatt szükséges segítségnyújtás lehetőségét is. Másik oldalról pedig azt jelentik ezek a követelmények, hogy az uniós tagállamoknak támogatniuk kell saját polgáraikat abban, hogy más állam bíróságai előtti eljárásokban eredményesen kérhessenek jogi segítséget: lehetőséget kell arra biztosítani, hogy az állampolgárok saját tagállamukban terjesszék elő a jogi segítségnyújtás iránti kérelmeiket, s a tagállam erre kijelölt szerve továbbítsa azt a megfelelő külföldi hatósághoz. Ezek megvalósítása a célja a Tanács 2003/8/EK irányelvének a jogi segítségnyújtásra irányadó közös minimumszabályok megteremtése útján a határokon átnyúló jogviták tekintetében a joghoz való hozzájutás javításáról (az irányelv a polgári eljárásokra vonatkozik). A közösségi szabályozás alapvetően nem érinti a tagállamoknak azt a jogát, hogy a jogi segítségnyújtásra vonatkozó rendszerüket a saját jogi hagyományaiknak és társadalmi-politikai megfontolásaiknak megfelelően alakítsák ki. Azt ugyanakkor garantálniuk kell a tagállamoknak, hogy az a személy, aki egy másik tagállamban indít eljárást vagy ilyennel érintett, egyenlő elbánásban részesüljön az eljárás államában lakóhellyel rendelkezőkkel; illetve, hogy azok a nehézségek, amelyek az ügy határokon átnyúló jellegéből adódnak, ne akadályozzák a jogi segítségnyújtást. A jogi segítségnyújtás büntetőügyekben is fontos szerephez jut, hiszen például az áldozatok védelmével kapcsolatos állami feladatok között szerepel a sértettek büntetőeljárásban való részvételükhöz kapcsolódó, és azon kívüli segítése is, így a jogi tanácsadás, vagy éppen a büntetőeljárásban való jogszerű részvétellel felmerült költségek megtérítése (az Európai Tanács 2001. március 15-ei kerethatározata az áldozatok helyzetéről). Ugyancsak érinti a jogi segítségnyújtás kérdéskörét az Európai Unió Alapvető Jogok Kartájának tervezete, amely 47. Cikkében rögzíti a jogi segítségnyújtás kötelezettségét: eszerint segítséget kell nyújtani azok számára, akiknek a joghoz való hatékony hozzájutás (hatékony joggyakorlás) - saját lehetőségeik hiányában - csak ennek révén biztosítható.

A bírósági, valamint a bírósági és hatósági eljárásokon kívüli jogi segítségnyújtás intézménye tehát az alapjogi követelmények és a nemzetközi jogi előírások tiszteletben tartásán túl az esélyegyenlőség megteremtésére irányuló kormányzati szándékon és elhatározáson nyugszik. Olyan, az Alkotmányban megfogalmazott alapjogok érvényesítését elősegítő intézményrendszer a jogi segítségnyújtás, amely a pozitív diszkrimináció eszközével kívánja támogatni mindazok jogainak érvényre juttatását, akik arra hátrányos helyzetükből kifolyólag egyébként nem lennének képesek. A Kormány ennek érdekében fogalmazta meg a programjában annak követelményét, hogy létrejöjjön a szociálisan rászorulók számára egy olyan intézményrendszer, amelyben a támogatottak szakszerű jogi tanácsadást és eljárási jogi képviseletet kaphatnak jogaik érvényesítése, jogvitáik megoldása során. A törvény a polgári és a büntetőeljárásokban biztosított, valamint a peren kívüli segítségnyújtás vonatkozásában egyaránt meghatározza a jogi segítségnyújtás keretében nyújtható támogatásokat, a támogatásokra való jogosultság feltételeit, valamint azt, hogy a támogatások hogyan vehetők igénybe, illetve milyen szervezeti keretek között működik az állami jogi segítségnyújtás.

-----STARTING---POINT---RESZLETES---

Az 1-2. §-hoz

A törvény szerint a jogi segítségnyújtás nem csak polgári és büntetőeljárásokban, hanem bírósági eljárásoktól függetlenül, akár a mindennapi életben felmerülő jogi kérdések, vitás ügyek megoldása érdekében is igénybe vehető. A törvény I. Fejezete határozza meg az ilyen típusú segítségnyújtás típusait és igénybevételének feltételeit. Az ún. peren kívüli segítségnyújtás akként valósul meg, hogy a jogi segítséget nyújtó szakember - a törvény szerinti jogi segítő - közreműködésével felmerülő költségeket az állam az ügyfél helyett megtéríti a jogi segítőnek, vagy e költségek előlegezését vállalja át a féltől. A peren kívüli segítségnyújtás az arra rászorult személyeknek biztosítható, őket támogatja az állam az említett költségek átvállalásával. A jogi segítő tevékenysége a felmerült vitás ügy vagy tisztázatlan jogi kérdés megoldása érdekében történő tájékoztatás adásra, jogi tanácsadásra terjed ki, illetve ha arra szükség van, a jogi segítő olyan beadványt vagy egyéb iratot is készíthet a fél számára, amellyel az említett ügy megoldása elősegíthető. A jogi segítő közreműködése nem terjed ki az ügyfél hatósági vagy bírósági eljárásban történő jogi képviseletére, még akkor sem, ha az említett jogvita vagy egyéb vitás ügy végleges megoldása ilyen hatóságok előtt történhet.

A jogi segítő rászorultsági alapon nyújtott szolgáltatásáért jogszabályban meghatározott díj jár részére, amely tartalmazza az ügy ellátásáért fizetendő munkadíját és költségeinek megtérítését. Ezen, jogszabályban meghatározott díjazást fizeti meg, vagy előlegezi meg az ügyfél helyett az állam a jogi segítségnyújtás keretében. A törvény úgy rendelkezik, hogy a jogi segítő munkadíját óradíjban kell meghatározni, amelynek összegét a központi költségvetésről szóló törvény állapítja meg évente. A törvényben megállapított összeg nem lehet kevesebb az előző évre megállapított óradíjnál; a költségvetési törvényben történő óradíj-meghatározás célja ugyanis alapvetően az, hogy a díjazás értékállandóságának biztosítását a jogalkotó évente elvégezze az egyéb, a költségvetési törvényben meghatározott kiadásokkal együtt.

A jogi segítségnyújtás a törvény szerint rászorult személyeknek nyújtható, a rászorultság fokától függő mértékben és módon. A törvény a rászorultság mértéke szempontjából két csoportot határoz meg: az első esetében a jogi segítő tevékenységének ellneértékét az állam teljes mértékben átvállalja a féltől, vagyis azt helyette megfizeti a jogi segítőnek. A második csoport esetében pedig csak megelőlegezi a fél helyett az állam a jogi szolgáltatás nyújtásával felmerülő költségeket és azt a félnek utóbb vissza kell térítenie az állam számára. A második esetben tehát azzal valósul meg a segítségnyújtás, hogy az ügyfélnek nem kell a jogi segítő díját a szolgáltatásának igénybevételekor megfizetnie, hanem arra olyan határidőt biztosít számára az állam, amely alatt a jövedelmi és vagyoni viszonyaihoz mérten kevésbé megterhelően, egyéb kötelezettségeit is ellátva tud annak eleget tenni. A támogatásra való jogosultság megállapításakor arról is döntés születik, hogy a támogatott fél a rászorultak mely csoportjába tartozik, s ettől függően a jogi segítő állam által megfizetett díja tekintetében keletkezik-e visszatérítési kötelezettsége. E visszatérítési kötelezettségről - együtt a támogatásra való jogosultság megállapításával - határozat rendelkezik, s ebben az eljáró hatóság mérlegelésétől függően kerül megállapításra az, hogy a jogi segítő díját a fél milyen feltételekkel köteles az államnak visszatéríteni. A törvény csupán abban a tekintetben határolja be a hatóság mérlegelési jogkörét, hogy a díj visszatérítésére nem lehet egy évnél hosszabb határidőt biztosítani, egyébként a hatóság dönthet akár az egyösszegű, akár pedig - a tetszőlegesen meghatározható összegű és ütemezésű - részletekben való visszatérítés előírása mellett is.

A 3. §-hoz

A törvény meghatározza, hogy a peren kívüli jogi segítségnyújtás milyen esetekben biztosítható az arra rászoruló feleknek. A törvény tárgyi hatálya ennek megfelelően összefoglalja azokat az eseteket, amelyek kapcsán felmerülhet a jogászi közreműködés szükségessége, és amely eseteket a jogalkotó olyanként kíván elismerni, mint amelyekben az államnak biztosítania kell a polgárok segítését.

E felsorolás értelmében általában igénybe vehető a jogi segítségnyújtás a jogvitákkal összefüggésben és azok megoldásának elősegítésére akár jogi tanácsadás, akár valamilyen okirat, beadvány készítésének formájában, ideértve nevesítetten a rendkívüli jogorvoslati kérelmek elkészítését is. Figyelemmel arra, hogy a peren kívüli jogi segítségnyújtó rendszer működtetésének egyik alapvető célja a perek lehetőség szerinti elkerülése, ezért a törvény kiemelt figyelmet szentel a peren kívüli közvetítésben történő részvétel támogatására. A törvény szerint, ha a támogatott fél ilyen közvetítésben vesz részt, úgy jogi segítségnyújtásként tájékoztatás adható számára arról, hogy a közvetítést lezáró megállapodás aláírása számára milyen következményekkel jár, illetve milyen módon segíthető elő a jogvita peren kívüli lezárása. Nem csak jogvitákkal összefüggésben merülhet fel a jogi segítségnyújtás szükségessége, ezért a törvény attól függetlenül is biztosítja a támogatást, ha a félnek a mindennapi megélhetéséhez kapcsolódó területen szükséges a tájékoztatás. A peren kívüli jogi segítségnyújtás a jogviták mellett minden olyan egyéb vitás ügy megnyugtató lezárását is elősegítheti, amelyben nem bírósági, hanem valamely egyéb hatósági eljárás kerül lefolytatásra, vagy később ilyennek lenne helye. Ezért a törvény külön nevesíti segítségnyújtásként azt, ha a félnek arról szükséges tájékoztatást adni, hogy ügyében mely hatósághoz, szervezethez kell fordulnia, vagy ha ilyen eljárás kezdeményezése érdekében részére az eljárást kezdeményező iratot kell megszerkeszteni. Kifejezetten a közigazgatási eljárásokhoz kötődő segítségnyújtási forma a hatóság részére történő beadvány készítés és az ügyfél eredményes joggyakorlásához szükséges jogi tanácsadás. A peren kívüli jogi segítségnyújtás fő szabály szerint nem a büntetőeljárásokhoz, illetve a büntetőjogi kérdésekben való eligazodáshoz kötődő jogászi közreműködés biztosítása. Mivel a terheltek jogvédelmét szolgáló intézményeket a büntetőeljárásról szóló törvény részletesen szabályozza, e vonatkozásban a törvény nem tartalmaz rendelkezéseket.

A törvény által meghatározott esetek közül számos kötődik bírósági vagy hatósági eljárásokhoz. Ha ez az eljárás külföldi bíróság vagy hatóság előtt folyik, ugyanúgy szükséges lehet az ügyvédi költségek finanszírozására képtelen személy számára segítséget nyújtani annak érdekében, hogy jogait megfelelően tudja érvényesíteni az ilyen eljárásokban. A törvény ezért számukra is lehetőséget ad segítségnyújtásra, jogi tanácsadás formájában.

Bizonyos területeken a törvény kizárja a segítségnyújtást részben arra tekintettel, hogy azt a fél más módon megkaphatja, vagy annak okán, hogy a támogatás biztosítása nem illeszkedik a segítségnyújtással megcélzott jogviszonyok körébe. Ezen utóbbiak tekintetében arra kell figyelemmel lenni, hogy a törvény a rászoruló személyek minden napi életvitelét megnehezítő jogi problémák orvoslását célozza, a magánszemélyeket e minőségükben érintő kérdések tekintetében kíván segítséget nyújtani. A törvény ezért kizárja a támogatást abban az esetben, ha a jogi szakértelmet kívánó kérdés vállalkozási jellegű tevékenységgel kapcsolatos, vámügyet érint, vagy a magánszemély szervezet létrehozásával és működtetésével kapcsolatos ügyével van összefüggésben. Nem biztosítható támogatás akkor sem, ha a jogi segítségnyújtás (a tanácsadás, illetve az okiratszerkesztés) más módon biztosítható: két esetet nevesít a törvény e körben, a pénzintézet által folyósított hitel felvételét, illetve azokat a jogügyleteket, amelyeket ügyvéd, vagy közjegyző által készített okiratba kell foglalni. Az utóbbi esetkörben egy kivételt határoz meg a törvény: arra tekintettel, hogy kiemelt cél a magánszemélyek segítése a lakhatással kapcsolatos kérdések alapos megismerésében, olyan jogügylet tárgyában adható jogi tanács, amelyek tárgya a fél lakhatását szolgáló ingatlan elidegenítése, vagy megterhelése. Általában kizárja a törvény ugyanakkor a szerződés készítését jelentő segítségnyújtást, kivéve, ha a szerződő felek valamennyien megfelelnek a törvény szerinti támogatási feltételeknek.

A 4. §-hoz

A törvény meghatározza azt a személyi kört, amely a törvény szerinti segítségnyújtásban részesíthető. A törvény személyi hatályt meghatározó rendelkezései tehát abban a tekintetben adnak eligazítást, hogy mely személyek azok, akik a jogi segítségnyújtás engedélyezése iránti eljárást megindíthatják és az ennek alapján hozott határozat értelmében - a törvényben foglalt egyéb feltételek teljesülése esetén - támogatásban részesíthetők. A magyar állampolgárok mellett külföldi személyek is részesülhetnek támogatásban, ha a törvény 4. §-ának (1) bekezdésében foglalt feltételeknek megfelelnek. A külföldi személyek körében kiemelt csoport az Európai Unió tagállamának állampolgárai, illetve más államoknak az Európai Unió tagállamában jogszerűen tartózkodó állampolgárai, akik számára a segítségnyújtás lehetőségét biztosítani kell a vonatkozó uniós normák alapján. Figyelemmel arra, hogy az unió tagállamai között Dánia speciális helyzetben van a tagállamok közötti igazságügyi együttműködést tekintve, a törvény nem terjeszti ki a tagállam fogalmát Dániára, mivel az nem vesz részt a jogi segítségnyújtást is magában foglaló igazságügyi együttműködésben. Egyéb külföldi személyek ugyanakkor csak akkor tartoznak a törvény személyi hatálya alá, ha az állampolgárságuk szerinti állam a Magyar Köztársasággal nemzetközi megállapodást kötött a jogi segítségnyújtásban történő részesítés vonatkozásában, vagy az államok között ilyen kérdésekben viszonosság áll fenn. Speciális a helyzetük azoknak a személyeknek, akik menekültként érkeznek az ország területére; esetükben állampolgárságukra tekintet nélkül biztosítja a törvény a segítségadásban való részesülés lehetőségét.

Az 5-6. §-hoz

A törvény szerinti jogi segítségnyújtásra - a 4. §-ban meghatározott személyi körön belül - azok a magánszemélyek jogosultak, akik megfelelnek a törvényben megfogalmazott rászorultsági feltételeknek. A rászorultság jövedelmi és vagyoni viszonyokon alapuló rászorultságot jelent, amely akkor állapítható meg, ha a fél jövedelme nem éri el a törvényben meghatározott összeget (rászorultsági küszöb) és a törvény szerint meghatározott vagyona sincs. Bizonyos ellátásokban részesülő személyek esetében a vagyon megléte nem vizsgálandó a rászorultsághoz, mivel a meghatározott szociális ellátás biztosítása már annak figyelembe vételével történik, hogy az érintett személy nem rendelkezik számottevő vagyonnal. Ez a személyi kör a törvény szerint azokat foglalja magában, akik rendszeres szociális segélyben részesülnek, akiknek megállapították a jogosultságát az egészségügyi szolgáltatásra vagy közgyógyellátásban részesülnek, illetve akik átmeneti szállást igénybevevő hajléktalan személyek.

A rászorultság szempontjából két csoportot képez a törvény. A jogi segítő közreműködéséért járó díj megfizetését az állam azoktól vállalja át, akik havi nettó jövedelme nem haladja meg a munkaviszony alapján megállapított öregségi nyugdíj mindenkori legkisebb összegét. A jogi segítő díját az állam csupán előlegezi azon személyek helyett, akik esetében havi nettó jövedelem nem haladja meg a teljes munkaidőben történő foglalkoztatás alapján járó munkabér mindenkori legkisebb összegét, a minimálbért. A havi nettó jövedelem adódhat a fél munkabéréből vagy munkáért járó egyéb pénzbeli juttatásból, de a különféle, rendszeres szociális ellátások összegét is be kell számítani a jövedelembe.

A 7. §-hoz

A törvény figyelemmel van arra, hogy ha a támogatást kérő személlyel együtt más személyek is élnek egy háztartásban, úgy a vizsgálandó jövedelembe e személyek jövedelme is beletartozik. Mivel ugyanakkor a kiadásokat is közösen viselik az érintettek, ezért a rászorultsághoz vizsgált jövedelembe be kell számítani a féllel egy háztartásban élők jövedelmét, de azt el is kell osztani a háztartásban élők számával. A rászorultság vizsgálata tehát az egy főre eső jövedelem alapján történik. Vannak ugyanakkor olyan esetek, amikor a közös háztartásban élés ténye ellenére sem lehet azt feltételezni, hogy a jövedelmek és a kiadások is egyaránt közösek és azok a háztartás tagjai között egyenlő arányban oszlanak meg. A törvény ezért kimondja, hogy az egy főre eső jövedelem számításánál figyelmen kívül kell hagyni annak a személyét és a jövedelmét, aki ellenérdekű személy abban a jogvitában, egyéb vitás kérdésben, amellyel kapcsolatban a jogi segítségnyújtás szükségessé válik.

Az egy főre eső jövedelem számításán felül a törvény a magánszemélyt terhelő kiadásokat más területen is számításba veszi. Ha a fél jogszabály alapján járó tartásdíjat, vagy járadékot fizet, úgy ennek havi összegét le kell vonni a jövedelem összegéből, ugyanígy levonható a lakásvásárlásához, felújításához vagy építéséhez pénzintézet által nyújtott kölcsön havi törlesztő részlete. Az utóbbi esetben csak olyan kölcsönügyletek alapján fizetendő összegek levonására van lehetőség, amelyeket olyan lakásvásárlásához biztosítottak, amely megfelelt a hitel felvételekor a külön jogszabály szerinti méltányolható lakásigény feltételeinek. Ezzel a törvény lényegében azokat a személyeket zárja ki a támogatottak köréből, akik jelentősebb értékű, illetve méretű lakás vásárlásához vettek fel hitelt.

A 8. §-hoz

A rászorultsági küszöböt meghaladó összegű havi jövedelem ellenére - hasonlóan a törvény 7. §-ában foglaltakhoz - támogatásban lehet részesíteni olyan személyeket is, akik még e magasabb összegű jövedelem ellenére sem képesek a jogi szolgáltatást piaci alapon igénybe venni. Ilyen elbírálás alá eshetnek azok a személyek, akik a jövedelmükkel való rendelkezésük gyakorlásában akadályoztatottak, vagy akik a jövedelmüket a jogi szolgáltatás igénybevételétől eltérő más célra kell hogy fordítsák annak érdekében, hogy saját vagy a velük egy háztartásban élők életét, testi épségét, egészségét, vagy megélhetésüket ne sodorják veszélybe (ilyen kiadás lehet pl. a gyógykezelés költsége, vagy valamely természeti katasztrófa elhárításának költsége, stb). Olyan esetek is előfordulhatnak, hogy a fél valamilyen személyes körülménye folytán hátrányosabb helyzetben van más jogkeresőkhöz képest és számára a jogi szolgáltatás igénybevétele így különös nehézséget vagy további kiadást jelent. A törvény ezen utóbbi körben két ilyen körülményt nevesít: a fél fogyatékosságát, valamint a lakóhelye szerinti állam magas megélhetési költségeit, de természetesen csak a konkrét ügy összes adatainak mérlegelése alapján lehet eldönteni, hogy fennáll-e az érintett személy esetében ilyen körülmény és az a felsoroltakon kívül még milyen más eseteket fed le.

A gyakorlatban számos esetben előfordul, hogy a támogatás iránti kérelem előterjesztésének időpontjában a fél jövedelme alapján megfelel a rászorultsági feltételeknek (havi jövedelme a rászorultsági küszöb alatt van), de a kérelem benyújtását megelőző időszakban olyan magasabb összegű jövedelemben részesült, amelyből arra lehet következtetni, hogy az ezen időszakban elért jövedelme még a kérelem elbírálásának időpontjában is képessé teszi őt a jogászi közreműködés költségeinek vállalására. A törvény a rászorultság megállapításának akadályát e körben akként állapítja meg, hogy a fél nem tekinthető rászorultnak, ha a kérelem előterjesztését megelőző évben elért nettó átlagkeresete legalább 30%-kal meghaladja azt a nettó jövedelmét, amelyet a rászorultság megállapításához vetnek vizsgálat alá. Ezen összehasonlítás szempontjából nem lehet figyelembe venni a törvény 7. §-ának (2) bekezdésében meghatározott, a jövedelmet csökkentő kiadásokat.

A 9. §-hoz

A rászorultság megállapításának feltétele a jövedelem összegének vizsgálatán kívül a fél vagyoni helyzetéből adódó rászorultság is. Ha ugyanis a fél jövedelme alacsonyabb a törvényben meghatározott rászorultsági küszöbnél, ám jelentős vagyonnal rendelkezik, nem állapítható meg rászorultsága, hiszen e jelentős vagyon képessé teszi őt arra, hogy a jogi szolgáltatás igénybevételének költségeit állja. A törvény tételesen meghatározza azokat a vagyontárgyakat, amelyek e szempontból nem vehetők figyelembe - így pl. a szokásos életszükségleti és berendezési tárgyak, bizonyos esetekben az ingatlan vagy a gépjármű -, de mérlegelésre is ad lehetőséget abban a tekintetben, hogy az adott vagyontárgy elidegenítése vagy éppen megterhelése arányban állhatna-e azzal az előnnyel, amelyet a félnek a jogi szolgáltatás igénybevétele jelent.

A 10. §-hoz

A törvény személyi hatálya alá tartozó személy bizonyos esetekben még rászorultsága esetén sem jogosult az állami jogi segítségnyújtó rendszer szolgáltatásainak igénybevételére. A támogatást kizártsága alapvetően két okból eredhet: a fél felróható magatartásából vagy abból, hogy a jogi segítségnyújtás részére más módon biztosított. Az előbbi esetek körébe tartozik az, ha a fél a támogatás iránti kérelmében valótlan adatokat szolgáltatott és emiatt meg is vonták jogát a támogatásra, de az is, ha akadályozza a kérelmében foglaltak ellenőrzésére szolgáló vizsgálatot, vagy a támogatás összegének visszatérítésére vonatkozó kötelezettségének nem tett eleget. Természetesen előfordulhat az is, hogy a fél önhibáján kívül nincs abban a helyzetben, hogy a korábban helyette előlegezett jogi segítői díjat az államnak visszatérítse, mert jövedelmi és vagyoni helyzete vagy egyéb, a rászorultság megállapításának alapjául szolgáló személyes körülményei jelentősen megromlottak. Ilyenkor a törvény lehetőséget ad újabb támogatás nyújtására, természetesen csak akkor, ha ezen megváltozott körülmények alapján is megállapítható a rászorultság.

A támogatás kizártságát megalapozhatja az is, ha a szükséges segítséget a fél korábban már megkapta - akár a törvényben szabályozott jogi segítségnyújtás keretében, akár más intézményrendszer működése révén -; ilyen eset lehet az is, ha a fél ügyében eljárt hatóság segítséget nyújtott a hatósághoz intézendő beadvány elkészítésében.

A 11. §-hoz

A törvény II. Fejezete a bírósági eljárások során nyújtandó jogi segítség szabályait rögzíti, ezen belül is a polgári eljárásokban igénybe vehető támogatásokat és azok feltételeit. Az állami jogi segítségnyújtás körébe tartozó támogatások e téren a teljes vagy részleges költségmentesség, a teljes vagy részleges költségfeljegyzési jog és a pártfogó ügyvédi képviselet biztosítása. Azt, hogy ezen kedvezmények a polgári eljárásban résztvevő fél számára milyen előnyöket jelentenek, a Polgári perrendtartásról szóló 1952. évi III. törvény (a továbbiakban: Pp.) határozza meg. A Pp. 84. §-a értelmében - amely a törvénnyel módosul - a költségmentesség a perléssel kapcsolatos költségek előlegezése és viselése alól mentesít, 85. §-a pedig a költségfeljegyzési jog tartalmát határozza meg: a fél mentesül a költségek előlegezése alól, azok viselésére pedig a perköltség viselésére vonatkozó szabályok szerint köteles. A Pp. 87. §-a rendelkezik arról, hogy milyen eljárás irányadó a pártfogó ügyvédi képviselet engedélyezése esetén.

A polgári eljárásban biztosított támogatások valamennyi polgári peres és nemperes eljárásban igénybe vehetők, kivéve természetesen azokat az eseteket, amikor az adott eljárásra vonatkozó törvény zárja ki a támogatás biztosítását. A támogatást mind az eljárást kezdeményező fél (felperes, kérelmező), mind ellenfele, az ellenérdekű fél, vagy a beavatkozó, illetve a perbe hívott személy is igénybe veheti, ha megfelel a törvényben foglalt feltételeknek.

A 12-14. §-hoz

A polgári eljárásokban biztosított támogatás igénybevételének feltételei a peren kívüli jogi segítségnyújtás feltételrendszeréhez igazodóan kerülnek megállapításra azzal a céllal, hogy a jogi segítségnyújtás valamennyi területén egységes szabályok szerint történjen a támogatás iránti kérelmek elbírálása. Ennek megfelelően rögzíti a törvény, hogy a támogatásra jogosult személyi kör a 4. § (1) bekezdésének a)-e) pontjában meghatározott személyi kör (magyar állampolgárok, uniós polgárok, bizonyos feltételekkel egyéb külföldi személyek). A külföldiek tekintetében két speciális csoportot nevesít a törvény: a menekültügyi eljárásban hozott határozat felülvizsgálatát kérő személyeket és az ún. tárgyi költségfeljegyzési jogra lehetőséget adó perekben résztvevő külföldi személyeket. Ők attól függetlenül részesei a támogatási rendszernek (a törvényben meghatározott egyéb feltételek teljesülése esetén), hogy az állampolgárságuk szerinti állam és a Magyar Köztársaság között köttetett-e olyan nemzetközi szerződés vagy fennáll-e olyan viszonossági gyakorlat, amely lehetőséget teremt a külföldi részére jogi segítségnyújtásra. A polgári eljárásban biztosított támogatás abban a tekintetben is speciális, hogy korlátozott körben nem csak magánszemélyek, de szervezetek is részesülhetnek segítségnyújtásban a törvény 14. §-ának (3) bekezdése szerint.

A polgári eljárásokban biztosított támogatások esetében nem csak a személyi hatály, hanem a rászorultsági feltételrendszer meghatározása is igazodik a peren kívüli segítségnyújtás igénybevételének feltételeihez. Költségmentességre a törvény szerint így az jogosult, aki jövedelmi és vagyoni viszonyai alapján a peren kívüli támogatások igénybevétele során teljes mértékben mentesül a jogi segítő díjazásának megfizetése alól. Ezek a személyek a nyugdíjminimum alatti jövedelemmel rendelkező személyek, de természetesen a költségmentességre való rászorultság megállapítása során is alkalmazni kell a jövedelem kiszámítására, a rászorultsági küszöbnél magasabb összegű jövedelem figyelembevételére, vagy pl. a vagyoni helyzet vizsgálatára vonatkozó szabályokat. Ugyanezek a rendelkezések az irányadóak a költségfeljegyzési jogra való jogosultság megállapítása esetén is azzal a különbséggel, hogy a rászorultsági küszöb e támogatás esetében nem a nyugdíjminimum, hanem a mindenkori minimálbér összege.

Mind a költségmentesség, mind a költségfeljegyzési jog rászorultsági alapon biztosított segítségnyújtási forma. A költségfeljegyzési jog tekintetében ugyanakkor a törvény bizonyos pertípusokban (természetesen ide értendők az ilyen nemperes eljárások is) előírja, hogy a feleket jövedelmi és vagyoni helyzetükre tekintet nélkül, annak vizsgálatát mellőzve megilleti a költségfeljegyzés, vagyis a költség előlegezése alóli mentesülés joga (tárgyi költségfeljegyzési jog). Ez lényegében a hatályos Pp. szerinti tárgyi költségmentesség helyébe lép, hiszen a törvény 14. §-ának (2) bekezdése a hatályos szabályok szerint tárgyi költségmentes pereket sorolja ebbe a körbe. A törvény nem csak a költségmentességnek a bírósági eljárásban való alkalmazásáról szóló 6/1986. (VI. 26.) IM rendeletben meghatározott tárgyi költségmentes eljárásokat sorolja fel ehelyütt fel, hanem azokat az eljárásokat is, amelyek esetében más törvények mondják ki a tárgyi költségmentesség tényét. Ezek az eljárások a külföldiek számára is jövedelmi és vagyoni vizsgálat nélkül biztosítják a költségfeljegyzés jogát.

A törvény kivételes jelleggel szervezetek számára is lehetőséget ad a jogi segítségnyújtás szolgáltatásainak igénybe vételére. A törvény szerint költségmentességre ugyan nem jogosultak, de költségfeljegyzés joga a szervezet vagyoni helyzetétől függetlenül megilleti őket az általuk indított olyan perekben, amelyek közérdekből, külön jogszabály felhatalmazása alapján indíthatók. További feltétele a költségfeljegyzési jognak a szervezetek esetében az, hogy az adott szervezet a közhasznú szervezetekről szóló 1997. évi CLVI. törvény rendelkezései szerint közhasznú vagy kiemelkedően közhasznú jogállást szerzett szervezet vagy munkavállalói érdekképviseleti szervezet legyen.

A 15. §-hoz

A költségmentesség és a költségfeljegyzési jog mellett a harmadik támogatási forma a pártfogó ügyvédi képviselet joga. Ez önállóan nem biztosítható, csak mint a költségmentességhez vagy a költségfeljegyzési joghoz társuló kedvezményt veheti igénybe az, aki megfelel a költségmentesség vagy a költségfeljegyzési jog feltételeinek és azt számára engedélyezték is. További feltétele a pártfogó ügyvédi képviselet engedélyezésének az, hogy a fél személyesen eljárva ne legyen képes a perben érdekeit eredményesen képviselni, eljárási jogait gyakorolni. A támogatás engedélyezése - hasonlóan a pártfogó ügyvéd hatályos szabályok szerinti kirendeléséhez - az engedélyező hatóság mérlegelésén alapul, hiszen csak az ügy sajátosságai (bonyolult a jogi megítélése vagy a bizonyítási eljárás), illetve a kérelmező személyes adottságai (jogban járatlan, az ügy tárgyához érzelmileg erősen kötődő, gyenge kommunikációs képességekkel bíró, stb.) alapján dönthető el a képviselet engedélyezésének szükségessége. Nem kell ugyanakkor ezeket a körülményeket vizsgálni abban az esetben, ha a költségmentességben, vagy költségfeljegyzési jogban részesült fél ügyében a jogi képviselet kötelező, ilyen eljárásban ugyanis a költségkedvezményben részesült felet automatikusan megilleti a pártfogó ügyvédi képviselet joga. A pártfogó ügyvédi képviselet által nyújtott kedvezmények a költségmentességben és a költségfeljegyzési jogban részesülő személyek esetében annyiban térnek el, hogy - az általános szabályokkal összhangban - az előbbi esetben a pártfogó ügyvéd díját a félnek nem kell megfizetnie pervesztessége esetén sem, az utóbbi esetében ugyanakkor a kedvezmény csak a pártfogó ügyvéd díjának előlegezése alól mentesít.

A 16. §-hoz

A törvény - hasonlóan a peren kívüli segítségnyújtás rendszeréhez - a támogatott személyi körbe tartozó és rászorult peres felek esetén is kizárja a támogatás igénybevételét a törvényben meghatározott esetekben. A törvény a 16. §-ának a)-c) pontjaiban lényegében a hatályos szabályokat veszi át, egyébként pedig ugyancsak a peren kívüli segítségnyújtás kizártságának eseteihez hasonló kizárási feltételeket fogalmaz meg. Nem vehető igénybe a költségmentesség és a költségfeljegyzési jog így pl. ha a per a fél gazdálkodó tevékenységével vagy társadalmi szervezet alapításával kapcsolatos, ha a fél a perlés (ideértve a jogi képviseletet is) költségeit más állami támogatási rendszerben már megkapta, vagy ha a kérelem előterjesztésével kapcsolatban járt el neki felróható módon. Az utóbbi esetben a törvény a 10. § (2) bekezdésére utal vissza: így tehát nem vehető igénybe a költségkedvezmény a korábbi kedvezmény valótlan adatok szolgáltatása miatti megvonása esetén ettől számított két évig, akkor sem vehető az igénybe, ha a fél akadályozza a kérelmében foglalt vizsgálat elvégzését, vagy a korábbi támogatás összegét nem térítette vissza az államnak. Természetesen a peres költségkedvezményekkel összefüggésben is lehetőség van azon méltányossági szabály alkalmazására, amely annak ellenére lehetővé teszi a támogatás igénybevételét, hogy a fél a korábbi támogatás összegét még nem térítette vissza az államnak [a 10. § (3) bekezdése szerint ilyen eset lehet a jövedelmi és vagyoni, egyéb személyes körülmények időközbeni megromlása miatt fennálló teljesítőképtelenség]. A törvény lehetőséget teremt arra, hogy támogatást kizáró okokat más törvény is megállapítson; a törvényben a cégeljárás és a hagyatéki eljárás vonatkozásában található ilyen szabály (79. §, 81. §).

A 17. §-hoz

A törvény III. Fejezete a büntetőeljárásokban nyújtott jogi segítség alapvető szabályait rögzíti, nagyrészt visszautalva a peren kívüli segítségnyújtás szabályaira, illetve bizonyos tekintetben a polgári eljárásokkal kapcsolatban rögzített szabályokra. A büntetőeljárásról szóló 1998. évi XIX. törvény (a továbbiakban: Be.) a büntetőeljárásban résztvevő valamennyi személy vonatkozásában létrehozott jogi segítségnyújtást biztosító intézményeket. Ezek közül a törvény hatálya alá a pótmagánvádló személyes költségmentessége és a sértett, a magánvádló, a magánfél és egyéb érdekelt, valamint a pótmagánvádló pártfogó ügyvédi képviselete tartozik. Ez tehát azt jelenti, hogy az említett segítségnyújtási formák tekintetében az engedélyezés a törvény szerinti feltételekkel és eljárás keretében történik. A polgári eljárásokhoz hasonlóan a törvény ehelyütt is csak utal az eljárási törvényre - a Be.-re - a támogatásokkal együtt járó kedvezmények meghatározása vonatkozásában.

A 18-20. §-hoz

A büntetőeljárásokban biztosított támogatások igénybevételének ugyancsak hármas feltétele van: a támogatott személy a törvény személyi hatálya alá tartozzon, rászorult legyen és ne álljanak fenn vele kapcsolatban támogatást kizáró okok. A személyi hatályra vonatkozó szabály jelentősen eltér a törvény többi részében foglaltaktól, hiszen a büntetőeljárásban biztosított támogatások - az egyéb feltételek teljesülése esetén - a fél állampolgárságára tekintet nélkül vehetők igénybe.

A rászorultsági feltételek alapvetően polgári eljárásban biztosított költségmentesség feltételrendszeréhez igazodnak: a jövedelmi és vagyoni helyzet vizsgálata mellett (e tekintetben a törvény a költségmentességnél is hivatkozott 5. § és 7-9. §-ra utal vissza) támogatást kizáró okokat is szabályoz a törvény. Kiemelt személyi kört képeznek a kiskorú sértettek és magánfelek, hiszen jövedelmi és vagyoni viszonyaikra tekintet nélkül jogosultak a III. Fejezetben megjelölt támogatásokra. Az ő esetükben is vizsgálni kell azonban azt, hogy fennáll-e támogatást kizáró ok, vagyis a büntetőeljárásban való részvétellel kapcsolatos költségek vagy jogi képviselet biztosítása más állami támogatási rendszerben már megtörtént-e, vagy fennállnak-e a 10. § (2) bekezdésében megjelölt, a kérelmező felróható magatartásából fakadó körülmények. Hangsúlyozni kell, hogy a bűncselekmények károsultjainak a kárenyhítés vonatkozásában adott támogatása nem minősülhet olyan segítségnyújtásnak, amely alapján a törvényben foglalt támogatások igénybevétele kizárt, hiszen a 16. § e) pontja csak a kifejezetten a perlés - a büntetőeljárásban történő részvétel - megkönnyítése céljára nyújtott támogatásokat minősíti ilyennek.

A 21. §-hoz

A törvény olyan átfogó jogi segítségnyújtó rendszer működését szabályozza, amely mind a polgári és büntetőeljárásokban, mind pedig a peren kívüli területen történő segítségnyújtást is lehetővé teszi. A törvény értelmében a támogatások a különböző területeken közel azonos feltételek szerint vehetők igénybe és azok engedélyezéséről 2006. január 1-jétől egységesen ugyanaz a hatóság, az Igazságügyi Minisztérium Pártfogó Felügyelői és Jogi Segítségnyújtó Szolgálata dönt. Tekintettel arra, hogy a peren kívüli segítségnyújtás szabályai a törvény 72. §-ának (1) bekezdése értelmében már 2004. április 1-jével hatályba lépnek, a Szolgálat a segítségnyújtással kapcsolatos hatósági tevékenységét már ezen időponttól megkezdi. A Szolgálatot megyeszékhelyeken működő megyei hivatalok és a fővárosban működő országos hivatal alkotja, amelynek külön erre a célra létrehozott szervezeti egységei fogják a jogi segítségnyújtás iránti kérelmeket elbírálni és az egyéb igazgatási feladatokat ellátni. A törvény IV. Fejezete azokat az eljárási szabályokat tartalmazza, amelyek mind a bírósági eljárásokhoz kötődő, mind pedig a peren kívüli támogatások engedélyezésére irányuló eljárás során egyaránt alkalmazandók.

A támogatás iránti kérelmeket első fokon a megyei hivatalok bírálják el, ezért a kérelmet a félnek a lakóhelye szerint illetékes megyei hivatalnál kell előterjesztenie. Amennyiben az eljárás folyamán a fél lakóhelye megváltozik, ez a kérelmének elbírálását nem érinti, hiszen a törvény az engedélyezésen túl számos más esetben is az első fokon eljárt hivatal számára állapít meg feladatokat.

A 22. §-hoz

A jogi segítségnyújtás keretében nyújtott támogatásokra való jogosultság elbírálása összetett feladat, hiszen annak során nem csak a fél jövedelmi és vagyoni viszonyait, hanem egyéb személyes körülményeit és a segítséggel érintett ügyet is alaposan meg kell vizsgálni. A törvény ezért előírja, hogy a félnek a támogatás iránti kérelemben milyen adatokat kell megjelölnie. Ezek az adatok részint személyének beazonosítására, részint a jövedelmi és vagyoni viszonyainak tisztázására szolgálnak, illetve azon okok feltárását teszik lehetővé, amelyek fennállása esetén a támogatás nyújtása kizárt. A törvény e kérelem előterjesztésére - tekintettel annak összetett tartalmára - nyomtatvány rendszeresítését írja elő, amely egyrészt a hiánytalan kérelmek előterjesztését is elősegíti, másrészt a kérelmek időszerű feldolgozására is lehetőséget ad. A törvény szerint a kérelem előterjesztése illeték- vagy díjfizetési kötelezettséggel nem jár.

A 23-26. §-hoz

A törvény a közös eljárási szabályok körében rendezi a kérelem elbírálásának határidejét. Figyelemmel arra, hogy számos esetben a támogatott jogi szolgáltatás igénybevétele sürgősen szükséges, a törvény lehetőséget teremt arra, hogy a kérelem benyújtását követően rögtön meg is történjen annak elbírálása és az arról szóló határozat meghozatala. Erre csak olyan kérelmek esetében van lehetőség, amelyet a fél személyesen nyújt be a megyei hivatalhoz és az tartalmazza valamennyi, a kérelem elbírálásához szükséges adatot. Ezen esettől eltekintve a kérelem elbírálásának határideje 15 nap, természetesen azonban - szükség esetén - ez a hiánypótlásra előírt határidővel meghosszabbodhat. Figyelemmel arra, hogy a támogatás iránti kérelem elutasítása esetén az arról szóló határozat ellen fellebbezésnek van helye, a törvény előírja a határozat indokolással történő ellátásának kötelezettségét.

A támogatás iránti kérelem elbírálása alapvetően attól függ, hogy a fél a kérelmében milyen adatokat szolgáltatott. Emiatt szükséges az adatváltozásokat is a kérelmet elbíráló hivatal tudomására hozni, hiszen az a döntést befolyásolhatja vagy a féllel történő kapcsolattartást is érintheti. A törvény ezért arra kötelezi a felet, hogy az adatváltozásokat 8 napon belül jelentse be a megyei hivatalnak.

A jogi segítségnyújtó rendszer akkor működik jól, ha annak révén a valóban rászorult személyek részesülnek állami segítségben. Ennek biztosítása azt is szükségessé teszi, hogy a valótlan tartalmú nyilatkozatokat a hatóság kiszűrhesse és az ilyen nyilatkozatot tevő személyeket a támogatásból kizárhassa. A törvény ezért biztosítja a megyei hivatalnak azt a jogot, hogy a kérelem elbírálásakor ne csak a fél nyilatkozata alapján döntsön, hanem meghallgathassa ellenfelét is, megkereshesse a közölt adatokat nyilvántartó hatóságokat, továbbá hogy szükség esetén a fél lakásán vagy egyéb ingatlanában is helyszíni vizsgálatot tarthasson. Alapvető érdek fűződik ahhoz, hogy a hivatal e tevékenysége során megismert adatok az iratok részét képezzék, ezért a törvény előírja, hogy az említett meghallgatásról és vizsgálatról jegyzőkönyvet kell készíteni.

Amennyiben a fél a támogatás iránti kérelem elbírálásáról szóló határozat meghozatalakor jelen van [pl. 23. § (1) bek.], részére a határozat kézbesítése annak átadásával történik. Minden egyéb esetben postai úton kell a határozatot kézbesíteni.

A 27. §-hoz

A támogatásra való jogosultság számos körülménytől függ, amelyekben - különösen, ha a segítségnyújtás egy hosszabb időtartamú per folyamán történik - időközben változás állhat fenn. Részben erre, részben pedig a fél által közölt adatok valódisága ellenőrzésének szükségességére figyelemmel rendelkezik a törvény úgy, hogy a támogatás nyújtása annak engedélyezését követően felülvizsgálható. Ha a felülvizsgálat során azt állapítja meg a megyei hivatal, hogy a támogatás feltételei már nem állnak fenn, vagy annak engedélyezésekor sem álltak fenn, bizonyos esetekben a támogatást meg is vonhatja, amely azzal a következménnyel jár, hogy annak összegét vissza kell fizetni, illetve a fél bizonyos ideig nem kérhet más ügyben sem támogatást. Fontos kiemelni, hogy csak a fél felróható magatartására visszavezethető, a törvényben tételesen meghatározott esetekben vonható meg a támogatás annak érdekében, hogy adott esetben a szakszerűtlen elbírálás ne eshessen az ügyfél kárára. A törvény ezért a következő esetekben írja elő a támogatás megvonását: ha a fél nem segíti elő a felülvizsgálat elvégzését (az ahhoz szükséges adatokat nem szolgáltatja), ha a támogatás engedélyezésekor sem felelt meg a támogatás feltételeinek és a kérelmében ezekről valótlan adatokat is szolgáltatott, továbbá ha fennállnak a 10. § (2) bekezdésében meghatározott kizáró okok (visszatérítési kötelezettség elmulasztása, a kérelemben foglalt adatok ellenőrzésére szolgáló vizsgálat akadályozása).

A 28. §-hoz

A jogi segítségnyújtó intézményrendszernek elő kell segítenie azt is, hogy a felek a támogatás iránti kérelmüket hiánytalanul, az időszerű elbírálást elősegítve tudják előterjeszteni jogaik és kötelezettségeik ismeretében. Ennek biztosítása érdekében a törvény előírja, hogy a megyei hivatal a hozzá forduló feleket e kérdésekről tájékoztatni köteles, továbbá atekintetben is segítenie kell a támogatások igénybevételét, hogy a feleket a jogi segítők személyéről és elérhetőségéről is tájékoztatja. E segítségnyújtásnak ki kell terjednie a kérelem előterjesztéséhez szükséges nyomtatványok rendelkezésre bocsátására, valamint a kitöltésükben történő közreműködésre is, ha a fél arra nem képes. A feleknek e szolgáltatások igénybevételéért díjat vagy illetéket nem kell fizetniük.

A jogi segítségnyújtó hivatalok tehát a törvény szerint nem csak a támogatásra való jogosultság elbírálását végzik, hanem a támogatások igénybevétele érdekében közvetlen segítséget is nyújtanak az arra rászorulóknak. Figyelemmel arra, hogy számos esetben a fél részére szükséges tájékoztatás megadása jóval egyszerűbb és kevésbé költségigényes tevékenység, mint a rászorultság megállapítása, majd ez alapján a jogi segítő közreműködése, azt követően pedig díjának rendezése, a törvény egyszerűbb ügyekben közvetlen segítségadásra is kötelezi a megyei hivatalokat. Ilyen tájékoztatásra csak az egyszerű megítélésű kérdésekben kerülhet sor akkor, ha a tájékoztatás rövid időtartamban és terjedelemben elvégezhető. A törvény e körben az ügyfél ügyének elbírálására köteles hatóságról történő tájékoztatást nevesíti, valamint az eljárás lefolytatásával kapcsolatos, az ügyfelet terhelő költségekről történő tájékoztatást. Ez természetesen nem zárja ki azt, hogy bármilyen más tárgykörben megvalósulhasson a hivatal említett tájékoztató tevékenysége.

A 29-32. §-hoz

A törvény a támogatás iránti kérelem elutasítása és a támogatás kérelemtől eltérő biztosítása, valamint megvonása esetére biztosítja a jogorvoslat lehetőségét. A határozat ellen fellebbezés nyújtható be, amelyet az Igazságügyi Minisztérium Pártfogó Felügyelői és Jogi Segítségnyújtó Szolgálat Országos Hivatala bírál el. A fellebbezést a megyei hivatalhoz kell benyújtani. Ha a fellebbezés alapos, annak a megyei hivatal is helyt adhat saját hatáskörben, egyéb esetben azt fel kell terjesztenie az ügy irataival együtt a fellebbezést elbíráló országos hivatalhoz. Alapos fellebbezés esetén a határozat megváltoztatható, vagy új eljárás lefolytatásának előírása mellett hatályon kívül is helyezhető. A fellebbezést elbíráló határozatot indokolni köteles a hivatal; a hatályon kívül helyezés folytán megismételt eljárásra az első fokú eljárásra irányadó szabályok vonatkoznak.

A törvény nem csak a fellebbezés, hanem a bírósági felülvizsgálat lehetőségét is biztosítja a fél számára abban az esetben, ha a határozat másodfokon emelkedett jogerőre, vagyis az ügyben fellebbezést nyújtottak be. A felülvizsgálatot a jogerős határozat kézhezvételétől számított 30 napon belül lehet előterjeszteni; azt az országos hivatalhoz kell benyújtani, amely továbbítja a kérelmet az iratokkal együtt a bíróságnak. A bíróság a kérelem tárgyában nemperes eljárás során dönt, amelyre a szükséges eltérésekkel a Polgári perrendtartás rendelkezéseit kell alkalmazni. Annak érdekében, hogy a támogatás igénybevétele tárgyában mielőbb megszülessen a végleges döntés, a törvény 30 napos ügyintézési határidőt ír elő a bíróság számára, e határidő alatt kell a kérelmet elbírálni. Ha a kérelem alapos, úgy a bíróság a határozatot megváltoztathatja, vagy hatályon kívül is helyezheti új eljárás lefolytatásának elrendelésével. A bíróságnak a határozat megváltoztatására vonatkozó jogköréből az következik, hogy a bíróság teljeskörűen megvizsgálhatja a támogatás engedélyezéséhez szükséges körülményeket és az alapvetően mérlegelési jogkörben eldönthető kérdések tárgyában is határozhat.

A 33-35. §-hoz

Az átfogó jogi segítségnyújtó rendszer működtetésének egyik célja az, hogy az állam által nyújtott támogatásokról naprakész, egész országra kiterjedő és az ügyfelek visszatérítési kötelezettségét is rögzítő nyilvántartás működjön. Csak ilyen feltételek mellett lehet folyamatosan áttekinteni a segítségnyújtó rendszer működtetésének hatékonyságát és nem utolsó sorban nyomon követni az állami kiadásokat és azok megtérülését. A törvény ennek érdekében a megyei hivatalokat nyilvántartás vezetésére kötelezi, amely nyilvántartások együttesen országos adatbázist alkotnak. A nyilvántartásban rögzítésre kerülnek a fél azonosítására szolgáló adatai, továbbá a támogatás igénybevételével kapcsolatos legfontosabb adatok, így különösen az, hogy részére a hivatal milyen időpontban, milyen típusú támogatást engedélyezett, illetve az a későbbiekben felülvizsgálatra került-e. A törvény szerint a támogatás iránti kérelem előterjesztésétől számított 10 évig kell nyilvántartani, illetve kezelni a nyilvántartásban rögzített adatokat annak érdekében, hogy azok a visszatérítési kötelezettség teljesítésének biztosítását megfelelően szolgálják, illetve adatai a támogatás iránti, későbbiekben előterjesztendő kérelmek elbírálása során is felhasználhatóak legyenek. Összhangban azokkal a jogszabályi rendelkezésekkel, amelyek az állami szervek által vezetett nyilvántartások adataiból történő tájékoztatás adást szabályozzák, a törvény rögzíti, hogy a nyilvántartás adataiból csak megkeresésre adható tájékoztatás a módosításban foglalt hatóságok részére (bíróság, ügyészség, nyomozóhatóság, végrehajtást foganatosító hatóság). Bizonyos esetekben a jogi segítő is betekintést nyerhet a nyilvántartás adataiba: a törvény szerinti ugyanis a fél a támogatás iránti kérelmet nála is előterjesztheti. A nyilvántartás adataiból történő tájékoztatás adás szabályozása természetesen nem érinti az adatok statisztikai célú felhasználását, amelyre széles körben szükség van a módosításban foglalt célok megvalósítása érdekében.

A 36-38. §-hoz

A törvény szerint a támogatás mértéke szempontjából alapvetően két típusú támogatás engedélyezhető: egyrészt amely esetében a terheket az állam átvállalja az ügyfelektől, illetve amelyek esetében csupán az előlegezés alól mentesíti a támogatott személyt. A visszatérítési kötelezettség az utóbbi esetben tehát magából a támogatás jellegéből fakad, ezt a kötelezettséget a megyei hivatal már a támogatás engedélyezésekor megállapítja, majd a támogatás nyilvántartásában is rögzíti. A törvény a támogatott fél személyes körülményeire figyelemmel lehetőséget teremt arra, hogy indokolt esetben a visszatérítésre megállapított határidő - a törvény 2. §-ának (2) bekezdése értelmében egy év - meghosszabbítható legyen, ennek kérdésében ugyancsak a megyei hivatal dönt határozattal. A törvény 6 hónapban maximalizálja ezt a meghosszabbítást, amely határidőben természetesen a részletfizetési kedvezmény megállapítására is lehetőség van. Az említett kedvezmények csak olyan fél számára biztosíthatók, aki kötelezettségei teljesítése terén a jogszabályi kötelezettségeit betartva jár el. Ennek megfelelően a törvény 37. §-ában biztosított kedvezmény (a fizetési határidő meghosszabbítása) nem alkalmazható olyan esetben, ha a visszatérítésre a támogatás megvonása miatt kerülne sor.

A meghosszabbított határidő lejártakor - önkéntes teljesítés hiányában - a megyei hivatal írásbeli felszólítást küld a félnek a tartozás egy összegben történő megfizetésére felhívással. Figyelemmel arra, hogy a támogatások összegének fedezetére a törvény elkülönített célelőirányzatot hoz létre, a visszatérített támogatásokat is e célelőirányzat javára kell megfizetni. A célelőirányzat az Igazságügyi Minisztérium fejezeten belül kerül kialakításra. Figyelemmel arra, hogy állami támogatás visszatérítéseként kezelendő a jogi segítségnyújtás keretében a fél helyett megelőlegezett jogi segítői díj, vagy pereskedéssel kapcsolatos költség visszatérítése is, ezért a törvény előírja, hogy a vissza nem térített támogatás adók módjára behajtható köztartozásnak minősül.

A 39. §-hoz

A támogatásra való jogosultság elbírálása hatósági jogkör gyakorlása, hiszen annak eredményeként a fél jogot szerez a támogatás igénybevételére, ez pedig különböző kedvezményekre jogosítja. A törvény ezért rögzíti, hogy a megyei és az országos hivatal eljárása államigazgatási eljárás, melyre a törvényben nem szabályozott kérdésekben az államigazgatási eljárásra vonatkozó rendelkezéseket kell alkalmazni.

A 40-41. §-hoz

A törvény V-VII. Fejezetei tartalmazzák azokat a speciális eljárási rendelkezéseket, amelyeket a peren kívüli, illetve a polgári és büntetőeljárások során biztosított támogatások igénybevételével kapcsolatban kell alkalmazni. A törvény V. Fejezete szabályozza a peren kívüli támogatásokra vonatkozó különös szabályokat, így a kérelem elbírálására vonatkozó további rendelkezéseket is. Ha a fél jogi segítő peren kívüli közreműködését kívánja igénybe venni, úgy az erre irányuló kérelmében meg kell jelölnie, hogy milyen típusú segítséget kér - tanácsadást vagy okirat szerkesztését -, továbbá elő kell adnia annak az ügynek, tisztázandó jogi kérdésnek a lényegét is, amellyel kapcsolatban a segítségre szüksége van. Ezeket a tényeket a kérelem elbírálása tárgyában hozott határozatnak is tartalmaznia kell, továbbá a támogatás igénybevétele vonatkozásában is döntést kell hozni számos egyéb kérdésben. Meg kell határozni a jogi szolgáltatás formáját és azt, hogy hány órányi jogi segítői közreműködésre vonatkozik az állami támogatás, a támogatás csak előlegezés alóli mentesítésre vonatkozik-e, vagy teljes körű átvállalása a költségeknek. Meg kell határozni azt is, hogy milyen határidőn belül vehető igénybe a jogi szolgáltatás és milyen határidők, illetve fizetési feltételek vonatkoznak az esetleges visszatérítési kötelezettség teljesítésére is.

A 42-47. §-hoz

A támogatás igénybevétele két módon történhet. A fél a támogatás iránti kérelemnek helyt adó határozat birtokában a jogi segítői névjegyzékben szereplő valamely jogi segítőhöz fordul, aki - ha az ügyben közreműködésre köteles - részére a megállapított jogi szolgáltatást nyújtja. A félnek legfeljebb három hónap áll rendelkezésre arra, hogy az ügyében eljáró jogi segítőt felkeresse, mivel a törvény szerint a megyei hivatal legfeljebb három hónapi határidőt biztosíthat határozatában a jogi szolgáltatás igénybevételére. A törvény emellett arra is lehetőséget ad, hogy a fél a szükséges segítség igénybevétele céljából közvetlenül a jogi segítőhöz forduljon, s csak a jogi szolgáltatás nyújtását követően történjen meg a támogatás engedélyezése. A törvény szerint erre akkor kerülhet sor, ha a kért jogi szolgáltatás legfeljebb 2 óra időtartamban elvégezhető, vagy az legfeljebb 4 óra időtartamban nyújtható, de annak igénybevétele feltétlenül szükséges a jogi segítőhöz fordulás időpontjában. A jogi segítő közreműködési kötelezettsége az utóbbi esetben a következők szerint alakul: ha az ügyben egyébként a törvény VIII. Fejezetében foglalt szabályok értelmében közreműködésre köteles, úgy az ügyfelet fel kell hívnia azoknak az adatoknak a szolgáltatására, amelyeket a félnek a támogatás iránti kérelmében is meg kell jelölnie. Ha ezen adatok és a fél nyilatkozata (ebben az esetben is ki kell tehát tölteni a támogatás iránti kérelem előterjesztésére szolgáló nyomtatványt) alapján a jogi segítő megállapítja, hogy a fél a támogatásra jogosult, úgy részére a kért jogi szolgáltatást nyújtja. A támogatásra való jogosultság megállapítása érdekében a jogi segítő a támogatásokról vezetett nyilvántartás adataiba is betekinthet annak megállapítása érdekében, hogy fennáll-e valamely, a támogatás igénybevételét kizáró ok. Ha nincs helye közvetlenül a jogi segítőhöz fordulni, vagy a jogi segítő nem látja biztosítottnak a támogatásra való jogosultságot, úgy erről a felet tájékoztatni kell, aki a szolgáltatást ezt követően már csak akkor veheti igénybe, ha a támogatás engedélyezése tárgyában a megyei hivatalhoz kérelmet terjeszt elő és annak a hivatal helyt ad.

Ha a jogi segítő a hozzá segítségért folyamodó fél számára a törvény 43. §-ában foglalt módon jogi szolgáltatást nyújt, neki kell eljárnia a támogatás engedélyeztetése és díjának megfizetése iránt is. Ebből a célból megküldi a fél által előterjesztett támogatás engedélyezése iránti kérelmet a hivatalnak, továbbá a jogi szolgáltatás nyújtására vonatkozó szükséges adatokról is tájékoztatja a hivatalt. Ha a hivatal a támogatást utóbb engedélyezi, úgy a határozatában a jogi segítő díját is megállapítja; a támogatásra való jogosultság hiányában is részesül azonban a jogi segítő díjazásban akkor, ha sürgős esetben nyújtott szolgáltatást, olyan esetben, amikor a felet a jognyilatkozat megtétele vonatkozásában határidő terhelte. Ezen utóbbi eset természetesen azzal jár, hogy a fél nem tekinthető támogatásra jogosult személynek és ennek megfelelően az abból eredő kedvezmények sem illetik meg; a hivatal ezért a jogi segítőnek megfizetett díj megtérítésére kötelezi, amelyre a visszatérítési kötelezettség teljesítésére vonatkozó szabályokat kell alkalmazni. Ha a megyei hivatal utóbb a kérelem elutasításáról határoz, úgy az ellen a jogi segítő is élhet jogorvoslattal.

A támogatást engedélyező határozatban a megyei hivatal azt is megjelöli, hogy hány órányi jogászi közreműködés díját téríti meg vagy előlegezi meg a fél helyett. Ha a jogi szolgáltatás nyújtásakor a jogi segítő észleli, hogy a kért jogi szolgáltatás elvégzésére ezen időtartam nem elegendő, úgy erről köteles tájékoztatni a felet és ezt követően a támogatás engedélyezésére vonatkozó általános szabályok szerint kell eljárni: vagy előbb engedélyeztetni kell a jogi szolgáltatás pótlólagos igénybevételét a megyei hivatallal, vagy - ha ennek feltételei fennállnak - a jogi szolgáltatást nyújtani kell és utólag kell intézkedni annak engedélyezése iránt.

A jogi segítő külön díj felszámítása nélkül köteles segítséget nyújtani a hozzá forduló ügyfeleknek és megadni részükre azt a tájékoztatást, amely a jogi segítségnyújtás körébe tartozó támogatások igénybevételéhez szükséges. Így különösen segítséget kell adni a jogi segítségnyújtás engedélyezése iránti kérelmek elkészítéséhez, az erre szolgáló nyomtatványok kitöltéséhez és a jogi segítő ilyen nyomtatványokkal is köteles ellátni a felet.

A 48. §-hoz

A peren kívüli segítségnyújtás körébe tartozó támogatás igénybevételének feltételeit is felül lehet vizsgálni, a törvény ezt a jogerős engedélyezéstől számított egy éven belül teszi lehetővé. A felülvizsgálat jogkövetkezményeire a törvény 27. §-ában foglaltak irányadóak.

A 48-51. §-hoz

A jogi segítségnyújtás reformja abban is megnyilvánul, hogy a jogi segítségnyújtás céljára szolgáló pénzösszegeket a törvény egy erre elkülönített célelőirányzatba helyezi az Igazságügyi Minisztérium fejezeten belül. Ennek a célelőirányzatnak a terhére kell a jogi segítők díját megfizetni és a célelőirányzat másra nem fordítható. Amennyiben a célelőirányzat a költségvetési év során kimerül, úgy célelőirányzat-módosítás nélkül lehet teljesíteni a célelőirányzat terhére történő kifizetéseket.

A jogi segítő díjának megfizetése iránt a jogi segítőnek kell eljárni oly módon, hogy értesíti a támogatást engedélyező megyei hivatalt a jogi szolgáltatás nyújtásáról, amely a kifizetést határozatban rendeli el. A kifizetést elrendelő határozatok alapján a megyei hivatal értesíti a minisztériumot a célelőirányzat terhére történő kifizetések szükségességéről, s a minisztérium ennek megfelelően teljesíti a kiadást. Amennyiben a törvény 43-45. §-ában foglalt módon történik a jogi szolgáltatás nyújtása (a támogatás feltételeinek utólagos vizsgálatával), úgy a támogatás iránti kérelem eljuttatásával egyidejűleg a jogi segítő már a szolgáltatás nyújtásával kapcsolatos adatokat is megküldi a megyei hivatalnak. A megyei hivatal a támogatás engedélyezésével egyidejűleg határoz a kifizetésről is, s a határozat jogerőre emelkedése után jár el a minisztériumnál a kifizetés érdekében.

Az 52-53. §-hoz

A törvény VI. Fejezete a polgári eljárásban biztosított támogatások igénybevételére vonatkozó különös szabályokat tartalmazza. E szerint a támogatás engedélyezését az eljárás befejezéséig lehet kérni (peres eljárás esetében a tárgyalás berekesztéséig). Ezen időpontig van a bíróság abban a helyzetben, hogy a költségek viselése tárgyában a költségkedvezmények igénybevételétől függően döntsön. Tekintettel ugyanakkor arra, hogy a törvény értelmében a költségkedvezmények engedélyezéséről már nem a bíróság, hanem a megyei hivatalok döntenek, ezért a bíróság az említett döntése meghozatalakor természetesen csak a már a megyei hivatal által jogerősen engedélyezett támogatásokra tud figyelemmel lenni. Külön rendelkezést tartalmaz a törvény a részleges költségmentesség és költségfeljegyzési jog mértékének megváltoztatása iránti kérelem előterjesztéséről, tekintettel arra, hogy az már egy korábban engedélyezett támogatáshoz kapcsolódik. A fél akkor terjeszthet elő ilyen kérelmet, ha a költségek előlegezése vonatkozásában perbeli kötelezettségei jelentősen megváltoznak, vagyis ha a bíróság újabb költségek előlegezésére kötelezi és ezek a költségek az addig felmerült költségekhez képest jelentősen megnövelik az adott eljárás költségigényességét.

A költségmentesség és a költségfeljegyzési jog hatálya a kérelem előterjesztésétől kezdve a per egész tartamára kiterjed, kivéve ha törvény eltérően rendelkezik. A félnek a költségkedvezmények igénybe vételére vonatkozó szándékát mielőbb jeleznie kell ugyanakkor, hiszen a törvény kimondja, hogy az eljárás megindítását követően kért kedvezmény nem terjed ki az eljárásnak az engedélyezés előtti szakaszára. Ha tehát az illetéket már le kellett róni, vagy a bíróság határozatának megfelelően a félnek már költségeket kellett előlegeznie, úgy ezen kötelezettségei alól a későbbiekben előterjesztett támogatás iránti kérelme már nem mentesíti.

A támogatás iránti kérelem általános szabályaihoz képest a törvény 53. §-a a következő adatok szolgáltatására kötelezi a felet a támogatás engedélyezése iránti kérelemben. A félnek meg kell jelölnie azt, hogy milyen típusú támogatást kér (11. §), továbbá közölnie kell a támogatással érintett per adatait, vagy ha az még nem indult meg, azokat az adatokat, amely alapján az eljárást a későbbiekben be lehet azonosítani.

Az 54-55. §-hoz

A kérelem elbírálására vonatkozóan a törvény speciális szabályokat nem tartalmaz, ugyanakkor az 54. § részletesen meghatározza a támogatás engedélyezéséről szóló határozat tartalmát. A fél azonosításához szükséges adatok mellett a határozatnak tartalmaznia kell a per adatait, az engedélyezett támogatás megnevezését, azt az időpontot, amelytől számítva a felet megilletik a támogatással együtt járó kedvezmények [52. § (2) és (3) bek.], továbbá a költségmentesség vagy költségfeljegyzési jog részlegessége esetén azt is meg kell jelölni, hogy ez a részlegesség milyen mértékű vagy ha az tételesen meghatározott, milyen költségekre terjed ki.

A költségmentesség és a költségfeljegyzési jog teljes vagy részleges formában történő engedélyezése további differenciálás a feleknek nyújtott támogatások között. A megyei hivatal döntése e körben mérlegelésen alapul, a törvény csupán annak szempontjait rögzíti: ezek az ügy tárgyi súlya és bonyolultsága, a fél jövedelmi, vagyoni helyzete és az eljárásban várhatóan előlegezendő költségek összege. A megyei hivatalnak azt kell tehát mérlegelnie, hogy az ügyfélnek az eljárással kapcsolatban milyen típusú és mértékű segítségre van feltétlenül szüksége az eljárás adatainak ismeretében.

A költségmentességen és a költségfeljegyzési jogon kívül további költségkedvezményeket is ismernek a jogszabályok. Az illetékekről szóló 1990. évi XCIII. törvény szabályozza az illetékfeljegyzési jogot, amely részint ugyancsak rászorultsági alapon biztosított költségkedvezmény. Ha a megyei hivatal észleli, hogy a fél kérelme alapján részére költségmentesség vagy költségfeljegyzési jog ugyan nem engedélyezhető, de megfelel az illetékfeljegyzési jog engedélyezésére vonatkozó feltételeknek, úgy számára illetékfeljegyzési jogot is engedélyezhet a hivatal. Ugyanígy kell eljárni a költségmentesség és a költségfeljegyzési jog viszonylatában is; ez is a kérelemtől eltérő engedélyezést jelent, amely ellen a törvény 29. §-ának (1) bekezdése értelmében a fél fellebbezhet.

A támogatás engedélyezéséről szóló határozat kézbesítése az általános szabályok szerint történik, a jogerős határozatot ugyanakkor a kérelemben megjelölt bíróságnak is meg kell küldeni annak érdekében, hogy az a továbbiakban az eljárása során már tekintettel tudjon lenni az ügyfél költségmentességére, vagy a részére engedélyezett egyéb kedvezményre. Tekintettel arra, hogy főszabály szerint a felperesnek már a keresetlevélhez csatolnia kell a költségkedvezmény engedélyezéséről szóló határozatot, ezért a kérelem előterjesztésekor még a per száma nem lehet ismert, ezt azonban - amint ismertté válik - szükséges a megyei hivatal tudomására hozni annak érdekében, hogy a bíróság a kérelem jogerős elbírálásáról szóló határozatot minél egyszerűbben a megfelelő ügy irataihoz tudja helyezni.

Az 56-57. §-hoz

A törvény általános jelleggel lehetővé teszi az engedélyezést követően a támogatás feltételeinek felülvizsgálatát. Ugyanez irányadó a perekben biztosított költségkedvezmények és pártfogó képviselet esetében is: a törvény a per jogerős befejezéséig teszi lehetővé a felülvizsgálatot. Ezen határidőn belül kétévente kötelező a felülvizsgálat, egyébként bármikor elvégezhető, ha adat merül fel arra nézve, hogy már nem állnak fenn a támogatás feltételei, vagy a kérelem előterjesztésekor sem álltak fenn. Speciális szabályok vonatkoznak az eljárás befejezését követően indított végrehajtási eljárásban irányadó költségkedvezményekre. A törvény 52. §-ának (2) bekezdése úgy rendelkezik, hogy a törvényben foglalt eltérésekkel kiterjed a támogatás a végrehajtási eljárásra is, ez azonban az 56. § (2) bekezdésére figyelemmel ténylegesen azt jelenti, hogy a végrehajtható okirat kiállítása előtt a megyei hivatal kötelezően elvégzi a felülvizsgálatot. Ha a fél tehát végrehajtás iránti kérelmet terjeszt elő, úgy a végrehajtási eljárásban akkor illetik meg a költségkedvezmények, ha annak engedélyezéséről a megyei hivatal döntött, vagy legalább a korábban engedélyezett támogatás feltételeit felülvizsgálta.

A törvény 27. §-a értelmében ha a felülvizsgálat során megállapítja a megyei hivatal azt, hogy a támogatás feltételei nem állnak fenn, bizonyos esetekben meg is vonhatja a támogatást. A törvény 57. §-a e körben visszautal a 27. §-ra, vagyis az ott meghatározott esetekben kerülhet sor a támogatásnak felülvizsgálat eredményeképpen történő megvonására. A támogatás megvonásáról határozatot kell hozni, amelyben azt is rögzíteni kell, hogy milyen időponttól nem illetik meg a kedvezmények a felet. Fő szabály szerint a megvonás a jövőre nézve történik, egyedül a 27. § (2) bekezdésének b) pontjában foglalt esetre figyelemmel kell visszamenőlegesen megvonni a támogatást: ha a fél a támogatás engedélyezésekor a kérelmében valótlan adatokat szolgáltatott és a valós helyzetre figyelemmel részére a támogatást már nem lehetett volna engedélyezni. A támogatás megvonása azzal jár, hogy a félnek a perrel kapcsolatos, állam által megelőlegezett költségeket végrehajtás terhe mellett vissza kell fizetnie.

Az 58. §-hoz

Figyelemmel arra, hogy a tárgyi költségfeljegyzési jog nem rászorultsági alapon biztosított kedvezmény, hanem az ügy tárgya alapján illeti meg a felet, ezért erről nem a megyei hivatal határoz, hanem a bíróság. A bíróságnak hivatalból kell döntenie a költségfeljegyzési jog fennállásáról és az engedélyezésről a szükséges intézkedések megtétele érdekében (ügyfél helyett történő előlegezés) értesítenie kell a megyei hivatalt. A támogatás engedélyezése e körben tehát továbbra is bírósági hatáskörben marad, a bíróság határozata ellen a Polgári perrendtartás szerint lehet jogorvoslattal élni. Ebből következik, hogy a támogatás felülvizsgálatára sem jogosult a megyei hivatal, hiszen nem a fél körülményei, jövedelmi, vagyoni helyzete, stb. a támogatás engedélyezésének az alapja.

Az 59. §-hoz

A peren kívüli támogatásokhoz hasonlóan a polgári eljárásban biztosított támogatások engedélyezését is nyilvántartja a megyei hivatal a fél visszatérítési kötelezettségének rögzítése céljából. Az általános adatokon túlmenően a per adatait is rögzíteni kell a nyilvántartásban, továbbá a fél helyett előlegezett költségekről is nyilvántartást kell vezetni.

A 60. §-hoz

A 2003/8/EK irányelv megfogalmazza azt, hogy a tagállamok kötelesek elősegíteni a polgáraiknak más tagállamok bíróságai előtt folyó eljárásokban a jogi segítségnyújtás keretébe tartozó támogatások igénybevételét. Ezzel összhangban a törvény előírja, hogy ha a magyarországi fél az Európai Unió valamely tagállamának bírósága előtt perel, úgy a jogi segítségnyújtás igénybevétele iránti kérelmét a lakóhelye szerint illetékes megyei hivatalban is előterjesztheti. A megyei hivatal továbbítja a kérelmet az elbírálására jogosult tagállami hatósághoz. A hivatalnak a kérelmet annyiban kell érdemben megvizsgálnia, hogy azt olyan ügyben terjesztik-e elő, amely ügyben a 60. §-ban foglalt eljárásnak van helye. A kérelmet nem fogadja be a hatóság, ha az ennek a feltételnek nem felel meg; erről határozatot kell hoznia, amely ellen jogorvoslatnak van helye.

A 61. §-hoz

A perekben biztosított támogatások engedélyezéséről a megyei hivatal értesíti az ügyben eljáró bíróságot, amely a költség előlegezéséről szóló határozatát a későbbiekben megküldi a megyei hivatalnak, hogy az a fél helyett a költség előlegezéséről intézkedni tudjon. Annak érdekében, hogy pártfogó ügyvédi képviselet engedélyezése esetén a díjazásra jogosult jogi képviselő adatai az előlegezés érdekében eljáró megyei hivatal előtt ismertek legyenek, a jogi képviselő köteles személyéről és címéről, bankszámlaszámáról a megyei hivatalt 8 napon belül értesíteni.

A 62. §-hoz

A pervesztes fél köteles a per költségeinek viselésére a Polgári perrendtartás szerint. Költségfeljegyzési jog engedélyezése esetén ez a személy a támogatott fél is lehet, költségmentesség engedélyezése esetén azonban csak a költségmentességben nem részesített perbeli ellenfél köteles az állam által előlegezett költségek megtérítésére pervesztessége esetén. A megyei hivatal a perköltség viseléséről döntő bírósági határozat alapján mondja ki a visszatérítési kötelezettséget az általa vezetett költségjegyzék adatait figyelembe véve. Az általános eljárási szabályok lehetőséget adnak visszatérítési kötelezettség teljesítése során részletfizetés vagy halasztás engedélyezésére, ez azonban természetesen ilyen esetben is csak a támogatásban részesített fél esetében biztosítható, a támogatásban nem részesített perbeli ellenfél 30 napon belül köteles a költségek megfizetésére. Figyelemmel arra, hogy a perléssel kapcsolatos költségek jóval meghaladhatják a peren kívüli támogatások költségeit, ezért a törvény 62. §-ának (2) bekezdése a halasztást és részletfizetést lehetővé tévő 37. §-ban foglaltakhoz képest hosszabb határidő biztosítására is lehetőséget ad a halasztás vagy részletfizetés tekintetében.

A perköltség viselésének kötelezettségét az állam által előlegezett költségek tekintetében is a bíróság mondja ki az eljárást befejező határozatában. A megyei hivatal visszatérítést kimondó határozata ennél fogva csak a költségek összege tekintetében vitatható, mivel a visszatérítési kötelezettség jogalapjának hiánya miatt a pert befejező határozattal szemben lehet jogorvoslattal élni.

Mivel a jogi segítségnyújtás keretébe tartozó támogatások visszatérítése jogszabályban foglalt kötelezettsége a félnek vagy perbeli ellenfelének, ezért annak elmulasztása esetén a tartozás behajtása érdekében eljáró szervet keresi meg a megyei hivatal a szükséges eljárások lefolytatása érdekében.

A 63. §-hoz

A polgári eljárásokban biztosított támogatásokra vonatkozó szabályok szerint történik a büntetőeljárásokban biztosított támogatások odaítélése és igénybevétele is. A törvény VII. Fejezete csupán néhány eltérést határoz meg e körben, így pl. azt, hogy a büntetőeljárás bármelyik szakaszában előterjeszthető a támogatás iránti kérelem és az általános jelleggel nem hat vissza a büntetőeljárás megindulására. A támogatás iránti kérelem elbírálásakor csak a fél nyilatkozata, illetve az abban foglaltak ellenőrzése a hivatal feladata, a büntetőeljárásban szereplő egyéb személyek meghallgatására nem kerülhet sor. Ugyancsak rögzíti a törvény azt, hogy ha a fél képviseletét pártfogó ügyvédként jogi segítő nem vállalja megfelelő határidőben, úgy a megyei hivatal feladata a pártfogó ügyvéd kirendelése.

A 64-66. §-hoz

A jogi segítségnyújtás keretében a támogatott jogi szolgáltatások a következők lehetnek: polgári és büntetőeljárásban pártfogó ügyvédi képviselet, a peren kívüli segítségnyújtás körében pedig jogi tanácsadás és okirat szerkesztés. Ezeket a tevékenységeket az ún. jogi segítők látják el, akikről az országos hivatal névjegyzéket vezet. A névjegyzéket - annak érdekében, hogy a jogkeresők őket a szolgáltatások nyújtása miatt közvetlenül is fel tudják keresni - a világhálón is közzé kell tenni. A névjegyzékben a jogi segítő legfontosabb adatain (neve, irodája, kamarai tagsága) túl azokat az adatokat is közzé kell tenni, amelyek alapján megállapítható, hogy a jogi segítő az adott ügyben a jogi szolgáltatás nyújtására köteles-e, vagyis közreműködési kötelezettsége mire terjed ki. Annak érdekében, hogy a jogi segítői névjegyzék naprakész legyen, a törvény előírja a jogi segítők számára az adataikban bekövetkezett változások 8 napon belüli bejelentésének kötelezettségét.

A jogi segítői kör alapvetően három csoportból tevődhet össze. A névjegyzékbe felvételüket kérő ügyvédekből és közjegyzőkből, valamint jogvédelemmel foglalkozó társadalmi szervezetekből. Az ügyvédek és a közjegyzők - tekintettel arra, hogy a jogi szolgáltatások nyújtása egyébként is a tevékenységük - kamarai tagságuk és felelősségbiztosításuk fennállásának igazolása esetén minden további feltétel igazolása nélkül felvehetők a névjegyzékbe, a társadalmi szervezetek esetében azonban a névjegyzékbe történő felvételnek további feltételei is vannak. A törvény összefoglalóan társadalmi szervezet névvel illeti a társadalmi szervezeteken kívül az alapítványokat, a kisebbségi önkormányzatokat és a jogi egyetemeket is. Az előbbiek esetében a névjegyzékbe vétel feltétele az, hogy rendelkezzenek a felek fogadására alkalmas helyiséggel és olyan ügyvéd megbízottal, akik nevükben és megbízásukból a jogi szolgáltatást ténylegesen nyújtják. A jogi egyetemek esetében nem csak ilyen feltételekkel kérhető a névjegyzékbe vétel, hanem az ún. jogklinikák részére is lehetővé teszi a törvény a jogi segítői tevékenység végzését. A jogklinikák esetében elegendő az, ha a jogvédő tevékenységet folytató szervezeti egység felek fogadására alkalmas helyiséggel rendelkezik és a tevékenységét jogi szakvizsgával vagy állam- és jogtudományi doktori fokozattal rendelkező egyetemi oktató vezeti.

A 67. §-hoz

A jogi segítők a törvény értelmében önkéntes alapon látják el feladatukat, hiszen a névjegyzékbe kérelmük alapján nyernek felvételt. A névjegyzékbe vételt követően ún. szolgáltatási szerződésben rögzíti a jogi segítő és az országos hivatal azt, hogy a jogi segítő milyen ügyek ellátására kötelezi magát, ezért pedig az állam milyen díjazást biztosít részére. Figyelemmel arra, hogy a jogi segítségnyújtás keretében végezhető jogi segítői tevékenységet és az azért járó díjazást alapvetően a jogszabály rögzíti, ezért a szolgáltatási szerződések megkötésének leginkább a jogi segítők közreműködési kötelezettségének rögzítése szempontjából van alapvető jelentősége. Aki a jogi segítői névjegyzékbe felvételt nyert, azzal a szolgáltatási szerződést meg kell kötnie az országos hivatalnak. A szerződés három éves időtartamra köthető, azt akkor lehet módosítani, ha a jogi segítő adataiban változás történt, vagy szakterületét kívánja módosítani, illetve az ellátni vállalt ügyek számát kívánja a jogi segítő növelni. E rendelkezéssel a törvény célja az, hogy az állam által támogatott jogi szolgáltatások nyújtását végző személyi kör viszonylag állandó legyen, a jogi segítői névjegyzékbe történő betekintéssel a felek naprakészen tudjanak tájékozódni az őket segítő személyek és szervezetek köréről.

A 68-69. §-hoz

A jogi segítségnyújtás körébe tartozó jogi szolgáltatásokat a törvény értelmében ténylegesen a jogászi szakma képviselői: ügyvédek és közjegyzők nyújtják. E tevékenységükre is ugyanazok a szabályok vonatkoznak, mint ha a rájuk vonatkozó egyéb jogszabályoknak megfelelően járnak el, csupán a tevékenységükért járó díjazás történik más módon. A törvény ezért rögzíti, hogy olyan jogi szolgáltatásokat nyújthatnak a jogi segítségnyújtás keretében, mint amelyet a tevékenységükre vonatkozó jogszabályok egyébként lehetővé tesznek és a jogi szolgáltatás nyújtásáért fennálló felelősségük is ennek megfelelően áll fenn.

A törvény meghatározza azt, hogy a jogi segítők egyes csoportjai a módosításban megjelölt jogi segítői tevékenységek közül melyeket végezhetik. E szerint polgári eljárásban pártfogó ügyvédi képviseletet ügyvéd és a névjegyzékben szereplő társadalmi szervezet láthat el, az utóbbi esetében azonban - összefüggésben a törvény 66. §-ának (2) bekezdésével - a jogi szolgáltatás tényleges nyújtása a társadalmi szervezet által megbízott ügyvéd útján történik. Speciális szabályok vonatkoznak a jogi segítőként működő egyetemre abban az esetben, ha nem rendelkezik ügyvéd megbízottal; ilyen esetben ugyanis az egyetem pártfogó ügyvédi tevékenységet nem végezhet. Büntetőeljárásban pártfogó ügyvédként ugyancsak ügyvéd járhat el, a névjegyzékben szereplő társadalmi szervezet pedig korlátozott körben vállalhat büntetőeljárásban pártfogó ügyvédi képviseletet: csak a sértett képviseletét láthatja el, és csak akkor, ha megfelel a Be. 58. §-ának (3) bekezdésében foglalt feltételeknek. Az ügyvéd megbízottal nem rendelkező egyetem pártfogó ügyvédi képviseletet ugyancsak nem láthat el büntetőeljárásban ugyanúgy, mint polgári eljárásban. A törvény az ügyvéd megbízottal nem rendelkező egyetemekre további előírásokat is tartalmaz annak rögzítése mellett, hogy csak a peren kívüli segítség nyújtás körében járhatnak el. Ezen további szabályok szerint a jogi szolgáltatás nyújtását csak az egyetem jogvédő tevékenységet végző szervezeti egysége vezetőjének felügyelete mellett egyetemi oktató végezheti, ha szakvizsgával vagy állam- és jogtudományi doktori fokozattal rendelkezik. További előírás az egyetem tevékenységével kapcsolatban az, hogy a szolgáltatás nyújtásával kapcsolatban a polgári jogi felelősség az egyetemet terheli.

A jogi segítői névjegyzék tartalmazza a jogi segítők szakterületére vonatkozó adatokat is. E szerint a jogi segítő közreműködése általános jellegű lehet - a jogi segítségnyújtás körébe tartozó jogi szolgáltatások bármelyikét végezheti a törvény 68. §-ában foglalt korlátozásokkal -, vagy szakterület szerint meghatározott. A törvény három szakterületet ismer: a polgári és közigazgatási ügyeket, a büntető ügyeket és társadalmi szervezetek esetében az ún. egyéb szakterületet. Ez az egyéb szakterület azt jelenti, hogy a társadalmi szervezet a polgári és a közigazgatási, valamint a büntető ügyek csoportján belül megjelölheti azt, hogy milyen típusú ügyekben és milyen személyi körnek nyújt szolgáltatásokat. A polgári és közigazgatási ügyek csoportja a polgári eljárásban történő pártfogó jogi képviseletet jelenti, valamint a peren kívüli szolgáltatások nyújtását azokkal a kivételekkel, amelyek büntető ügyekhez kapcsolódnak. Ezek a kivételek a következők: a 3. § (1) bekezdésének g) és h) pontjában meghatározott jogi szolgáltatás, valamint az i) pont szerinti jogi szolgáltatás akkor, ha jogorvoslati kérelem elkészítésére büntetőeljárásban kerül sor. A büntetőügyek szakterülete a büntetőeljárásban történő pártfogó jogi képviseletet jelenti és a peren kívüli jogi szolgáltatások közül azokat, amelyek nem tartoznak a polgári és közigazgatási ügyek szakterületébe.

A jogi segítő közreműködési kötelezettségét nem csak szakterület szerint határolhatja be, hanem az általa ellátandó ügyek számát tekintve is. E szerint a jogi segítő megjelölheti, hogy a szolgáltatási szerződés időtartama alatt egy hónapban hány fél ügyét látja el maximálisan.

A 70. §-hoz

A jogi segítségnyújtás körébe tartozó jogi szolgáltatások igénybevétele akként történik, hogy a fél a jogi segítőt keresi fel a szolgáltatás nyújtása érdekében, akit e körben közreműködési kötelezettség terhel. Ha tehát a fél ügye szakterületébe tartozik és még nem érte el az adott hónapban az elvállalt ügyek száma a szolgáltatási szerződésben megjelölt határt, a jogi segítő köteles a fél számára a megyei hivatal által engedélyezett szolgáltatást nyújtani, vagy a fél által kért szolgáltatást - a támogatásra való jogosultság feltételeinek igazolását követően - a jogosultság utólagos elbírálása mellett nyújtani. A törvény tekintettel van arra, hogy az ügyvédek és a közjegyzők esetében eljárásuknak jogszabályi korlátai is vannak, illetve a tevékenységükre vonatkozó szakmai, etikai szabályok is körülhatárolják azt. A törvény ezért rögzíti azt, hogy ezen szabályok megsértésére nem kényszerítheti a közreműködési kötelezettség a jogi segítőt, ilyen előírásokra való hivatkozásokra a szolgáltatás nyújtását megtagadhatja. Annak érdekében ugyanakkor, hogy a fél a szükséges segítséget ügyében megkapja, a törvény előírja a jogi segítő számára azt, hogy tájékoztassa az ügyfelet a szolgáltatás nyújtásának akadályairól és ha más módon az ügyfélnek a segítség megadható, azt a jogi segítő tegye meg. A közreműködés megtagadásáról a megyei hivatalt is értesíteni kell és a fél kérelmére arról részére is okiratot kell kiállítani.

A 71. §-hoz

A jogi segítők a szolgáltatási szerződésben foglaltak szerint teljesítik jogi segítői kötelezettségeiket. A szerződés a törvény szerint három évre köthető, ennek figyelembevételével a jogi segítőt a három év elteltével törölni kell a névjegyzékből, kivéve azt az esetet, ha a szerződés megszűnésének időpontjára már új szerződést kötött. A törvény a szerződés egyéb okból történő megszűnését illetően a Polgári Törvénykönyv rendelkezéseire hivatkozik, azt azonban rögzíti, hogy a szerződés megszüntetésének és felbontásának nincs helye.

Annak érdekében, hogy a jogi segítői névjegyzékben folyamatosan olyan személyek és szervezetek szerepeljenek, akik a jogi segítői feladatokat színvonalasan és a jogszabályok rendelkezéseinek megfelelően látják el, a törvény nem csak a névjegyzékbe vétel feltételeinek hiányában teszi lehetővé a szerződés felmondását, hanem olyan esetben is, ha a jogi segítő nem teljesíti a jogszabályban foglalt kötelezettségeit a szolgáltatás nyújtását illetően. Ilyen felbontási ok lehet az, ha az országos hivatal megállapítja, hogy a jogi segítő legalább három alkalommal alaptalanul tagadta meg a közreműködést arra hivatkozással, hogy arra közreműködési kötelezettsége a szakterületére és az általa ellátni vállalt ügyek számára tekintettel nem terjed ki. Ugyancsak felmondhatja az országos hivatal a szerződést akkor, ha a jogi segítő fegyelmi vagy kártérítési kötelezettségét állapították meg a jogi segítségnyújtás körébe tartozó szolgáltatás nyújtásával kapcsolatban.

-----STARTING---POINT---VEGE---

A 72-73. §-hoz

A jogi segítségnyújtás különböző területeire vonatkozó szabályok a törvény 72. §-a értelmében különböző időpontokban lépnek hatályba. Az általános hatálybalépési időpont 2004. április 1-je, a nagy számú kivételekre tekintettel ugyanakkor lényegében csak a peren kívüli szolgáltatások nyújtására vonatkozó szabályok lépnek ebben az időpontban hatályba.

A módosításnak az ügyvédek kirendelési óradíjának meghatározására vonatkozó szabályai már a törvény kihirdetését követő napon hatályba lépnek annak érdekében, hogy a központi költségvetésről szóló törvény elfogadásakor már figyelembe lehessen venni a rendelkezéseket.

A peren kívüli szolgáltatások nyújtása 2004. április 1-jével veszi kezdetét, ennek az az előfeltétele, hogy a jogi segítői szervezetrendszer ezen időpontra felállhasson. Ennek érdekében a törvény a jogi segítőkre vonatkozó szabályait - a VIII. Fejezetét -, valamint a felhatalmazó rendelkezéseit már 2004. január 1-jével hatályba lépteti.

A törvény számos rendelkezése kapcsolódik az Európai Uniós csatlakozással teljesítendő követelményekhez, ezeket a törvény 2004. május 1-jével lépteti hatályba.

A polgári és büntetőeljárásokban biztosított támogatások újraszabályozása 2006. január 1-jével lép hatályba. A törvény ezekre vonatkozó fejezeteinek hatályba lépési időpontja ehhez igazodik, ugyancsak ezzel az időponttal lépnek hatályba a kapcsolódó egyéb jogszabályok vonatkozó módosításai.

A polgári és büntetőeljárásokban biztosított támogatások esetében átmeneti szabályt is megfogalmaz a törvény: e szerint az új szabályokat a törvény hatályba lépését - ez a vonatkozó fejezetek esetében 2006. január 1-je - követően előterjesztett kérelmek alapján engedélyezett támogatások esetében kell alkalmazni. A peren kívüli szolgáltatások általános jelleggel 2004. május 1-jét követően nyújthatók, e körben a törvény csupán a sértettek részére történő segítségnyújtás terén tartalmaz korlátozó rendelkezést: a 2004. május 1-jét követően elkövetett bűncselekmények sértettjei részesülnek a törvény szerinti támogatásokban.

A 74-75. §-hoz

A törvény számos felhatalmazást tartalmaz alacsonyabb szintű jogszabályok megalkotására. A Kormányt rendelet alkotásra hatalmazza fel a megyei és az országos hivatal létrehozása és a szükséges szervezeti rendelkezések megalkotása terén. A törvény egyéb végrehajtási rendeleteinek kiadására az igazságügyminiszter kap felhatalmazást: így a támogatások engedélyezése, folyósítása és visszatérítése terén, a jogi segítők díjazása, a jogi segítői névjegyzék vezetése terén, valamint az igazságügyminiszter jogosult meghatározni a megyei és az országos hivatalban foglalkoztatottak képesítési feltételeit is.

A 76. §-hoz

A jogi segítségnyújtás célja az, hogy az arra jövedelmi és vagyoni viszonyaik folytán rászorultak állami segítséget kapjanak a jogérvényesítés során. E célkitűzésre figyelemmel a törvény a támogatások engedélyezése iránti eljárások illetékterhei vonatkozásában is tekintettel van az eljárások kezdeményezőinek helyzetére. A törvény 76. §-a illetékmentességet biztosít ezért a jogi segítségnyújtás körébe tartozó valamennyi támogatás engedélyezésére irányuló bírósági és közigazgatási eljárásban.

A 77-78. §-hoz

A törvény megjelöli a jogi segítségnyújtás körébe tartozó támogatásokat, azonban a bírósági eljárásokhoz kapcsolódó támogatások tartalmát továbbra is az eljárási jogszabályok határozzák meg. A törvény 77. §-a tartalmazza a Polgári perrendtartás erre vonatkozó módosításait. A hatályos Pp. 7. §-a a bíróság feladataként határozza meg a fél mentesítését a pervitellel összefüggő költségek előlegezése vagy viselése alól; a törvény átfogalmazza a Pp. említett rendelkezését oly módon, hogy már nem utal e körben a bíróságra.

A Pp. 76. §-ának (4) bekezdése akként rendelkezik, hogy az ügyész és a külön jogszabállyal erre feljogosított szervezet vonatkozásában a költségmentesség szabályait kell alkalmazni; a törvény a költségfeljegyzési jogra történő utalásra cseréli fel az említett szövegrészt.

A Pp. 84. §-a tartalmazza a költségmentességre vonatkozó rendelkezéseket. A költségmentesség tartalma a hatályos szabályoknak megfelelően alakul, a törvény csupán a pártfogó ügyvéd díjával egészíti ki azokat a költségeket, amelyek előlegezése és megfizetése alól a fél a költségmentesség folytán mentesül. Beiktatja továbbá a törvény a teljes és a részleges költségmentesség fogalmát is, a részleges költségmentesség tekintetében pedig meghatározza az elrendelésének módját is: az vagy a költségek meghatározott hányadára, vagy tételesen meghatározott költségekre vonatkozhat. Ha a fél részleges költségmentességet kap, úgy a törvény szerint a költségmentességgel nem érintett költségekre is megilleti a költségfeljegyzés joga. A módosítás kimondja, hogy a törvényben meghatározott költségeket a költségmentességben részesült fél helyett az állam előlegezi, kivéve az ügygondnoki díjat.

A törvény új támogatási formaként bevezeti a költségfeljegyzés kedvezményét. A költségfeljegyzés - hasonlóan a költségmentességhez - rászorultsági alapon járó kedvezmény, amely a perrel felmerülő költségek előlegezése alól mentesíti a felet, továbbá az illetékfeljegyzés jogát is magában foglalja. Ha a fél a perköltség megfizetésére köteles, úgy a helyette előlegezett költségeket és az illetéket is köteles az államnak megtéríteni, erre tehát a kedvezmény már nem terjed ki. A költségfeljegyzés ugyancsak lehet teljes és részleges attól függően, hogy a perrel kapcsolatos valamennyi költség előlegezése alól mentesít, vagy csupán egyes költségek vagy a költségek bizonyos hányada az, amelyet a félnek a kedvezmény folytán nem kell megelőlegeznie. A törvény 14. §-ának (2) és (3) bekezdése meghatározza azokat az eljárásokat, amelyekben a feleket jövedelmi és vagyoni viszonyaitól függetlenül illeti meg a költségfeljegyzés joga. Ezek az eljárások a hatályos szabályok szerinti ún. tárgyi költségmentes eljárások; a törvény e körben rögzíti, hogy a tárgyi költségfeljegyzési jog minden esetben teljes költségfeljegyzési jogot biztosít a fél számára. A módosítás törvényi szintre emeli a költségmentességnek a bírósági eljárásban történő alkalmazásáról szóló 6/1986. (VI. 26.) IM rendeletben foglalt azon szabályokat, amelyek a tárgyi költségmentesség ellenére történő előlegezésre vonatkoznak: a törvény mint a tárgyi költségfeljegyzési jog ellenére történő előlegezést határozza azt meg. Ugyancsak a tárgyi költségfeljegyzési jogot biztosító eljárásokban érvényesülő speciális szabály az, hogy ha abban külföldi fél vesz részt és a külföldi fél államában ugyanilyen perben az adott állam a tárgyi költségfeljegyzési jognál is szélesebb körű kedvezményt biztosít a magyar félnek, úgy az ilyen perben a hazai bíróság előtt is e szélesebb körű kedvezményeket kell biztosítani a külföldi félnek.

A törvény 2006. január 1-jétől hatályba lépő szabályai szerint a polgári eljárásokban biztosított költségkedvezmények engedélyezéséről a továbbiakban nem a bíróság, hanem a megyei hivatalok fognak dönteni. Ezek a hivatalok vizsgálják meg a fél jövedelmi és vagyoni viszonyait, a bíróságnak nem lesznek a költségkedvezmények engedélyezésével, felülvizsgálatával vagy megvonásával kapcsolatos feladatai, kivéve a bírósági felülvizsgálatot. A tárgyi költségfeljegyzési jog engedélyezése ehhez képest speciális terület, hiszen azt nem a fél személyes körülményeire tekintettel biztosítja a törvény, hanem az ügy tárgyánál fogva. Abban a kérdésben, hogy az adott bírósági eljárás a tárgyi költségfeljegyzési jogot biztosító eljárások körébe tartozik-e, a törvény továbbra is a bíróságnak biztosítja a jogot a döntésre. Arról a bíróságnak hivatalból kell határoznia, s ha azt állapítja meg, hogy a tárgyi költségfeljegyzési jog nem áll fenn, az erről szóló végzés ellen fellebbezni lehet. A bíróság a tárgyi költségfeljegyzési jog fennállását megállapító jogerős határozatát köteles megküldeni a megyei hivatalnak annak érdekében, hogy az el tudjon járni a költségek előlegezése érdekében. A tárgyi költségfeljegyzési jog fennállásáról a keresetlevél megvizsgálásával egyidejűleg kell dönteni; mindaddig, amíg a bíróság nem állapítja meg jogerősen a tárgyi költségfeljegyzési jog fennállásának hiányát, a felet nem lehet illeték megfizetésére kötelezni.

A törvény a hatályos szabályokkal megegyezően határozza meg a költségmentességre, az illetékmentességre és az illetékfeljegyzési jogra vonatkozó közös szabályokat, a kedvezményekkel nem érintett költségeket és illetéket (végrehajtási eljárás illetékének és költségének viselése, ellenfél javára megítélt perköltség megtérítése). A törvény rögzíti a bíróság és a megyei hivatal kapcsolattartására vonatkozó szabályokat, így azt, hogy a felet előlegezésre kötelező határozatról, továbbá a támogatással érintett ügyben a perköltség viseléséről rendelkező határozatról a bíróságnak 8 napon belül értesítenie kell a megyei hivatalt. A perköltség viselése körében a bíróság a törvény szerint a jövőben csak azt mondja ki, hogy melyik fél köteles az állam által megelőlegezett költségek megtérítésére, továbbá, hogy a pervesztesség milyen százalékos arányban áll fenn. Annak kérdésében, hogy ténylegesen milyen összegű költséget kell a félnek vagy ellenfelének visszatérítenie az államnak, a döntést már a megyei hivatal fogja határozatában kimondani. A törvény rögzíti, hogy ha a félnek nincs jogi képviselője, a bíróság köteles őt tájékoztatni a költségkedvezmény igénybevételének feltételeiről.

A törvény újraszabályozza a pártfogó ügyvédi képviselet szabályait is. Kimondja, hogy a pártfogó ügyvédi képviselet engedélyezésének hatálya az eljárás jogerős befejezéséig tart, továbbá elhagyja a jogszabályból azt a szövegrészt, amely a pártfogó ügyvéd bíróság általi kirendelését írja elő. Annak érdekében, hogy a bíróság mielőbb tudomást szerezzen a fél pártfogó ügyvédjének személyéről, a törvény előírja a képviseletet ellátó jogi segítő részére azt, hogy személyéről 8 napon belül tájékoztassa az eljáró bíróságot. Figyelemmel arra, hogy a jogi segítői szervezet önkéntes alapon működik, nem zárható ki annak a lehetősége, hogy a fél e szervezet keretében nem jut megfelelő időben az ügyét ellátó jogi segítőhöz. A törvény ezért kivételes jelleggel fenntartja a kirendelés jogintézményét, de csak olyan esetben, ha a fél képviseletét határidőben nem vállalja jogi segítő és emiatt a félnek igazolási kérelmet kell előterjesztenie a határidők elmulasztása miatt. A törvény előírja azt, hogy a pártfogó ügyvéd a perköltségben elmarasztalt féltől közvetlenül hajthatja be az őt megillető díjat, de azt is rögzíti, hogy a pártfogó ügyvéd állam által előlegezett díját a perköltség viselésére köteles fél közvetlenül az államnak köteles megfizetni.

A törvény a költségkedvezmények körének változására figyelemmel fogalmazza át a Pp. 88. §-át és e körben külön törvényre utal, mint a kedvezmények engedélyezését, felülvizsgálatát és megvonását szabályozó jogszabályra.

A pert indító félnek fő szabály szerint már a keresetlevélhez csatolnia kell a költségkedvezményt engedélyező jogerős határozatot. A bíróság egyrészt ennek figyelembevételével fogja már a keresetlevél első megvizsgálását elvégezni, másrészt a felet is csak ezen időponttól illetik meg a kedvezmények. A törvény nem zárja ki azt, hogy a fél az eljárás folyamán terjessze elő a kedvezmények iránti kérelmét, ennek azonban már főszabály szerint nincs visszaható hatálya az eljárás kezdetére. Ha a fél a keresetleveléhez nem csatolja a költségkedvezmény engedélyezéséről szóló határozatot, a bíróság a továbbiakban úgy jár el, mintha a fél költségkedvezményre nem lenne jogosult. A törvény olyan eljárások esetében, amelyekben a kereset benyújtására határidőt állapítanak meg a jogszabályok, biztosítja annak a lehetőségét, hogy a fél a költségkedvezmény engedélyezésére irányuló eljárás megindításával egyidejűleg benyújthassa a keresetét. Ilyen esetben a keresetlevélben nyilatkozni kell a kérelem benyújtásáról és arról is, hogy a fél kívánja-e a per folytatását a kérelme jogerős elbírálása előtt.

A törvény 78. §-a a Pp. 84-88. §-ainak újraszabályozására figyelemmel hatályon kívül helyezi az ezeket a jogszabályhelyeket módosító jogszabályokat.

A 79-81. §-hoz

Mind a törvény, mind pedig annak a Pp.-t módosító rendelkezései lehetőséget adnak arra, hogy külön törvények kizárják a költségkedvezmények biztosításának lehetőségét vagy e körben eltérő szabályokat állapítsanak meg. A törvény 79. §-a a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény módosításával zárja ki a cégeljárásban a költségmentesség és a költségfeljegyzési jog engedélyezését, összhangban a 6/1986. (VI. 26.) IM rendelet hatályos rendelkezéseivel. Ugyancsak ennek figyelembevételével módosul a közjegyzőkről szóló 1991. évi XLI. törvény, s ezzel a törvény a hagyatéki eljárásban zárja ki a költségkedvezmények szabályainak alkalmazását. A bírósági végrehajtási eljárásban a költségkedvezmények továbbra is alkalmazhatók, ugyanakkor egyes költségek előlegezése - árverés közhírré tétele a hirdetmény közzétételén kívül és szakértő becsüs közreműködésével kapcsolatos költségek - alól e költségkedvezmények sem mentesítenek.

A 82. §-hoz

A törvény 82. §-a a III. és VII. Fejezetével összhangban módosítja a Be. egyes rendelkezéseit. Előírja, hogy ha annak feltételei fennállnak, a sértett, magánvádló, magánfél vagy egyéb érdekelt kérelmére a jogi segítségnyújtásról szóló törvényben meghatározott szervezet - a megyei hivatal - engedélyezi a pártfogó ügyvédi képviseletet. A bíróságnak az engedélyezés feltételeiről tájékoztatnia kell az érintett személyt, ha észleli hogy az engedélyezés feltételei fennállnak.

A Be. szerint a pótmagánvádló személyesen nem járhat el, az általa kezdeményezett eljárásban az ügyvédi képviselet kötelező. Figyelemmel azonban arra, hogy a módosításban meghatározott feltételek fennállása esetén pártfogó ügyvédi képviselet engedélyezését kérheti a pótmagánvádló, a törvény lehetővé teszi a vádindítvány személyesen történő benyújtását, ha a fél a vádindítványban nyilatkozik a támogatás engedélyezése iránti kérelem előterjesztéséről. Ilyen esetben az ügyvédi képviselet hiánya miatt a vádindítványt nem lehet elutasítani, az engedélyezésről szóló jogerős határozat kézhezvételét követő 30 nap elteltével lehet a vádindítványt elutasítani az ügyvédi képviselet hiányára tekintettel.

A törvény az egyéb rendelkezésekre figyelemmel fogalmazza újra a pótmagánvádló személyes költségmentességéről rendelkező 343. § (3) és (4) bekezdését. A törvény ehelyütt is törli a bírósági kirendelésre vonatkozó szövegrészeket és ezek helyett a jogi segítségnyújtásról szóló törvényben foglalt engedélyezésre utal. A rászorultsági alapon biztosított képviselőt a Be.-ben pártfogó ügyvédként nevesíti a törvény, a Be. 604. §-a (2) bekezdésének b) pontjából pedig törli a pótmagánvádlóra vonatkozó szövegrészt arra figyelemmel, hogy a személyes költségmentessége engedélyezésének feltételeit 2006. január 1-jétől már nem a Be. felhatalmazása alapján kiadott rendelet, hanem a jogi segítségnyújtásról szóló törvény és végrehajtási rendeletei fogják szabályozni.

A 83-84. §-hoz

A jogi segítségnyújtási iránti kérelmekről döntő megyei hivatalok és országos hivatal a Pártfogó Felügyelői Szolgálat Országos Hivatala és megyei hivatalai keretében fognak működni. A törvény ezért módosítja a Pártfogó Felügyelői Szolgálat elnevezését Pártfogó Felügyelői és Jogi Segítségnyújtó Szolgálat elnevezésre. A törvény e körben az igazságügyi alkalmazottak szolgálati jogviszonyáról szóló 1997. évi LXVIII. törvényt és a büntetések és az intézkedések végrehajtásáról szóló 1979. évi 11. törvényerejű rendeletet módosítja.

A 85. §-hoz

A törvény a jelenleg hatályos jogszabályok szerinti tárgyi költségmentes eljárásokat olyan eljárásokként definiálja, amelyekben a felet az ügy tárgyánál fogva illeti meg a költségfeljegyzés joga. Figyelemmel arra, hogy a törvény 14. §-ának (2) bekezdésében nem csak a 6/1986. (VI. 26.) IM rendeletben meghatározott tárgyi költségmentes eljárások vannak felsorolva, hanem az egyéb törvényekben költségmentessé nyilvánított eljárások is, ezért a törvény ezeknek a törvényeknek a szükséges módosításait is elvégzi. Az érintett törvények az egészségügyről szóló 1997. évi CLIV. törvény és a kötelező egészségbiztosítás ellátásairól szóló 1997. évi LXXXIII. törvény.

A 86. §-hoz

Az ügyvédekről szóló 1998. évi XI. törvény értelmében az ügyvéd megbízás vagy kirendelés alapján láthat el ügyvédi tevékenységet. Mivel a törvény bevezeti az ún. jogi segítőként történő eljárást, szükséges az ügyvédi törvényben is utalni az ilyen típusú eljárásra, hiszen az nem kirendelés alapján történik, de az ügyvéd díjazását ilyen esetben is a kirendelt ügyvéd díjazására vonatkozó szabályok rendezik. Beépíti továbbá a törvény az ügyvédekről szóló törvénybe azt a rendelkezést is, amely szerint a kirendelt ügyvéd óradíját a mindenkori központi költségvetésről szóló törvényben kell meghatározni oly módon, hogy az nem haladhatja meg az előző évre meghatározott óradíj összegét.

A 87. §-hoz

A polgári eljárásokban biztosított támogatások (költségkedvezmények és pártfogó ügyvédi képviselet) új szabályai 2006. január 1-jén lépnek hatályba. Szükséges ugyanakkor már csatlakozásunk időpontjától beiktatni a Pp-be azokat a szabályokat, amelyek az Európai Unió tagállamainak állampolgárai vonatkozásában rendezik a költségkedvezményekre való jogosultság feltételeit. Ez alapján míg a külföldiek részére - kivéve a tárgyi költségmentes eljárásokat - nemzetközi szerződés vagy viszonosság alapján engedélyezhető költségmentesség, az uniós polgárok és az Európai Unión kívüli államok valamely tagállamban tartózkodó állampolgárai a magyar állampolgárokkal megegyező feltételek szerint jogosultak költségmentességre, perköltség biztosíték letételére pedig állampolgárságukra tekintettel nem kötelezhetők. A törvény már 2004. május 1-jétől beépíti a Pp-be azt a szabályt, amely a tárgyi költségmentes ügyekben ad lehetőséget a külföldiek szélesebb körű kedvezményezésére a külföldi államban érvényesülő szabályokra figyelemmel.

Ugyancsak már 2004-től módosulnak a pártfogó ügyvéd kirendelésének szabályai: a bíróság hivatalból köteles a kirendelésre, ha a költségmentes fél ügyében a jogi képviselet kötelező, a pártfogó ügyvédi képviselet pedig főszabály szerint az eljárás jogerős befejezéséig tart. Tartalmazza a törvény az arra vonatkozó rendelkezést is, hogy a perköltség viselésére köteles fél az államnak köteles megfizetni a pártfogó ügyvéd részére előlegezett díjat.

A 88. §-hoz

A jogharmonizációs záradék rögzíti, hogy a törvény megfelel a tárgykörben született közösségi szabályozásnak: a Tanács 2003/8/EK. irányelvének, amely a határokon átnyúló jogviták tekintetében rendezi a jogi segítségnyújtásra vonatkozó közös minimum szabályokat.