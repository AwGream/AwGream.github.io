2000. évi CXL. törvény indokolása

a Nemzeti Kulturális Alapprogramról szóló 1993. évi XXIII. törvény módosításáról

-----STARTING---POINT---ALTALANOS--- 

1. Az Országgyűlés - a megszűnt Kulturális Alap jogutódaként - 1993-ban hozta létre a Nemzeti Kulturális Alapot (a továbbiakban: NKA) az 1993. évi XXIII. törvénnyel (Nkat.). Az NKA megalapításának elsődleges célja az volt, hogy a hazai kulturális élet egyik legfőbb pénzügyi támasza legyen a nemzeti és egyetemes értékek létrehozásának, megőrzésének, valamint a határon túli terjesztésének támogatása révén. Az NKA megőrizte önállóságát az elkülönített állami pénzalapok 1995-ben életbe léptetett megszüntetése, illetve összevonása után is.

A Magyar Köztársaság 1999. évi költségvetéséről szóló 1998. évi XC. törvény részeként, a központi költségvetés előirányzatainak megalapozását szolgáló rendelkezések és törvénymódosítások között került sor az Nkat. újabb módosítására. Ebben rögzítésre került, hogy az NKA megvalósítását a központi költségvetés elkülönített fejezeti kezelésű előirányzata szolgálja, amellyel a miniszter az Nkat. előírásai szerint rendelkezik. A megváltozott státusznak az elnevezésben is kifejezésre kellett jutnia, így 1999. január 1-jétől az NKA új neve: Nemzeti Kulturális Alapprogram.

1999-ben nyilvánvalóvá vált, hogy az NKA szervezeti felépítését is hozzá kell igazítani ahhoz, hogy az Alap megszűnt, és helyébe a miniszter rendelkezése alatt álló fejezeti kezelésű költségvetési előirányzat lépett. (Míg korábban az NKA működéséért a miniszter felelőssége csak közvetett volt, addig az új helyzetben a minisztert közvetlen felelősség terheli az Alapprogram működtetéséért, forrásainak rendeltetésszerű felhasználásáért.)

Ezen túlmenően, az Nkat. gyakorlati alkalmazása során is több olyan jogértelmezési kérdés merült fel, amelyek nem rendezhetők APEH-állásfoglalások, miniszteri szintű iránymutatások kiadásával. Végül szükségessé vált az Nkat. Mellékletének hozzáigazítása a Kombinált Nómenklatúrának megfelelő vámtarifaszámokhoz, valamint az SZJ és ÉJ jegyzékek változásaihoz.

A Magyar Köztársaság 2000. évi költségvetéséről szóló 1999. évi CXXV. törvényben sor került az NKA szervezeti felépítését rögzítő szakasz módosítására.

2. A benyújtott törvényjavaslat az NKA szervezetét, illetve működését egy területen érinti: a szükségképpen páros számú szakmai kollégiumok döntéseinél szavazategyenlőség esetén a szakmai kollégium vezetője dönt.

A törvény orvosolja továbbá az Nkat. gyakorlati alkalmazása során felmerült - elsődlegesen költségvetés-technikai és számviteli jellegű - kérdéseket. Ennek megfelelően pontosítja az alkotóművészeti tevékenység járulékmentességét az új SZJ besorolás szerint, meghatározza a kulturális járulék alapját a számviteli törvény hatálya alá tartozó kötelezettek esetében és az Szja. törvény hatálya alá tartozó egyéni vállalkozók, valamint önálló tevékenységet végző magánszemélyek esetében.

Az Nkat. 7. §-a részletezi azt, hogy az Alapprogramból mely célokra teljesíthetők kiadások. A törvény - a kulturális mecenatúra szélesebb körűvé tétele érdekében - a felsorolást kiegészíti az épített örökség támogatásával és a nemzetközi tagdíjakkal. Nem indokolt viszont e felsorolásban fenntartani a honoráriumok és tiszteletdíjak társadalombiztosítási járulékához történő hozzájárulást. Az Alapprogramból megítélt támogatás felhasználásáról készült beszámolóban ugyanis a költségek között el lehet számolni a program, rendezvény, mű stb. megvalósításához, elkészítéséhez kapcsolódó tiszteletdíjakat és közterheiket.

Az Nkat. korábban nem definiálta a törvény mellékletében meghatározott kötelezetti kört (gyártó, forgalmazó, előállító stb.), ezért a törvény egy új, értelmező rendelkezést tartalmaz, amely tisztázza azt, hogy kiket kell érteni a törvényben foglalt kötelezettek alatt. Az értelmező rendelkezések között kerül sor a minősített kategóriák (pornó- és erőszaktartalmú mű, illetve termék) fogalmi pontosítására, és ezzel egyidejűleg a funkcióját vesztett „szextartalmú” kategória eltörlésére. Hatályát veszti az NKA bevételei között szerepeltetett szerzői jogi bírság is, mivel az új szerzői jogi törvény kiemelte ezt a jogintézményt a szerzői és szomszédos jogok megsértésének jogkövetkezményeiből.

A törvény mellékletének szükségszerű átdolgozása (vámtarifaszámokra történő átfordítása) lehetőséget ad arra, hogy bizonyos érdemi változtatásokra is sor kerüljön a járulékköteles termékek és szolgáltatások körében:

A funkcióját vesztett „szextartalmú” termék, mű és szolgáltatások kikerülnek a járulékköteles körből. A pornó- és erőszaktartalmú mű (termék) definiálásával ugyanakkor az önbevallási fegyelem erősödése, következésképpen a járulék-befizetések emelkedése várható.

Az 1996-os módosításkor technikai hiba folytán kimaradó pornó- és erőszaktartalmú újságok, folyóiratok és hangfelvételek, valamint a pornó- és erőszaktartalmú film- és videogyártás bekerülnek a 25 százalékos minősített körbe. A „hagyományos” film- és videogyártást ezzel szemben a jövőben nem terhelné járulékfizetési kötelezettség.

A szolgáltatások körében a nyomtatott sajtóban megjelenő hirdetés járulékkulcsa 0,5 százalékról 1 százalékra emelkedik - hasonlóan az elektronikus sajtóban megjelentetett hirdetések tarifájához.

A rádiós- és televíziós-szolgáltatás 1996-ban azért került ki az Nkat-ból, mert a jogalkotó így (is) próbálta preferálni a közszolgálati műsorszolgáltatást. A kereskedelmi csatornák megjelenésével nem indokolt fenntartani ezt a preferenciát, azonban a közszolgálati műsorszolgáltatás továbbra is járulékmentes marad.

Bekerül a járulék köteles körbe a műalkotás- és régiség-kiskereskedelem, valamint az építészeti értéket megtestesítő építmények, épületek kivitelezése.

A kettős különadóztatás (fogyasztási adó és kulturális járulék) elkerülése érdekében kikerül a járulékköteles körből az ékszer és részei.

Kikerül a járulékköteles körből a közösségi-művelődési szolgáltatás. Egyrészt az új SZJ rendszerben ennek a tevékenységnek nincs megfelelője, másrészt nem indokolt az amúgy is támogatásra szoruló közművelődés külön adóztatása.

Alapkövetelmény, hogy az átlagos felkészültségű jogalanyok számára is érthetően, kétséget kizáró módon azonosítható legyen a vámtarifaszámokra alapozott új termékazonosító hivatkozások hatályos szövegezése és kódjele. Éppen ezért - besorolási segédletként  szükséges közzétenni a hivatalos lapban a Kombinált Nómenklatúrának megfelelő besorolási kódszámok részletes bontását. Emellett rendeleti szinten szükséges szabályozni a kivitelezőt terhelő járulékalap megállapításának és megfizetésének módját. Mindezekre az Nkat. módosítás külön pontban ad felhatalmazást a nemzeti kulturális örökség miniszterének és a pénzügyminiszternek.

-----STARTING---POINT---RESZLETES---

Az 1. §-hoz

Az Nkat. 2. § (3) bekezdése részletezi az NKA szervezeti felépítését és döntéshozatali rendszerét. A jelenlegi szabályozásban ugyanakkor nincs utalás arra az esetre, ha a szükségképpen páros számú szakmai kollégium (egyik felét miniszter kéri fel, másik felét a szakmai szervezetek küldik) döntésénél szavazategyenlőség alakul ki. Ezt a hiányosságot pótolja a törvény a (4) bekezdés beiktatásával akként, hogy szavazategyenlőség esetén a szakmai kollégium elnökének a szavazata dönt.

A 2-3. §-hoz

Az Nkat. 5. §-a tartalmazza a kulturális járulékfizetésre vonatkozó konkrét előírásokat, továbbá a járulékfizetés alóli speciális mentességeket. A törvény gyakorlati alkalmazása során azonban több olyan jogértelmezési kérdés merült fel, amelyek állásfoglalások kiadását tették szükségessé. Ezeknek a kérdéseknek egy részét a törvényben kell elrendezni, elkerülendő a párhuzamos (esetenként egymásnak ellentmondó) állásfoglalásokat, szakmai tájékoztatókat.

A rendelkezés a következő, elsődlegesen számviteli típusú kérdéskörök törvényi szabályozását tartalmazza:

- az alkotóművészi tevékenység és az előadóművészi tevékenység járulékmentességének pontosítása az új Szja. besorolás szerint;

a kulturális járulék alapja a számviteli törvény hatálya alá tartozó kötelezettek (gyártók, szolgáltatók, kivitelezők stb.) esetében és az szja törvény hatálya alá tartozó egyéni vállalkozók, valamint önálló tevékenységet végző magánszemélyek esetében;

a kötelezettek járulékfizetésre vonatkozó nyilvántartásának az adóellenőrzést végző hatóság számára egyértelműnek és átláthatónak kell lennie.

Ezeket az előírásokat a törvény az Nkat. 5. § (2) bekezdésének módosításával és egy külön 5/A. § beiktatásával léptetné életbe.

A 4. §-hoz

Az Nkat. 7. §-a részletezi azt, hogy az Alapprogramból mely célokra teljesíthetők kiadások. A kulturális mecenatúra szélesebb körűvé tétele érdekében a felsorolást a törvény kiegészíti az épített örökség és az építőművészettel kapcsolatos tevékenységek támogatásával, valamint a nemzetközi tagdíjakkal.

Nem indokolt viszont e felsorolásban fenntartani a honoráriumok és tiszteletdíjak társadalombiztosítási járulékához történő hozzájárulást. Az Alapprogramból megítélt támogatás felhasználásáról készült beszámolóban ugyanis a költségek között el lehet számolni a program, rendezvény, mű stb. megvalósításához, elkészítéséhez kapcsolódó tiszteletdíjakat és közterheiket.

Az 5. §-hoz

A jogalkalmazás során számos esetben jelentett problémát a járulékfizetésre kötelezett személyének a megállapítása annak okán, hogy a törvény nem definiálja a gyártó, importáló, kiadó stb. fogalmát. Értelmezési nehézséget okozott az is, hogy egyes BTO számokhoz tartozó termékekhez rendelt kötelezetti kör nem igazán életszerű. Mindezekre tekintettel a törvény egy - az Nkat. 9. §-a után 9/A. §-ként belépő  új értelmező rendelkezést tartalmaz, amely tisztázza azt, hogy kiket kell érteni a törvényben foglalt kötelezettek alatt.

Az értelmező rendelkezések között kerül meghatározásra a 25 százalékos, emelt összegű járulékkal terhelt erőszaktartalmú mű, illetve a pornótartalmú mű. E kategóriáknak az értelmezésével régi adósságát törleszti a jogalkotó, ugyanakkor azt is látni kell, hogy ezekben az esetekben rendkívül nehéz egzakt, a szubjektív megítéléstől elvonatkoztatott definíciókat adni.

A fentiektől függetlenül, szükség van e minősített kategóriák egyértelműbb tisztázására, ugyanis a járulékbevallások során ritkán fordul elő, hogy egy kötelezett az általa gyártott vagy forgalmazott művet erőszaktartalmúnak minősítse. Éppen ezért a fogalmi pontosítástól a bevallások „tisztulása” és a járulékbefizetések növekedése várható. A „szextartalmú mű” és „szextartalmú termék”, mint minősítő kategória kikerül a törvényből, ennek megfelelően az értelmező rendelkezések között sem kell szerepeltetni.

A 6. §-hoz

A törvény újraalkotja az Nkat. Mellékletét a kulturális járulék fizetésére kötelezett termékek és szolgáltatások köréről. A változtatás egyrészt formai okokból vált szükségessé, másrészt néhány tartalmi (érdemi) módosításra is sor kerül.

A hatályos Nkat. Melléklete a kulturális járulék fizetésére kötelezett termékek körét a Belföldi Termékosztályozás (BTO) hivatkozási számai szerint szerepelteti, miközben a Kormány a 2260/1996. (IX. 26.) Korm. határozatának 3. pontjában előírta, hogy az „egyéb, a termékekre adó jellegű befizetési kötelezettséget előíró jogszabályokban a Kombinált Nomenklatúrára át kell térni”. (A vámjogszabályok és az adótörvények már megfelelnek ennek az előírásnak.)

Ennek megfelelően készült el a Melléklet átdolgozott hivatkozási rendszere annak érdekében, hogy 2000-ben már a Kereskedelmi Vámtarifa alapját adó Kombinált Nómenklatúra (KN) alapján legyenek azonosíthatók az Nkat. hatálya alá tartozó termékek. Emellett a Szolgáltatások Jegyzéke és az Építményjegyzék 1999. január 1-jei változásait is át kellett vezetni a Mellékleten. Mindezzel a Kormány eleget tesz annak a követelménynek, hogy a belföldi és az import eredetű áruk azonos megítélés alá tartozzanak. A Melléklet jelentősebb érdemi módosításai a következők:

- a funkcióját vesztett „szextartalmú” termék, mű és szolgáltatások kiemelése a járulékköteles körből;

- az 1996-os törvénymódosítás során technikai hibaként kimaradó pornó-, illetve erőszaktartalmú újságok, folyóiratok és hangfelvételek, valamint a pornó- és erőszaktartalmú film-, videogyártás bevonása a járulék köteles körbe;

- a szolgáltatások körében a nyomtatott sajtóban megjelenő hirdetés járulékkulcsának 0,5-ről 1 százalékra történő felemelése;

- a kereskedelmi rádiós és televíziós szolgáltatás újbóli bevonása a járulékköteles szolgáltatások körébe. A javasolt kulcs: 2 százalék;

- a műalkotás- és régiség-kiskereskedelem beemelése a járulék köteles körbe (1 százalék);

- a Kereskedelmi Vámtarifa előírásaihoz alkalmazkodva, a híradástechnikai termékek körében a polgári repülés készülékeinek méltányosságból történő mentesítése a járulékfizetési kötelezettség alól;

- az ipari felhasználású alkatrészek, továbbá a közszolgálatban használatos (egészségügyi, katonai, kulturális stb. célú) speciális termékek méltányosságból történő mentesítése a járulék alól - hangsúlyozottan nem alanyi jogon;

- a kettős különadóztatás (fogyasztási adó és kulturális járulék) elkerülése érdekében kikerül a járulékköteles körből az ékszer és részei;

- a (nem minősített kategóriába tartozó) film- és videogyártás, valamint a közösségi művelődési szolgáltatás kiemelése a járulék köteles körből;

- az Építményjegyzékben foglalt egyes építmények kivitelezésének bevonása a járulék köteles körbe (a járulékkulcs: 0,2 százalék).

A 7. §-hoz

A várható jogértelmezési, jogalkalmazási nehézségek elkerülése céljából, rendeleti szinten szükséges szabályozni a kivitelezőt terhelő járulékalap megállapításának és megfizetésének módját. Emellett besorolási segédletként szükséges közzétenni a Magyar Közlönyben a Kombinált Nómenklatúrának megfelelő besorolási kódszámok részletes bontását, hogy az átlagos felkészültségű jogalanyok számára is érthetően, kétséget kizáró módon azonosítható legyen a vámtarifaszámokra alapozott új termékazonosító hivatkozások hatályos szövegezése és kódjele. Mindezekre az Nkat. módosítás külön pontban ad felhatalmazást a nemzeti kulturális örökség miniszterének és a pénzügyminiszternek. A besorolási segédlet a 2000. január 1-jén hatályos Kereskedelmi Vámtarifa szükséges részletezése szerint készül.

-----STARTING---POINT---VEGE---

A 8. §-hoz

A módosítás a kihirdetését követő 45. napon lép hatályba, összhangban az államháztartásról szóló 1992. évi XXXVIII. törvény 10. § (4) bekezdésével. Ezzel egyidejűleg hatályát veszti az Alapprogram bevételei között szerepeltetett „szerzői jogi bírság-befizetések” kitétel [4. § (1) bekezdésének f) pontja], összhangban a szerzői jogról szóló 1999. évi LXXVI. törvénnyel, amely már nem tartalmazza ezt az elavult jogintézményt a szerzői és a szomszédos jogok megsértésének jogkövetkezményei között. Hatályát veszti továbbá a 7. § g) pontja (ezzel kapcsolatban lásd a 4. §-hoz fűzött indokolás második bekezdését).