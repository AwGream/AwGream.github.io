2013. évi XXXV. törvény indokolása

az egyes agrár tárgyú törvények módosításáról

-----STARTING---POINT---ALTALANOS--- 

A termőföldről szóló 1994. évi LV. törvény (a továbbiakban: Tft.) módosításával pontosításra, illetve kiegészítésre kerülnek azok a rendelkezések, amelyeket az egyes agrár tárgyú törvények módosításáról szóló 2012. évi CCXIII. törvény (a továbbiakban: Módtv.) nem megfelelően, illetve hiányosan épített be a Tft.-be. A törvény ezért a jogalkalmazás szempontjából egyértelműsíti a Módtv. által módosított Tft. egyes rendelkezéseit.

2012. augusztus 1-jei hatálybalépéssel - az élelmiszerlánc-felügyeleti díj bevezetésével összefüggésben - jelentősen átalakult az agrárium területén fizetendő hatósági díjak rendszere. Az élelmiszerláncról és hatósági felügyeletéről szóló 2008. évi XLVI. törvény 47/B. §-a bevezette az élelmiszerlánc-felügyeleti díjat, amelyet a törvényben meghatározott élelmiszerlánc-szereplők kötelesek fizetni az élelmiszerlánc-felügyelet alá tartozó tevékenységükből származó árbevételük (jövedelmük) után. A kettős díjfizetés elkerülése érdekében a felügyeleti díj bevezetésével felülvizsgálatra kerültek a hatósági eljárásokért, vizsgálatokért fizetendő igazgatási szolgáltatási díjakat is. A felülvizsgálat következtében az igazgatási szolgáltatási díjak száma a korábbi 2500-ról hozzávetőlegesen 1000-re csökken. Ugyanakkor az illetékszabályok alapján, ha egy eljárásra nincs díjmérték megállapítva, akkor az általános tételű illetéket kell megfizetni, ami ellentétes volt a kormányzati szándékokban szereplő tehercsökkentési törekvésekkel. Erre tekintettel törvényi szinten kell rögzíteni azt a szabályt, amely szerint az eljárás díj és illetékmentesnek minősül, ha a törvény végrehajtására kiadott díjrendelet nem tartalmaz az adott eljárás vonatkozásában díjfizetési kötelezettséget.

-----STARTING---POINT---RESZLETES---

Az 1. §-hoz

A halastó művelési ágú ingatlanokat a tó egységes biológiai fenntartása érdekében nem lehet megosztani, hanem mint egységet indokolt kezelni, ezért ezt kivételként szerepeltetni kell.

A 2. §-hoz

A hatályos rendelkezés nyelvtanilag hibás, továbbá nem volt egyértelmű a fellebbezési határidő.

A 3. §-hoz

A feladat hatékony és gyors elvégzése érdekében szükséges a törvényi felhatalmazás az adatkezelésre.

A 4. §-hoz

A hatály kiterjesztése indokolt azokra a részarány földkiadás során keletkezett osztatlan közös tulajdon megszüntetésének részletes szabályairól szóló 405/2012. (XII. 28.) Korm. rendelet hatálybalépését megelőzően megindult ügyekre nézve, amelyekben az ingatlanügyi hatóság a keretmérést elvégezte, illetve jogerős határozatot hozott a földrészlet megosztásának módjáról, kiindulási helyéről és irányáról, annak érdekében, hogy a közigazgatási hatósági eljárás megindításának időpontjában hatályos jogszabályi rendelkezések szerint lehessen az eljárást lefolytatni. Mindez lehetővé teszi az ingatlanügyi hatóság által elvégzett eljárások kifizethetőségét.

A 5., 12., 14., 18-20 és 22. §-hoz

2012. augusztus 1-jei hatályba lépéssel - az élelmiszerlánc-felügyeleti díj bevezetésével összefüggésben - jelentősen átalakult az agrárium területén fizetendő hatósági díjak rendszere. Az élelmiszerláncról és hatósági felügyeletéről szóló 2008. évi XLVI. törvény 47/B. §-a bevezette az élelmiszerlánc-felügyeleti díjat, amelyet a törvényben meghatározott élelmiszerlánc-szereplők kötelesek fizetni az élelmiszerlánc-felügyelet alá tartozó tevékenységükből származó árbevételük (jövedelmük) után. A kettős díjfizetés elkerülése érdekében a felügyeleti díj bevezetésével felülvizsgálatra kerültek a hatósági eljárásokért, vizsgálatokért fizetendő igazgatási szolgáltatási díjakat is. A felülvizsgálat következtében az igazgatási szolgáltatási díjak száma a korábbi 2500-ról hozzávetőlegesen 1000-re csökken. Ugyanakkor az illetékszabályok alapján, ha egy eljárásra nincs díjmérték megállapítva, akkor az általános tételű illetéket kell megfizetni, ami ellentétes volt a kormányzati szándékokban szereplő tehercsökkentési törekvésekkel. Erre tekintettel törvényi szinten kell rögzíteni azt a szabályt, amely szerint az eljárás díj és illetékmentesnek minősül, ha a törvény végrehajtására kiadott díjrendelet nem tartalmaz az adott eljárás vonatkozásában díjfizetési kötelezettséget.

A 6-9. §-hoz

A Tft. 11. § (1) bekezdését egy második mondattal egészíti ki. A Tft. 2012. december 31-ig hatályos 11. § (1) bekezdése akként rendelkezett, miszerint a haszonélvezeti jog és a használat jogának szerződéssel való alapítására a II. fejezet tulajdonszerzést korlátozó rendelkezéseit kell megfelelően alkalmazni. A 2012. évi CCXIII. törvény 2013. január 1-jei hatállyal úgy módosította a Tft. 11. § (1) bekezdését, hogy a haszonélvezeti jogot szerződéssel jogszerűen már nem lehet alapítani. E tilalom azonban nem vonatkozik a közeli hozzátartozók közötti haszonélvezeti jog szerződéssel való alapítására. Ugyanakkor ez esetben továbbra is indokolt korlátok közé szorítani a jogszerzést. Ezért a Tft. kiegészül azzal, hogy a közeli hozzátartozók között szerződéssel alapított haszonélvezeti jog esetében a II. fejezetnek a tulajdonszerzésre vonatkozó rendelkezéseit megfelelően kell alkalmazni, így a közeli hozzátartozó javára is csak akkor alapítható szerződéssel haszonélvezeti jog, ha ennek során a termőföld tulajdonjogának megszerzésére vonatkozó alanyi és területi korlátok is figyelembevételre kerülnek. E szabályokat a folyamatban lévő ügyekre és a megismételt eljárásokban is alkalmazni kell.

A törvény kiegészíti a Tft.-t 18/A. §-sát, melynek alapján a haszonbérbe adó személyében bekövetkező változás esetén a haszonbérbe adó jogutódja rendes felmondással megszüntetheti a jogelődje által kötött haszonbérleti szerződést.

A Tft. 18/A. §-ának új (2) bekezdése - az (1) bekezdésben foglaltakhoz képest - kiegészíti a haszonbérleti szerződésnek rendes felmondással történő megszüntetésének esetkörét. A törvény rendelkezése alapján a haszonbérbe adó jogutódja a haszonbérletet a gazdasági év végére felmondhatja. A hatályos szabályozás szerint ugyanis a haszonbérbe adó személyében bekövetkező változás nem szünteti meg a fennálló haszonbérleti szerződést [Ptk. 460. §; 432. § (3) bek.], ami sok esetben jelentős hátrányt jelent azon gazdálkodóknak, akik adott esetben elővásárlási jogukkal élve, vagy birtok-összevonási célzattal szereznek földtulajdont, avagy az elhunyt tulajdonos örököseként a jövőben gazdálkodni kívánnak a megörökölt termőföldön, de a jogelőd által létesített hosszú távú haszonbérlet ezt akadályozza. A rendelkezés alapján a tulajdonos személyében bekövetkező változás esetén az új tulajdonos jogosult lesz eldönteni, hogy a gazdasági év végére felmondás útján megszünteti-e a jogelődje által létesített haszonbérleti szerződést. A törvényben szereplő 60 napos felmondási idő a haszonbérlő számára biztosítja azt, hogy fel tudjon készülni a szerződés megszüntetésére.

Az egyéb módon történő jogutódlás esetében is csak akkor illeti meg a haszonbérbe adó jogutódját a felmondás joga, ha a felmondással egyidejűleg kötelezettséget válla arra, miszerint a tulajdonába került termőföldet öt éven belül nem idegeníti el, és azt saját maga használja, hasznosítja. A rendelkezés itt rögzíti azt az általános kötelezettséget is, hogy a szerződés megszűnésekor - eltérő megállapodás hiányában - a haszonbérbe adó jogutódja és a haszonbérlő köteles egymással elszámolni.

Továbbá módosítja a Tft.-nek a földhasználati nyilvántartásba való bejelentési kötelezettségről szóló rendelkezését annak érdekében, hogy a zártkertek tulajdonosai mentesüljenek a bejelentési kötelezettség alól. Így a zártkert használatát csak a haszonélvezőnek, illetve annak a kívülálló harmadik személynek kell bejelentenie, aki a tulajdonossal, illetve a haszonélvezővel való megállapodás alapján használja.

A 10. §-hoz

A Tft. 11. § (2) bekezdésében meghatározott öntözési szolgalmi jog hibásan került telki szolgalomként megjelölésre, melynek javítása szükséges.

A 11. §-hoz

Pontosításra került, hogy nem az összes, a miniszter felügyelete alá tartozó szervnek, hanem kizárólag az ingatlanügyi hatóságok iratanyagára vonatkozik a Földügyi és Távérzékelési Levéltár hatásköre.

A 13. §-hoz

A hivatásos vadász szolgálati igazolványának és szolgálati jelvényének kiadásához szükséges részletes szabályok megalkotására vonatkozó felhatalmazó rendelkezés.

A 15. §-hoz

A halászati őr szolgálati igazolványának és szolgálati jelvényének kiadásához szükséges részletes szabályok megalkotására vonatkozó felhatalmazó rendelkezés.

A 16. §-hoz

Pontosító rendelkezés a nem hiteles térképi másolatok kiadására vonatkozóan.

A 17. §-hoz

A természetvédelmi őr és az önkormányzati természetvédelmi őr szolgálati igazolványának és szolgálati jelvényének kiadásához szükséges részletes szabályok megalkotására vonatkozó felhatalmazó rendelkezés.

A 21. §-hoz

A korábbi rendelkezés nem könnyítette meg számottevően a részarány földkiadási eljárás során létrejött osztatlan közös tulajdonok megszüntetését. A jelen törvénymódosítás hatására a magánerdő gazdálkodás színvonalának javulása várható.

Az 1/1 arányú tulajdoni hányadok kialakításának elősegítése nagymértékben megkönnyíti a felelős magánerdő gazdálkodást. A törvénymódosítás a területi korlátok enyhítésével elő kívánja segíteni a tulajdonostársak részére a közös tulajdon megszüntetését. Természetesen a megosztás ebben az esetben sem veszélyeztetheti a fenntartható erdőgazdálkodást.

A 23. §-hoz

Az erdészeti szakszemélyzet és jogosult erdészeti szakszemélyzet, valamint az erdővédelmi szolgálat tagjának igazolványának és szolgálati jelvényének kiadásához szükséges részletes szabályok megalkotására vonatkozó felhatalmazó rendelkezés.

A 24. §-hoz

Az élelmiszerláncról és hatósági felügyeletéről szóló 2008. évi XLVI. törvény módosításáról szóló 2012. évi XVIII. törvény módosítása 2011. november 30-i hatállyal visszamenőlegesen megszüntette a bor forgalomba hozatali járulék fizetési kötelezettséget és lehetővé tette az ezen időpontot követően megfizetett összegek 2012. november 30-áig történő visszaigényelhetőségét. Ugyanakkor ezen határnapig még további mintegy 30 millió Ft összeg nem került visszaigénylésre, így indokolt a határidő további egy évvel való meghosszabbítása.

A 25. §-hoz

Az Fttv. 5. § (3) bekezdésének korábbi módosítását követően az adatszolgáltatásra jogosultak körét szükséges meghatározni.

A 26. §-hoz

Igazgatási szolgáltatási díjat tőrvényi szinten kellett megállapítani.

Díjmentességet törvényi szinten kellett megállapítani. Indokolt, hogy oktatási és kutatási célra (ami nem minősül földmérési tevékenységnek) ne kelljen az adatértéket megfizetni.

A 27. §-hoz

A felhasználható adatok hiteles forrásból való származási kötelezettségének előírása.

A 28. §-hoz

A jogkövető magatartás ösztönzésére szükséges a bírság bevezetése, amely illeszkedik az Fttv.-ben meghatározott szankciók rendszerébe.

A 29. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 100. § (1) bekezdésének a) pontja értelmében fellebbezés kizárása csak törvényi szinten történhet, ugyanakkor a Honvédelmi Minisztérium nem rendelkezik olyan szervezeti elemmel, amely a honvédelem térképészeti támogatásáért felelős szerv szakmai döntését felül tudná bírálni.

A 30. §-hoz

Szükséges törvényi felhatalmazást adni a Kormány részére, hogy kijelölhesse, a törvényben meghatározott bírságokat mely államigazgatási szervek jogosultak kivetni. Az MH GEOSZ nem államigazgatási szerv, így a Ket. 12. § (3) bekezdésének e) pontja szerint hatósági feladat ellátását kormányrendeleti szintű szabályozás írhat elő számára.

A honvédelmi miniszter hatáskörébe utalt földmérési és térképészeti adatok nem kerülnek hitelesített formában szolgáltatásra, így nem állapít meg a törvény igazgatási szolgáltatási díjat az általa kezelt adatbázisokra ezért a felhatalmazás indokolatlan volt.

A 31. §-hoz

Adminisztrációs hiba kerül kijavításra, ugyanis a térképi adatbázisnak része kell, hogy legyen az épületek, építmények fedvény, így az ezen pontot tartalmazó rendelkezés hatályba léptetése indokolt.

-----STARTING---POINT---VEGE---

A 32. §-hoz

Hatályba léptető rendelkezés.