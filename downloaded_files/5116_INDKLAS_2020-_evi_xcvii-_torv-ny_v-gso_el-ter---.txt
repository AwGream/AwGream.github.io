2020. évi XCVII. törvény végső előterjesztői indokolása

az Európai Gazdasági Közösség és a San Marino Köztársaság közötti együttműködésről és vámunióról szóló megállapodás és az Európai Gazdasági Közösség és a San Marino Köztársaság közötti együttműködésről és vámunióról szóló megállapodáshoz csatolt jegyzőkönyv kihirdetéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

Az Európai Gazdasági Közösség és a San Marino Köztársaság közötti együttműködésről és vámunióról 1991. december 16-án megállapodás jött létre, amely 2002. április 1-jén lépett nemzetközi jogi hatályba. Az Európai Gazdasági Közösség és a San Marino Köztársaság közötti együttműködésről és vámunióról szóló megállapodáshoz csatolt, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz való csatlakozása következtében szerződő félként való részvételéről szóló Jegyzőkönyv 2005. május 4-én jött létre és 2005. augusztus 1-jén lépett nemzetközi jogi szempontból hatályba. Magyarország az Európai Unióhoz való csatlakozásával részesévé vált az Európai Gazdasági Közösség által megkötött megállapodásoknak.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjára, (3) bekezdésére, valamint 9. §-ára figyelemmel, a Megállapodást és a Jegyzőkönyvet törvénnyel szükséges kihirdetni.

Az Nsztv. 12/B. §-a alapján, ha a nemzetközi szerződéssel létrehozott szerv által hozott - Magyarország számára nemzetközi jogi jogokat és kötelezettségeket létesítő, módosító vagy megszüntető - döntés vagy a nemzetközi szerződés módosítása a nemzetközi szerződés rendelkezései alapján abban az esetben is kötelezi Magyarországot, ha a döntés, illetve a módosítás kötelező hatályát Magyarország nem ismerte el, a döntést, illetve a módosítást Magyarország tekintetében történő hatálybalépését megelőzően - a nemzetközi szerződés kötelező hatályának elismerésével kapcsolatos eljárási cselekmények mellőzésével - a 9. és 10. § megfelelő alkalmazásával ki kell hirdetni.

A 2. §-hoz

A Megállapodás hivatalos magyar nyelvű szövegét az 1. melléklet, a Jegyzőkönyv hiteles magyar nyelvű szövegét a 2. melléklet tartalmazza.

A 3. §-hoz

A törvény hatálybalépéséről rendelkezik.

A 4. §-hoz

Az Nsztv. 10. § (1) bekezdés f) pontja alapján a törvény tartalmazza a szerződés végrehajtásáért felelős miniszter megjelölését.