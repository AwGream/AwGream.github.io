1990. évi XCVIII. törvény indokolása

a külföldiek magyarországi befektetéseiről szóló 1988. évi XXIV. törvény módosításáról

-----STARTING---POINT---ALTALANOS--- 

A magyar gazdasági szerkezet átalakítása az egyik elengedhetetlen előfeltétele annak, hogy gazdasági felzárkózásunk elkezdődhessen, versenyképessége kialakulhasson és megerősödjön. E célkitűzés megvalósításában különösen fontos szerepet játszhat a külföldi működő tőke beáramlása, amelynek elősegítése érdekében olyan jogi szabályozás szükséges, amely a külföldi befektetők számára nemzetközi összehasonlításban is vonzó lehetőségeket biztosít, ugyanakkor gazdasági prioritásainkkal is összhangban van.

A külföldiek magyarországi befektetéseiről szóló törvény hatálybalépésétől eltelt két esztendő tapasztalatai, valamint az időközben bekövetkezett jogszabályi változások indokolják a törvény átfogó felülvizsgálatát, és a szükséges korszerűsítések elvégzését.

A Javaslat a nemzeti elbánás talaján állva közelíti a szabályozást a más magyar gazdálkodó szervezetekhez, ugyanakkor bizonyos kedvezmények megőrzésével továbbra is ösztönözni igyekszik a külföldi befektetéseket.

-----STARTING---POINT---RESZLETES---

Az 1. §-hoz

A külföldiek magyarországi befektetéseiről szóló törvény a többségében külföldi tulajdonban álló gazdasági társaság alapításához államigazgatási engedély beszerzését kívánta meg, amely a devizahatósági engedélyt is magában foglalta. Egyben úgy rendelkezett, hogy az ötvenszázalékos mértéket el nem érő külföldi részesedés esetén devizahatósági engedély nem szükséges. A Javaslat - a tapasztalatok birtokában - a külföldi részesedés nagyságához kötött államigazgatási engedélyt a jövőben nem kívánja meg, egyben kimondja azt is, hogy a külföldi befektetéseihez devizahatósági engedély nem szükséges.

A Javaslat által követett szabályozás jelentős lépés a nemzeti elbánás biztosítása felé, egyben lényeges egyszerűsítést jelent a társaságok megalakulása szempontjából is.

A 2. §-hoz

A Javaslat lehetőséget ad arra, hogy a külföldi saját pénzbeli hozzájárulását az őt megillető osztalék (részesedés) vagy ezek elidegenítése esetén a kapott ellenérték újbóli befektetésével teljesítse.

A 3. §-hoz

A hatályos szabályozás pontosítását célzó rendelkezés lényege annak egyértelmű kimondása, hogy a vállalkozási nyereségadó megfizetésén kívül a társaságnak nyereségéből más befizetési kötelezettséget nem kell teljesíteni. Ez természetesen nem jelenti azt, hogy az esetleges egyéb, más gazdálkodó szervezeteket is terhelő befizetési kötelezettség (pl. műszaki fejlesztési hozzájárulás) alól ezek a társaságok mentesülnek.

A 4-5. §-hoz

A Javaslat a nemzeti elbánás elvének következetesebb érvényesítése érdekében az újonnan alakuló társaságok részére nem kíván adókedvezményt biztosítani pusztán azon az alapon, hogy a társaságban meghatározott arányban külföldi tőke is működik. A biztosítandó adókedvezmények a társaság által folytatott, a gazdaság szempontjából értékelendő, vagy különösen fontos tevékenységek folytatásához kapcsolódnak és a korábbi szabályozással ellentétben a törvényben meghatározott időre szólnak. Lehetőséget kíván biztosítani a Javaslat arra is, hogy a társaság a törvényben szabályozott adókedvezmények mellett egyéb, külön jogszabályban szabályozott kedvezményeket vegyen igénybe.

A befektetések ösztönzése érdekében a Javaslat szerint további adókedvezményre nemcsak az a társaság jogosult, amelynek külföldi tagja nyereségét vagy annak egy részét az alapítói vagyon emelésére fordítja, hanem bármely társaság, amelybe a külföldi tag az őt megillető osztalékát, részesedését ismételten befektette.

A 6. §-hoz

Az egyéb jogszabályi változásokra tekintettel tartalmaz a Javaslat módosító szabályokat.

A 7. §-hoz

Nem indokolt, hogy az apportként behozott azon termelőeszközök is vámmentességet élvezzenek, amelyeket a társaság nem termelési célra használ. Ezért a Javaslat, a termelőeszköz fogalmának meghatározásával egy időben, úgy rendelkezik, hogy a termelőeszközök után - amennyiben a társaság azokat a rendelkezésre bocsátástól számított három éven belül elidegeníti, használatba, illetve bérbe adja - a vámot utólag meg kell fizetni.

A 8. §-hoz

Az időközi jogszabályi változásokat követve tartalmaz a Javaslat módosító szabályokat.

A 9. §-hoz

A Javaslat lehetőséget kíván teremteni arra, hogy a külföldi tag pénzbeli hozzájárulását a társaság a konvertibilis valutában felmerülő költségei (pl. utazási, továbbképzési költségek) fedezésére fordítsa. Egyben a 7. § rendelkezéseivel összhangban a vám utólagos megfizetésének kötelezettségét írja elő arra az esetre, ha a termelési célú beszerzéseket nem eredeti céljára használja a társaság, hanem azok értékesítéséből, bérbeadásából kíván gazdasági eredményt elérni.

A 10. §-hoz

A hatályos szabályozást kiegészítve a Javaslat biztosítja a külföldi részére a befektetés pénznemében történő átutalás lehetőségét az alaptőke csökkentése folytán őt megillető összegre is, egyben egyértelműen kimondja, hogy az átutalásnak a forintfedezet megléte az előfeltétele. Rendelkezik a Javaslat arra az esetre is, ha a külföldi hozzájárulását kizárólag nem pénzbeli betéttel teljesítette.

A 11. §-hoz

A vámszabadterületi társaságokat megillető kedvezményeket a hatályos szabályozás szerint a pénzügyminiszter nem vámszabadterületi társaság részére is engedélyezheti. A Javaslat a törvény 43. §-a utolsó mondatának pontosításával az e kedvezményben részesített társaságokat külföldinek minősíti.

A 12. §-hoz

A Javaslat kibővíti a különösen fontos tevékenységek jegyzékét, a gazdaság szempontjából kiemelt figyelmet érdemlő tevékenységekkel.

-----STARTING---POINT---VEGE---

A 13. §-hoz

A § a Javaslat elfogadása esetén szükségessé váló átmeneti intézkedésekről rendelkezik. Kimondja, hogy a hatálybalépésig benyújtott, de még el nem bírált kérelmekre a Javaslat szabályai vonatkoznak. A Tv. 9. §-a alapján benyújtott kérelmek külön államigazgatási döntést már nem igényelnek, így a hatálybalépés napja után a társasági szerződés (alapszabály stb.) a cégbírósághoz benyújtható. A Javaslat rendelkezéseiből természetszerűen következik, hogy a hatálybalépést követően a cégbírósághoz benyújtott társasági szerződések cégbejegyzéséhez államigazgatási engedély nem szükséges, így azok a társaságok is bejegyezhetők - az egyéb szükséges feltételek megléte esetén -, amelyek az államigazgatási engedély beszerzése iránt kérelmet nem terjesztettek elő.

Biztosítja a Javaslat azt is, hogy a hatálybalépést megelőzően alakult társaságok - a Javaslat rendelkezéseivel összhangban - korábbi adókedvezményeiket igénybe vehessék.

Egyúttal gondoskodik az államigazgatási engedélyekre vonatkozó, ezzel összefüggő törvényi rendelkezések és ezzel, valamint a Javaslat egyéb előírásaival kapcsolatban a gazdasági társaságokról szóló 1988. évi VI. törvény megfelelő rendelkezéseinek hatályon kívül helyezéséről és módosításáról.