2020. évi CVI. törvény

egyes vagyonkezelő alapítványokról és az azoknak történő vagyonjuttatásról

A Millenáris Park mint a nemzeti és a nemzetközi együttműködést jelképező kulturális és oktatási központ, valamint az egykori meghatározó ipari létesítmény, a Ganz Villamossági Művek Lövőház utcai telepe épületeinek megóvása, a területen megvalósítandó nemzeti identitástudatot és összetartozást erősítő, értékmegőrző, kulturális, tudományos és társadalmi feladatok, továbbá a Batthyány Lajos Alapítványnak a magyar nemzet iránt elkötelezett, az európai egység irányába mutató, a közös keresztény-kulturális értékek és a demokratikus, képviseleti kormányzás alapján álló magyar közélet előmozdítására, továbbá a magyar tehetségek kibontakoztatására és Magyarország megbecsültségének világszerte való növelésére, a Mathias Corvinus Collegium Alapítványnak a kiemelten tehetséges fiatalok támogatása ügyének megvalósítására irányuló tevékenységének támogatása érdekében, valamint a polgári művelődési, oktatási, kulturális és tudományos értékeket megőrző alapítvány létrehozása érdekében az Országgyűlés a következő törvényt alkotja:

1. A Millenáris Tudományos Kulturális Alapítvány

1. § (1) Az Országgyűlés felhívja a Kormányt, hogy az állam nevében tegye meg a szükséges intézkedéseket a Millenáris Tudományos Kulturális Alapítvány (a továbbiakban: Millenáris Alapítvány) közérdekű vagyonkezelő alapítvány formájában történő létrehozására.

(2) A Millenáris Alapítvány alapítása során az állam képviseletében a társadalmi és civil kapcsolatok fejlesztéséért felelős miniszter (a továbbiakban: miniszter) jár el.

(3) A Millenáris Alapítvány kuratóriumának elnökét és tagjait a miniszter jelöli ki.

(4) A Millenáris Alapítvány feladata a Millenáris Parkban a nemzeti és a nemzetközi együttműködést jelképező, Európa társadalmi, kulturális és életmódbeli értékein, a tudományos-technikai fejlesztésen és az információs társadalom eredményein alapuló, jövőt bemutató tudományos, kulturális és oktatási központ és innovatív, családbarát, interaktív közösségi tér megteremtésének és működési feltételeinek a biztosítása, amely cél maradéktalan megvalósítása érdekében a Millenáris Tudományos Kulturális Nonprofit Korlátolt Felelősségű Társaság (a továbbiakban: Millenáris Tudományos Kulturális Nonprofit Kft.) valamennyi egy évet meghaladó időtartamú, határozott időre szóló bérleti jogviszonya e törvény erejénél fogva e törvény hatálybalépésének napjával megszűnik, a bérlők azonnali és teljes kártalanítása mellett. A kártalanítás mértéke megegyezik a határozott idejű bérleti jogviszonyból még hátralévő évek és a Millenáris Tudományos Kulturális Nonprofit Kft.-vel szerződéses jogviszonyban álló fél e törvény hatálybalépését megelőző három üzleti évének adózott eredménye átlagának szorzatával.

(5) A Millenáris Alapítvány (4) bekezdés szerinti tevékenysége, valamint a Millenáris Alapítvány ezen céljainak a megvalósítása közérdekű célnak minősül. A Millenáris Alapítvány e céljainak megvalósításával közvetlenül összefüggő gazdasági tevékenységet végez, amely keretében az alapító által rendelt, valamint a Millenáris Alapítványhoz csatlakozók és adományozók által juttatott vagyont kezeli.

(6) A Millenáris Alapítvány alapító okiratában gondoskodni kell arról, hogy az alapítói jogok teljes körének gyakorlására a Millenáris Alapítvány kuratóriuma kerüljön kijelölésre.

2. A Millenáris Alapítvány részére történő vagyonjuttatás

2. § (1) A nemzeti vagyonról szóló 2011. évi CXCVI. törvény (a továbbiakban: Nvtv.) 13. § (3) bekezdése és az állami vagyonról szóló 2007. évi CVI. törvény (a továbbiakban: Vtv.) 36. § (1) bekezdése alapján - a preambulumban és az 1. § (4) bekezdésében meghatározott célok megvalósítása érdekében - az 1. melléklet szerinti állami vagyonelemeket ingyenesen, nyilvántartási értéken történő átvezetéssel - a Vtv. 36. § (2) bekezdésétől eltérően - az indulótőke növelése érdekében alapítói vagyoni juttatásként a Millenáris Alapítvány tulajdonába kell adni.

(2) Az (1) bekezdés szerinti alapítói vagyoni juttatásként a Millenáris Alapítvány tulajdonába adott vagyon tekintetében nem kell alkalmazni az Nvtv. 13. § (4) bekezdés b) pontját, valamint az Nvtv. 13. § (7) és (8) bekezdésében foglaltakat.

(3) Az 1. melléklet szerinti vagyonelemek tekintetében a Millenáris Alapítvány nyilvántartásba vételének hatályával a miniszter gyakorolja az államot megillető tulajdonosi jogokat és teljesíti a kötelezettségeket. A miniszter az 1. mellékletben meghatározott vagyonelemek (1) bekezdés szerinti tulajdonba adásáról a Millenáris Alapítvány alapító okiratában rendelkezik.

(4) Ha a Millenáris Alapítvány a tulajdonába adott 1. melléklet szerinti vagyonelemet el kívánja idegeníteni, akkor az alapító okiratban előírt módon meghatározott piaci áron köteles annak megvásárlására az államnak - a miniszterhez eljuttatott nyilatkozattal - ajánlatot tenni, amelyre tekintettel az államot vételi jog illeti meg. A vételi jog biztosítására az államot elidegenítési és terhelési tilalom illeti meg.

(5) Ha a miniszter a (4) bekezdés szerinti ajánlat közlésétől számított 90 napon belül úgy nyilatkozik, hogy a vagyonelem tekintetében az állam a vételi jogával nem kíván élni, vagy ha az ajánlat közlésétől számított 90 napon belül nem tesz nyilatkozatot, úgy az állam vételi joga megszűnik.

(6) A (4) bekezdés szerinti elidegenítésből származó bevételnek az elidegenítés költségeinek kiegyenlítését követően fennmaradó részét a Millenáris Alapítvány az 1. § (4) bekezdésében meghatározott célok és feladatok megvalósítására köteles fordítani. A Millenáris Alapítvány az értékesítésből származó bevételt a Millenáris Alapítvány működési költségeinek finanszírozására nem használhatja fel.

(7) A Millenáris Alapítvány jogutód nélküli megszűnése vagy megszüntetése esetén az 1. melléklet szerinti vagyonelemek tulajdonjoga az államra száll vissza.

(8) A Millenáris Alapítvány további vagyonának és költségvetési támogatásának biztosításáról a Kormány gondoskodik.

(9) Az (1) bekezdés szerinti vagyonjuttatást úgy kell tekinteni, hogy az az általános forgalmi adóról szóló 2007. évi CXXVII. törvény (a továbbiakban: Áfa tv.) 17. § (1) bekezdésében és 18. § (1) bekezdésében meghatározott feltételek szerinti juttatással esik egy tekintet alá.

3. A Batthyány Lajos Alapítvány

3. § (1) Az Országgyűlés felhívja a Kormányt, hogy az állam nevében tegye meg a szükséges intézkedéseket a Batthyány Lajos Alapítványhoz való, e törvényben meghatározott vagyoni juttatás teljesítésével történő csatlakozásra, a Batthyány Lajos Alapítvány alapító okiratának a vagyonkezelő alapítványokról szóló 2019. évi XIII. törvény (a továbbiakban: Vatv.) rendelkezéseinek megfelelő módosítására és a Batthyány Lajos Alapítványnak közérdekű vagyonkezelő alapítványként való nyilvántartásba vételére.

(2) Az állam képviseletében a 3. és a 4. alcím alkalmazása során a miniszter jár el.

(3) A Batthyány Lajos Alapítvány alapító okiratában gondoskodni kell arról, hogy az alapítói jogok teljes körének gyakorlására a Batthyány Lajos Alapítvány kuratóriuma kerüljön kijelölésre.

(4) A Kormánynak az állam nevében a Batthyány Lajos Alapítványhoz való, e törvényben meghatározott vagyoni juttatás teljesítésével történő csatlakozására csak akkor kerülhet sor, ha a Batthyány Lajos Alapítvány alapító okiratának a Batthyány Lajos Alapítvány vagyonkezelő alapítványként való nyilvántartásba vétele érdekében a Vatv. rendelkezéseinek megfelelő, a Batthyány Lajos Alapítvány kuratóriumának új tagjait kijelölő, valamint a Batthyány Lajos Alapítvány kuratóriumának az alapítói jogok teljes körének gyakorlására történő kijelöléséhez szükséges módosítása legkésőbb a Kormánynak az állam nevében a Batthyány Lajos Alapítványhoz való csatlakozása során megtörténik.

(5) Az (1) bekezdésben előírtaknak, valamint a 4. §-ban meghatározott céloknak, a nemzeti vagyonnal való felelős gazdálkodás követelményének az érvényre juttatásával történő megvalósítása érdekében, az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény 1. § (1) bekezdésében meghatározottaktól eltérően a Kormány, az állam nevében, e törvény rendelkezései alapján - e törvényben meghatározott vagyonjuttatás teljesítésével - csatlakozhat a Batthyány Lajos Alapítványhoz azzal, hogy az alapítók, a csatlakozó, valamint az alapítói jogok gyakorlására a (3) bekezdés értelmében kijelölt kuratórium, illetve az alapítói jogokat esetlegesen gyakorló egyéb személy vagy szerv nem szüntetheti meg a Batthyány Lajos Alapítványt.

4. § A Batthyány Lajos Alapítványnak a magyar nemzet iránt elkötelezett, az európai egység irányába mutató, a közös keresztény-kulturális értékek és a demokratikus, képviseleti kormányzás alapján álló magyar közélet előmozdítására, továbbá a magyar tehetségek kibontakoztatására és Magyarország megbecsültségének világszerte való növelésére, valamint az alapító okiratában meghatározott egyéb céljainak és feladatainak megvalósítására irányuló tevékenysége közfeladatnak minősül. A Batthyány Lajos Alapítvány közfeladatát saját működése, valamint az alapító okiratában meghatározott céljaival összhangban álló tevékenységet folytató, illetve megvalósítani kívánó harmadik személyek útján látja el. A Batthyány Lajos Alapítvány e tevékenysége, valamint a Batthyány Lajos Alapítvány e céljainak a megvalósítása közérdekű célnak minősül. A Batthyány Lajos Alapítvány céljainak megvalósítását szolgáló gazdasági tevékenységet végez, így különösen az alapítók által rendelt, és a Batthyány Lajos Alapítványhoz csatlakozók által juttatott vagyont kezeli.

4. A Batthyány Lajos Alapítvány részére történő vagyonjuttatás

5. § (1) Az Nvtv. 13. § (3) bekezdése és a Vtv. 36. § (1) bekezdése alapján - a 4. §-ban meghatározott célok megvalósítása érdekében - a 3. melléklet szerinti ingatlant - ideértve az azon e törvény hatálybalépéséig megvalósult felépítményt is -, valamint - annak elkészültekor - az ingatlanon folyamatban lévő állami forrásból megvalósuló építési, kivitelezési munkálatok eredményeképpen létrejövő vagyonnövekményt (a továbbiakban: Vagyonnövekmény) ingyenesen, nyilvántartási értéken történő átvezetéssel - a Vtv. 36. § (2) bekezdésétől eltérően - csatlakozói vagyoni juttatásként a Batthyány Lajos Alapítvány tulajdonába kell adni.

(2) Az (1) bekezdés szerint ingyenesen tulajdonba adott ingatlan, illetve a Vagyonnövekmény tekintetében nem kell alkalmazni az Nvtv. 13. § (4) bekezdés b) pontját, valamint (7) és (8) bekezdését. Az (1) bekezdés szerinti vagyonjuttatás során a 3. melléklet szerinti védett ingatlan esetében nem kell alkalmazni a kulturális örökség védelméről szóló 2001. évi LXIV. törvény (a továbbiakban: Kötv.) 44. § (1) bekezdés a) pontját és (4) bekezdését, valamint az állami vagyonnal való gazdálkodásról szóló 254/2007. (X. 4.) Korm. rendelet [a továbbiakban: 254/2007. (X. 4.) Korm. rendelet] 25. § (5) bekezdését.

(3) A 3. melléklet szerinti ingatlan, illetve a Vagyonnövekmény tekintetében - a Kormánynak, az állam nevében a Batthyány Lajos Alapítványhoz való csatlakozásának hatályával - a miniszter gyakorolja az államot megillető tulajdonosi jogokat és teljesíti a kötelezettségeket. A miniszter a 3. melléklet szerinti ingatlan tulajdonba adásáról a Batthyány Lajos Alapítvánnyal a csatlakozásra irányuló nyilatkozat és az annak elfogadására irányuló nyilatkozat alapján kötött megállapodásban, a Vagyonnövekmény tulajdonba adásáról pedig - az (1) bekezdés szerinti építési, kivitelezési munkálatok elkészültekor - a Batthyány Lajos Alapítvánnyal kötött további megállapodásban rendelkezik.

(4) A 3. melléklet szerinti ingatlanon folyamatban lévő állami forrásból megvalósuló építési, kivitelezési munkálatoknak a Kormány határozatában kijelölt megvalósítója - a 3. melléklet szerinti ingatlan tulajdonjogának átruházását követően - a munkálatok - ideértve a használatbavételi engedély megszerzésére irányuló eljárást is - részleteiről megállapodást köt a Batthyány Lajos Alapítvánnyal.

(5) A 3. melléklet szerinti ingatlan tulajdonjogát a Batthyány Lajos Alapítvány a terhekkel együtt szerzi meg.

(6) Az (1) bekezdés szerinti - ingatlanra és Vagyonnövekményre egyaránt vonatkozó - vagyonjuttatást úgy kell tekinteni, hogy az az Áfa tv. 17. § (1) bekezdésében és 18. § (1) bekezdésében meghatározott feltételek, valamint az illetékekről szóló 1990. évi XCIII. törvény 17/D. § (1) bekezdése szerinti juttatással esik egy tekintet alá.

5. A Mathias Corvinus Collegium Alapítvány és a részére történő vagyonjuttatás

6. § (1) Az Nvtv. 13. § (3) bekezdésében és a Vtv. 36. § (1) bekezdésében foglaltak alapján - a Mathias Corvinus Collegium tehetséggondozási programjának és a Maecenas Universitatis Corvini Alapítvány oktatási tevékenységének támogatásáról szóló 2020. évi XXVI. törvény (a továbbiakban: MCC tv.) preambulumában és 2. §-ában meghatározott célok megvalósítása érdekében - a 2. mellékletben felsorolt állami tulajdonban lévő ingatlanokat ingyenesen, nyilvántartási értéken történő átvezetéssel - a Vtv. 36. § (2) bekezdése szerinti rendelkezéstől eltérve - az indulótőke növelése érdekében a Mathias Corvinus Collegium Alapítvány (a továbbiakban: MCC Alapítvány) tulajdonába kell adni.

(2) Az (1) bekezdés szerint ingyenesen tulajdonba adott ingatlanok tekintetében nem kell alkalmazni az Nvtv. 13. § (4) és (5), valamint (7) és (8) bekezdésében foglaltakat. Az (1) bekezdés szerinti vagyonjuttatás során a 2. mellékletben szereplő ingatlanok esetében nem kell alkalmazni a Kötv. 44. § (1) bekezdés a) pontját és (4) bekezdését, valamint a 254/2007. (X. 4.) Korm. rendelet 25. § (5) bekezdését.

(3) A 2. melléklet szerinti ingatlanok tekintetében a törvény erejénél fogva, az e törvény hatályba lépésének napjától a miniszter gyakorolja az államot megillető tulajdonosi jogokat és teljesíti a kötelezettségeket. A miniszter tulajdonosi joggyakorlói minőségét - kérelmére - az ingatlan-nyilvántartásba be kell jegyezni. Az (1) bekezdés szerinti tulajdonátruházásoknak az ingatlan-nyilvántartásba történő bejegyzésére alkalmas szerződéseket az állam nevében a tulajdonosi joggyakorló készíti el és köti meg.

(4) A 2. melléklet szerinti ingatlanok tulajdonjogát az MCC Alapítvány a terhekkel együtt szerzi meg.

(5) Az MCC Alapítvány jogosult a tulajdonába adott, 2. melléklet szerinti ingatlanokat hasznosítani. Ha az MCC Alapítvány a tulajdonába adott, 2. melléklet szerinti ingatlanokat értékesíti, az ingatlanok tulajdonjogának átruházásából származó bevételnek az átruházás költségeinek kiegyenlítését követően fennmaradó részét az MCC tv. 2. §-ban meghatározott célok és feladatok megvalósítására köteles fordítani.

(6) Az (1) bekezdés alapján történő vagyonjuttatást úgy kell tekinteni, hogy az az Áfa tv. 17. § (1) bekezdésében és 18. § (1) bekezdésében meghatározott feltételek szerinti juttatással esik egy tekintet alá.

6. A Polgári Művelődésért Oktatási, Kulturális és Tudományos Alapítvány

7. § (1) Az Országgyűlés felhívja a Kormányt, hogy az állam nevében tegye meg a szükséges intézkedéseket a Polgári Művelődésért Oktatási, Kulturális és Tudományos Alapítvány (a továbbiakban: Polgári Művelődésért Alapítvány) közérdekű vagyonkezelő alapítvány formájában történő létrehozására.

(2) A Polgári Művelődésért Alapítvány alapítása során az állam képviseletében az államháztartásért felelős miniszter jár el.

(3) A Polgári Művelődésért Alapítvány feladata a kulturális értékek megőrzése, kulturális rendezvények szervezésében való közreműködés, oktatási tevékenység folytatása, elősegítése, az épített örökség, különösen a műemléki örökség védelmében való közreműködés, az ilyen jellegű tevékenységet végző szervezetek, intézmények, személyek támogatása.

(4) A Polgári Művelődésért Alapítvány (3) bekezdés szerinti tevékenysége, valamint a Polgári Művelődésért Alapítvány ezen céljainak a megvalósítása közérdekű célnak minősül. A Polgári Művelődésért Alapítvány e céljainak megvalósításával közvetlenül összefüggő gazdasági tevékenységet végez, amely keretében az alapító által rendelt, valamint a Polgári Művelődésért Alapítványhoz csatlakozók és adományozók által juttatott vagyont kezeli.

(5) A Polgári Művelődésért Alapítvány alapító okiratában gondoskodni kell arról, hogy az alapítói jogok teljes körének gyakorlására a Polgári Művelődésért Alapítvány kuratóriuma kerüljön kijelölésre.

7. A Polgári Művelődésért Alapítvány részére történő vagyonjuttatás

8. § (1) Az Nvtv. 13. § (3) bekezdése és a Vtv. 36. § (1) bekezdése alapján - a 7. § (3) bekezdésében meghatározott célok megvalósítása érdekében - a 4. melléklet szerinti ingatlant ingyenesen, nyilvántartási értéken történő átvezetéssel - a Vtv. 36. § (2) bekezdésétől eltérően - a Polgári Művelődésért Alapítvány tulajdonába kell adni.

(2) A Polgári Művelődésért Alapítvány tulajdonába adott vagyon tekintetében nem kell alkalmazni az Nvtv. 13. § (4), (5), (7) és (8) bekezdésében foglaltakat.

(3) Az (1) bekezdés szerinti vagyonjuttatás során a 4. melléklet szerinti védett ingatlan esetében nem kell alkalmazni a Kötv. 44. § (1) bekezdés a) pontját és (4) bekezdését, valamint a 254/2007. (X. 4.) Korm. rendelet 25. § (5) bekezdését.

(4) A 4. melléklet szerinti ingatlan tekintetében a tulajdonváltozás ingatlan-nyilvántartásba történő bejegyzésére alkalmas szerződést a Magyar Nemzeti Vagyonkezelő Zártkörűen Működő Részvénytársaság (a továbbiakban: MNV Zrt.) köti meg a Polgári Művelődésért Alapítvánnyal.

(5) Az (1) bekezdés szerinti ingatlanjuttatással egyidejűleg a 7. § (3) bekezdésében meghatározott közfeladatok ellátására rendelkezésre álló állami tulajdonú ingatlanban található ingó vagyontárgyak e törvény erejénél fogva ingyenesen a Polgári Művelődésért Alapítvány tulajdonába kerülnek.

(6) Az (5) bekezdés szerint átszálló ingóságokról jegyzőkönyvet kell felvenni, amelyet az átadó és az átvevő képviseletére jogosult személy ír alá. Az átszálló ingó vagyonelemek bekerülési értéke megegyezik az adott vagyonelemre vonatkozó, átadó szervezet könyveiben szereplő nyilvántartási értékkel.

(7) A 4. mellékletben meghatározott ingatlan tulajdonjogát a Polgári Művelődésért Alapítvány a terhekkel együtt szerzi meg.

9. § (1) A 4. melléklet szerinti, ingyenesen tulajdonba adott ingatlanon e törvény erejénél fogva határozatlan időre szóló elidegenítési és terhelési tilalom áll fenn. Az elidegenítési és terhelési tilalomnak az átruházó javára szóló ingatlan-nyilvántartásba történő feljegyzését a tulajdonjog bejegyzése iránti kérelem benyújtásával egyidejűleg az MNV Zrt. kérelmezi.

(2) A 8. § (1) bekezdése alapján történő vagyonjuttatást úgy kell tekinteni, hogy az az Áfa tv. 17. § (1) bekezdésében és 18. § (1) bekezdésében meghatározott feltételek szerinti juttatással esik egy tekintet alá.

(3) A Polgári Művelődésért Alapítvány további vagyonának és költségvetési támogatásának biztosításáról a Kormány gondoskodik.

-----STARTING---POINT---VEGE---

8. Záró rendelkezések

10. § Ez a törvény a kihirdetését követő napon lép hatályba.

11. § A 2. § (1) és (2) bekezdése, (4)-(7) bekezdése, a 3. § (5) bekezdése, az 5. § (1) és (2) bekezdése, a 6. § (1), (2) és (5) bekezdése, a 8. § (1) és (2) bekezdése, a 9. § (1) bekezdése és a 13. § az Alaptörvény 38. cikk (1) és (2) bekezdése alapján sarkalatosnak minősül.

12. § (1) A Vatv. 10/A. § (1) bekezdése helyébe a következő rendelkezés lép:

„(1) A vagyonkezelő alapítvány részére teljesíthető pénzbeli vagyoni juttatás. A közfeladatot ellátó közérdekű vagyonkezelő alapítvány részére az alapító okiratában meghatározott célok megvalósításának elősegítése érdekében teljesített pénzbeli vagyoni juttatás nem minősül külön törvény szerinti támogatásnak, az alapító okiratában meghatározott célok elérése érdekében pályázati eljárásban részt vehet és pályázati támogatásban részesülhet.”

(2) A Vatv. 7. alcíme a következő 10/B. §-sal egészül ki:

„10/B. § (1) A vagyonkezelő alapítvány részére teljesíthető természetbeni - különösen ingatlan - vagyoni juttatás is. A közfeladatot ellátó közérdekű vagyonkezelő alapítvány részére az alapító okiratában meghatározott célok megvalósításának elősegítése érdekében teljesített természetbeni vagyoni juttatás nem minősül külön törvény szerinti támogatásnak, az alapító okiratában meghatározott célok elérése érdekében pályázati eljárásban részt vehet és pályázati támogatásban részesülhet.

(2) Amennyiben az (1) bekezdés szerint juttatott vagyont a közérdekű vagyonkezelő alapítvány elidegeníti, úgy a juttatott vagyon tekintetében az államot - más jogosultakat megelőzően - törvény eltérő rendelkezése hiányában elővásárlási jog illeti meg.”

13. § Hatályát veszti az Nvtv. 2. melléklet III. pont 1. alpontjában foglalt táblázat 1.8. és 1.16. sora, valamint IV. pontjában foglalt táblázat 3. sora.

1. melléklet a 2020. évi CVI. törvényhez

A Millenáris Alapítvány részére történő vagyonjuttatás

 

 A

 B

 1.

 Gazdasági társaság megnevezése

 Átadandó állami tulajdonban álló részesedés megjelölése

 2.

 Millenáris Tudományos Kulturális Nonprofit Korlátolt Felelősségű Társaság

 9 180 000 000 forint törzsbetét

2. melléklet a 2020. évi CVI. törvényhez

Az MCC Alapítvány részére történő vagyonjuttatás

 

 A

 B

 C

 1.

 Település

 Helyrajzi szám

 Tulajdoni hányad

 2.

 Pécs

 17535, 17550

 valamennyi esetében 1/1

 3.

 Révfülöp

 799/1, 799/2, 1171, 1174/4,02/1, 02/21, 02/22, 02/23

 valamennyi esetében 1/1

 4.

 Szekszárd

 3998

 1/1

 5.

 Szombathely

 6130

 1/1

 6.

 Zalaegerszeg

 3589/A/1

 125/190

3. melléklet a 2020. évi CVI. törvényhez

A Batthyány Lajos Alapítvány részére történő vagyonjuttatás

 

 A

 B

 C

 D

 1.

 Település

 Kerület

 Helyrajzi szám

 Tulajdoni hányad

 2.

 Budapest

 I. kerület

 14357

 1/1

4. melléklet a 2020. évi CVI. törvényhez

A Polgári Művelődésért Alapítvány részére történő vagyonjuttatás

 

 A

 B

 C

 D

 1.

 TELEPÜLÉS

 KERÜLET

 HELYRAJZI SZÁM

 Tulajdoni hányad

 2.

 Budapest

 II. kerület

 54281

 1/1