2011. évi LV. törvény indokolása

az Európai Unió által elrendelt pénzügyi és vagyoni korlátozó intézkedések végrehajtásáról, valamint ehhez kapcsolódóan egyes törvények módosításáról szóló 2007. évi CLXXX. törvény módosításáról

-----STARTING---POINT---ALTALANOS---

Általános indokolás

Az Európai Unió Tanácsa 2010. október 25-én fogadta el 961/2010/EU számú rendeletét (a továbbiakban: rendelet), amely az Iránnal szembeni korlátozó intézkedésekről és a 423/2007/EK rendelet hatályon kívül helyezéséről szól. A rendelet megerősíti, egyúttal jelentősen bővíti az Iránnal szemben korábban bevezetett korlátozó intézkedéseket. A rendelet pénzügyi szektorra vonatkozó része új engedélyezési és értesítési kötelezettségeket tartalmaz az iráni személyek, szervezetek vagy szervek részéről, illetve részére történő átutalások vonatkozásában. Az új elemek végrehajtására (az értesítések fogadására és az engedélyezési eljárás lefolytatására) egy nemzeti hatóságot szükséges kijelölni, valamint szükséges a hatóság megfelelő eljárásának jogszabályban történő rögzítése.

A törvény célja a rendelet pénzügyi szektorra vonatkozó része hazai végrehajtásának a biztosítása. A szoros kapcsolódások és az egységes, átlátható hazai szabályozás érdekében fontos a tág értelemben vett, az EU jogi aktusain alapuló pénzügyi és vagyoni korlátozó intézkedések végrehajtását egy törvényben szabályozni. Ennek megfelelően az Európai Unió által elrendelt pénzügyi és vagyoni korlátozó intézkedések végrehajtásáról, valamint ehhez kapcsolódóan egyes törvények módosításáról szóló 2007. évi CLXXX. törvény (a továbbiakban: Kit.) módosításával szükséges garantálni a nemzeti szintű végrehajtást.

-----STARTING---POINT---RESZLETES---

Részletes indokolás

Az 1. §-hoz

A rendelet pénzügyi szektorra vonatkozó része hazai végrehajtásának biztosítása, valamint a koherens fogalomhasználat érdekében a törvény kiegészíti a Kit. 1. §-ában meghatározott értelmező rendelkezéseket az uniós jogi aktus fogalmával, valamint bevezeti a pénzeszközök átutalására vonatkozó korlátozó intézkedés és a pénzeszköz átutalásának fogalmát.

A 2. §-hoz

A Kit. új 11-14. §-ai a pénzeszközök átutalására és pénzügyi szolgáltatásokra vonatkozó korlátozó intézkedés végrehajtásának hazai részletszabályait (az érintett szolgáltatók és a pénzeszközök átutalására vonatkozó korlátozó intézkedés foganatosításáért felelős szerv kötelezettségeit, az eljárás részletszabályait, az adatkezelésre és megkeresésre, továbbá a felügyeletre és intézkedésekre vonatkozó rendelkezéseket) határozzák meg.

A rendelet által bevezetett, a pénzeszközök átutalására és pénzügyi szolgáltatásokra vonatkozó korlátozó intézkedés végrehajtása a korlátozással érintett országból érkező és oda küldött átutalásokkal kapcsolatos bejelentési kötelezettséget, illetve a vonatkozó uniós rendeletben meghatározott értékhatár felett engedélyhez kötött továbbítást, illetve a rendeletben meghatározott esetekben annak megakadályozását jelenti. Amennyiben a pénzeszközök átutalására és pénzügyi szolgáltatásokra vonatkozó korlátozó intézkedéssel érintett tranzakcióról van szó, a szolgáltatót kétféle kötelezettség terhelheti, egyrészt értesítési a pénzeszközök átutalására vonatkozó korlátozó intézkedés foganatosításáért felelős szervet, másrészt a vonatkozó uniós jogi aktusban meghatározott körben engedélyt kér a teljesítéshez. Az eljárásban a foganatosításért felelős szerv egyrészt fogadja az értesítéseket, másrészt engedélyhez kötött tranzakció esetében döntést hoz az engedély megadásáról vagy elutasításáról.

Tekintettel arra, hogy a pénzeszközök áutalására és pénzügyi szolgáltatásokra vonatkozó korlátozó intézkedések végrehajtása, illetve az ezzel kapcsolatos engedélyezési eljárás szükségszerűen együtt jár adatkezelési tevékenységgel, a törvény a foganatosításért felelős szervet felhatalmazza arra, hogy meghatározott adatkörre vonatkozóan, a törvényben meghatározott célhoz kötötten az abban meghatározott feltételek szerint adatokat kezeljen. A foganatosításért felelős szerv az általa kezelt adatokat a törvényben meghatározott feltételek mellett 5 év után köteles törölni.

A foganatosításért felelős szerv a 11. § szerinti engedélyezési eljárás lefolytatása során a döntésének megalapozása érdekében közigazgatási hatóságot, általános rendőrségi feladatok ellátására létrehozott szervet, terrorizmust elhárító szervet, nyomozó hatóságot, nemzetbiztonsági szolgálatot, ügyészt és bíróságot kereshet meg, meg kell azonban jelölnie a megkeresés pontos célját. A megkeresés vonatkozásában hatóság alatt értendő a pénzmosás és terrorizmus finanszírozása megelőzéséről és megakadályozásáról szóló törvényben meghatározott pénzügyi információs egységként működő hatóság is.

A megkeresett szerv a megkeresést a rá vonatkozó jogszabályban foglaltak szerint teljesíti. A megkeresett hatóság csak akkor tagadhatja meg a megkeresésben foglaltak teljesítését, ha az jogszabályba ütközik. A megkeresést nyolc napon belül teljesíteni kell. Ha a megkeresésben foglaltak teljesítéséhez magyar külképviseleti hatóság megkeresése szükséges, a megkeresésben foglaltak teljesítésének határideje a megkeresésnek a külképviseleti hatósághoz történő megérkezése napján kezdődik.

A törvény a pénzmosás és a terrorizmus finanszírozása megelőzéséről és megakadályozásáról szóló törvénnyel összhangban szabályozza a törvény rendelkezéseinek végrehajtását felügyelő szerv (a Pénzügyi Szervezetek Állami Felügyeletének) tevékenységét és az alkalmazandó intézkedéseket.

A Kit.-ben kapott felhatalmazás alapján a pénzeszközök átutalására vonatkozó korlátozó intézkedés foganatosításáért felelős szervként a Kormány a Nemzeti Adó- és Vámhivatal Bűnügyi Főigazgatóságát jelöli ki a Nemzeti Adó- és Vámhivatal szervezetéről és egyes szervek kijelöléséről szóló 273/2010. (XII. 9.) Korm. rendeletében.

A 3. §-hoz

Az Európai Unió jogának való megfelelés alcím alatt található közvetlenül alkalmazandó uniós jogi aktusok felsorolása kiegészítésre kerül az Iránnal szembeni korlátozó intézkedésekről szóló 961/2010/EU rendelet vonatkozó szakaszaival.

A 4. §-hoz

Felhatalmazó rendelkezést tartalmaz.

Az 5. §-hoz

Hatályba léptető rendelkezést tartalmaz.

A 6. §-hoz

A törvény az egységes fogalomhasználat érdekében a „közösségi” szövegrészt „uniós” szövegre módosítja a Kit. vonatkozó rendelkezéseiben.

A 7. § hoz

A törvény az egységes fogalomhasználat érdekében módosítja a cégnyilvánosságról, a bírósági cégeljárásról és a végelszámolásról szóló 2006. évi V. törvény 85. § (1) bekezdését, amelyben ezáltal a közösségi rendelet helyett uniós jogi aktusra történik utalás.

A 8. § hoz

A törvény jogharmonizációs záradékát tartalmazza.