2014. évi CII. törvény indokolása

a kiskereskedelmi szektorban történő vasárnapi munkavégzés tilalmáról

-----STARTING---POINT---ALTALANOS--- 

A törvény egy régóta a közbeszéd középpontjában álló vita végére kíván pontot tenni annak meghatározásával, hogy az üzletek mikor lehetnek nyitva Magyarországon. Az előterjesztő álláspontja szerint mára már megérett a helyzet arra, hogy számos nyugat-európai példa - így az osztrák vagy német minta - alapul vételével hazánkban is törvény szabályozza a kereskedelmi elárusítóhelyek nyitva tartását.

A törvény egyaránt törekszik arra, hogy a kereskedelmet - amely a nemzetgazdaság húzó ágazata - csak ésszerű mértékben, a nyilvánvaló kivételek alkalmazása mellett korlátozza, ugyanakkor elősegítse azt is, hogy a vasárnap valóban az ország döntő része számára pihenőnap legyen. Olyan szabadnap, amelyen a családi együttlétre nyitva álló rövid időt nem kurtítja még a vásárlással eltöltött idő is.

A családok számára azért jelentene hozzáadott értéket, ha a kereskedelemben dolgozó szülők a Munka törvénykönyve alapján járó heti 2 pihenőnapjuk egyikét vasárnap kapnák meg kötelezően, mert a gyermekek hétköznap iskolában vannak és csak a hétvége áll rendelkezésre ahhoz, hogy szülők és gyermekek együtt legyenek.

A törvény kizárólag a vasárnap és a munkaszüneti napon tiltja meg az üzletek nyitva tartását; a többi esetben - így például szombaton is - kizárólag időbeli korlátok közé szorítja. Főszabály szerint az üzletek reggel 6 óra és este 10 óra között lehetnek nyitva Magyarországon.

Ezen törvény esetében különösen indokolt a kivételek körének alapos meghatározása. A törvény ezt egyrészt úgy oldja meg, hogy a törvény hatályát nem terjeszti ki egyes létesítményekre, tevékenységekre (pl. üzemanyagtöltő-állomás, gyógyszertárak, dohányboltok stb.), továbbá egyes tevékenységekre (pl. újságárus, virágárus, pék) eleve különös rendelkezéseket tartalmaz. Másrészt megteremti a lehetőséget arra is, hogy a Kormány - indokolt esetben - így különösen az érintett település(rész) sajátosságai, illetve turisztikai szempontok alapján kivételeket állapíthasson meg egy erre külön meghatározott eljárásrendben.

Fontos célkitűzése a törvénynek, hogy nem kívánja korlátozni a kis családi üzletek nyitva tartását akkor, ha ezek nem jelentős alapterületű kereskedelmi egységes, és az egyébként tiltott időszakokban az üzlet tulajdonosai, illetve segítő családtagjaik maguk végzik a kereskedelmi tevékenységet.

-----STARTING---POINT---RESZLETES---

Az 1. §-hoz

A törvény pontosan meghatározza azon tevékenységek körét, amelyekre kiterjed a törvény hatálya.

A törvény elsősorban a kereskedelemről szóló törvényben meghatározott, kis- és nagykereskedelmi tevékenységre terjed ki, de nem terjed ki a vendéglátásra, és a szabadidő eltöltésével közvetlenül összefüggő szolgáltatási tevékenységekre. Azaz, a törvény szerint vasárnap is lehet pl. étteremben étkezni, kávézóba, vagy éppen moziba menni. Ugyancsak nem terjed ki a törvény hatálya a kereskedelmi jellegű turisztikai szolgáltatási tevékenységre, valamint a szálláshelyen végzett kereskedelmi tevékenységre (amely a pihenési célok biztosításának szükségességével összefüggő kivételnek tekinthető).

A törvény - más európai uniós országok szabályozásával összhangban - konkrétan is nevesíti azon létesítményeket, tevékenységeket, amelyek nem esnek a hatálya alá, és így az előírt szabályoktól eltérő időben is nyitva tarthatnak.

A dohányboltok, illetve gyógyszertárak jelenleg is külön ágazati szabályozás szerint működnek - nem a kereskedelemről szóló törvény hatálya alatt - melyek specifikus termékek kiszolgálásával különös szabályozást indokolnak.

A nemzetközi forgalmú repülőterek, valamint az autóbusz és vasúti pályaudvarok a nemzetközi gyakorlat szerint indokolt kivételek az üzletek nyitva tartását szabályozó rendelkezések alól, különös tekintettel arra, hogy az itt bonyolított vásárlások elsősorban az utazás kényelmét, vagy egyéb, de semmiképpen sem a napi rendszeres bevásárlás céljait szolgálják.

Intézményi kivételt jelentenek az egészségügyi, büntetés-végrehajtási, illetve katonai objektumok, amelyekben eleve korlátozott a kereskedelmi tevékenység, de amelyekben e tevékenység folyamatos biztosításának lehetősége az intézmények jellegére tekintettel egyébként indokolt.

A gyakorlati kérdéseket, illetve a hagyomány szempontjait veszi figyelembe a törvény akkor, amikor az üzemanyagtöltő-állomásokat, illetve a piacokat és vásárokat a kivételek közé sorolja. Az üzemanyagtöltő-állomások a nemzetközi gyakorlat szerint indokolt kivételt jelentenek, hiszen az itt folytatott kereskedelmi tevékenység döntően az üzemanyag értékesítésére irányul (és semmiképpen sem a napi rendszeres bevásárlás lehetőségét teremti meg). A piacokat és vásárokat pedig hagyományosan vasárnap is tartanak, s ezt a hagyományt a törvény nem kívánja megtörni.

A 2. §-hoz

Értelmező rendelkezések.

A 3. §-hoz

A törvény egyértelműen meghatározza, hogy a kivételekkel nem érintett üzletek hétköznapokon - ha azok között nincs munkaszüneti nap - valamint szombaton (ideértve azt is, ha a szombat munkanapnak minősül) reggel 6-tól este 10 óráig tarthatnak nyitva; vasárnap és munkaszüneti napokon zárva tartanak.

A 4. §-hoz

A törvény különös rendelkezéseket tartalmaz az üzletek december 24-i és december 31-i nyitva tartására és meghatározza azt is, hogy az üzletben a zárórakor már bent tartózkodó személyek legfeljebb 30 percen belül szolgálhatóak ki. A törvény lehetőséget biztosít továbbá arra is, hogy az adott naptári évben advent négy vasárnapján, valamint egy tetszőleges vasárnapon a kereskedő - saját döntése alapján - nyitva tarthassa az üzletet reggel 6 és este 10 óra között azzal, hogy a döntését köteles előzetesen a kereskedelmi hatóság felé bejelenteni.

Az 5. §-hoz

A törvény indokolt kivételszabályokat állapít meg a pékárut és tejterméket árusító üzletekre, amelyek korábban is kinyithatnak, illetve vasárnap és munkaszüneti napokon is - korlátozott időben - nyitva tarthatnak. A virágboltok vasárnap és munkaszüneti napokon szintén - korlátozott időben - nyitva tarthatnak. A sportlétesítményekben üzemelő üzletek a sportrendezvények ideje alatt nyitva tarthatnak. A törvény megteremti a lehetőségét annak is, hogy a Kormány - indokolt esetben - így különösen az érintett település(rész) sajátosságai, illetve turisztikai szempontok alapján kivételeket állapíthasson meg egy erre külön meghatározott eljárásrendben.

A 6. §-hoz

A törvény deklarált célja, hogy a családi kisvállalkozások működését ne akadályozza akkor, ha a tevékenységet kisebb méretű boltban (200 nm-t meg nem haladó árusító területen) folytatják, és az általános zárva tartási időszakban a kereskedelmi tevékenységet a tulajdonosok, vagy segítő családtagjaik maguk gyakorolják.

A 7. §-hoz

Az üzletek nyitva tartására vonatkozó szabályokat - melyek a fogyasztóvédelemről szóló törvény alkalmazása szempontjából fogyasztóvédelmi rendelkezésnek minősülnek - a fogyasztóvédelmi hatóság ellenőrzi.

A törvény szigorú, ismételt szabályszegés esetén kötelezően alkalmazandó üzlet-bezárást ír elő szankcióként, a fogyasztóvédelemről szóló törvény által lehetővé tett egyéb szankciók alkalmazásának lehetősége mellett. A törvény megteremti a lehetőségét annak, hogy a nyitva tartásra vonatkozó rendelkezések kapcsán a kereskedelmi és fogyasztóvédelmi hatóság együttműködjék.

-----STARTING---POINT---VEGE---

A 8. §-hoz

Indokolt, hogy a kiemelt idegenforgalmú települések sajátosságaira figyelemmel végrehajtási rendelet részletezze a vasárnapi nyitva tartásra vonatkozó eltérő feltételrendszert.

A 9-10. §-hoz

Hatályba léptető, felhatalmazó és átmeneti rendelkezések. A záró rendelkezések megteremtik az összhangot az üzletek nyitva tartásáról szóló különös törvényi rendelkezések, valamint a kereskedelemről szóló törvényben meghatározott általános rendelkezések között.

Másrészt a kereskedelemről szóló törvény módosításával felhatalmazást ad a helyi önkormányzatoknak, hogy az éjszakai nyitva tartás feltételeire a helyi sajátosságok figyelembevételével további korlátozásokat állapíthassanak meg.

A 11. §-hoz

E törvény rendelkezéseivel összhangba kell hozni az Mt. vasárnapi rendes munkaidőre vonatkozó szabályait is.