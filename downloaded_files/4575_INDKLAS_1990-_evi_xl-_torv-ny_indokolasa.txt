1990. évi XL. törvény indokolása

az Alkotmány módosításáról szóló törvényjavaslathoz

-----STARTING---POINT---ALTALANOS---

Általános indokolás

Az Alkotmány módosításáról szóló törvényjavaslat (a továbbiakban: Javaslat) nem lép fel olyan igénnyel, hogy a jelen módosítás következtében megállapított Alkotmány olyan Alkotmánya lesz a Magyar Köztársaságnak, amely hosszú távon hazánk stabil alaptörvényének bizonyul. A Javaslat céljául csak azt tűzi ki, hogy az új Alkotmány megalkotásáig megfelelő alkotmányos biztosítékokat nyújtson ahhoz, hogy Magyarországon egy szilárd - demokratikus alapokon nyugvó - parlamentáris államrendszer alakuljon ki.

A Javaslat alapvetően két nagy szabályozási körre bontható.

1. A jelenleg hatályos Alkotmány - az 1990. május 9-én elfogadott módosításáig - kétféle parlamenti szavazási arányt ismert. Egyrészt egyes meghatározott tárgykörrel kapcsolatos (alkotmányerejű) törvények elfogadásához kétharmados, minősített többséget kíván meg, amely az összes országgyűlési képviselő kétharmadának igenlő szavazatát igényli; másrészt megjelöli az egyszerű többséget (a Parlament tagjai több mint felének jelenlétében a javaslat elfogadásához a jelenlevők több mint felének igenlő szavazata szükséges) igénylő döntések körét.

A parlamentáris demokráciákban az egyes kérdésekben történő szavazás általában ennél jóval bonyolultabb. Ennek oka az, hogy a szavazás mikéntje, a döntéshez szükséges szavazatok száma általában az eldöntésre váró kérdések jelentőségének és súlyának megfelelően alakul.

Mindezek alapján a Javaslat négyféle szavazási módot vezet be. Eszerint az Országgyűlés az egyes döntéseit egyszerű többséggel, abszolút többséggel (az összes képviselő 50%-a, plusz 1 fő), a jelenlevő képviselők kétharmadának igenlő szavazatával, vagy az összes országgyűlési képviselő kétharmadának támogató szavazatával hozza meg.

A jelenlegi Alkotmányban szereplő alkotmányerejű törvény kategóriát - amely gyakran értelmezési nehézségeket okozott - a leírtak alapján tehát a Javaslat megszünteti. Általános meghatározás helyett minden konkrét esetben megjelöli, hogy az adott kérdésben milyen döntési arányra, milyen támogató többségi szavazatra van szükség a tárgyban való állásfoglaláshoz. Ahol ilyen kifejezett megjelölés nem található a Javaslatban, ott a döntéshez egyszerű többség kell. E megoldás ugyan növeli az Alkotmány terjedelmét, de előnye, hogy minden esetben egyértelművé teszi a szavazás módját.

A Javaslat az összes képviselők kétharmadának igenlő szavazatát az Alkotmány módosításához, a nemzeti jelképekről szóló törvény elfogadásához, és a legfontosabb személyi döntések meghozatalához - a köztársasági elnök, az Alkotmánybíróság tagjai, az állampolgári, valamint a nemzeti és etnikai és kisebbségi jogok országgyűlési biztosai, az Állami Számvevőszék elnöke és alelnökei, továbbá a legfelsőbb bíróság elnöke megválasztásához - kívánja meg. Azoknak a nem kormányzati kérdésekre vonatkozó törvényeknek a meghozatalához, melyeknél fokozottan figyelembe kell venni az ellenzék véleményét, mint például a Házszabály elfogadása, a képviselők jogállásáról szóló törvény a Javaslat a jelenlevő képviselők kétharmadának igenlő szavazatát igényli. Emellett a Javaslat ilyen szavazati arányt ír elő az egyes emberi szabadságjogok, valamint más fontos kérdésekben is. (E körbe tartozik a Javaslat 4. §-a, 8. §-ának (3) bekezdése, 10. §-a 20. §-a, 23. §-a, 24. §-ának (2) bekezdése, 28. §-a, 32-35. §-a, 38-49. §-a.)

Abszolút többséget ír elő már most is az Alkotmány (a május 9-i alkotmánymódosítás következtében) a miniszterelnök megválasztásához, a Javaslat pedig ezzel szinkronban a bizalmatlansági indítvány elfogadásához is ezt a követelményt támasztja.

Kormányzati, és a Javaslatban tételesen meg nem jelölt egyéb kérdésekben az Országgyűlés egyszerű többséggel dönt.

2. A másik nagy szabályozási kör, amellyel a Javaslat foglalkozik azokat a közjogi feltételeket és garanciákat tartalmazza, amelyek elengedhetetlenek a parlamentáris demokrácia, illetőleg a stabil kormányzati működés biztosításához. E szabályok önmagukban nem alkotnak szerves egységet, mivel jellegüknél fogva részletszabályok, amelyek az Alkotmány - adott tárgyú - egyéb rendelkezéseivel együtt alkalmazhatóak. (E körbe tartozik - többek közt - a Javaslat 9. §-ában, 15-19. §-ában, 22. §-ában, valamint a 24-27. §-ában foglalt valamennyi rendelkezés.)

-----STARTING---POINT---RESZLETES---

Részletes indokolás

Az 1. §-hoz

A Javaslat a korábbi rendelkezésekhez képest szűkebb körben, annak lényegét kiemelve határozza meg a köztársasági államforma jellegét. E körben a Javaslat a társadalom által támogatott olyan alapértékek kinyilvánítására törekszik, mint a függetlenség, a demokrácia és a jogállamiság.

A 2. §-hoz

A Javaslat a jogalkotás rendjét szabályozó törvény elfogadásához a jelenlévő képviselők kétharmadának szavazatát írja elő.

A 3. §-hoz

A Javaslat az alapvető emberi és állampolgári jogokra és kötelezettségekre vonatkozó törvényeket nem tekinti általában kétharmados többséggel meghozandó törvénynek. Azokat az eseteket pedig, ahol változatlanul szükséges az ilyen tartalmú törvény elfogadásához a kétharmados többség, a Javaslat az adott alapvető jognál határozza meg.

A Javaslat az alapvető jogok lényeges tartalmára vonatkozóan előírja, hogy azt még törvény sem korlátozhatja. 

A 4. §-hoz

A Javaslat Magyarország gazdaságát - a köztulajdon és a magántulajdon egyenjogúságát hangsúlyozva e tulajdonformákat egyenlő védelemben részesítő - piacgazdaságként határozza meg.

A Javaslat a jelenlegi szabályozáshoz képest, a magánvállalkozások érdekeinek fokozott szem előtt tartásával nem fektet kiemelt hangsúlyt a versenysemlegesség elvének deklarálására.

Az 5. §-hoz

A Javaslat alapján az állam kizárólagos tulajdona, illetőleg a kizárólagos gazdasági tevékenysége körének meghatározása nem igényli a képviselők kétharmadának igenlő szavazatát (ahogy ezt a hatályos előírások megkívánják), e tárgykör szabályozására - az általános szabályok alapján meghozott - törvényben kerülhet sor.

A 6. §-hoz

Az állami vállalat kifejezést a Javaslat az e körbe sorolható vállalatok sajátosságait jobban tükröző „az állam tulajdonában álló vállalat” kategóriával váltja fel.

A 7. §-hoz

A Javaslat az önkéntes társuláson alapuló szövetkezeti gazdálkodási tevékenység mozgalmi jellegének háttérbe szorulása következtében a szövetkezetek támogatására helyezi a hangsúlyt e szervezetek önállóságának elismerése mellett.

Hasonló megfontolások alapján a Javaslat mellőzi a termelői önigazgatás Alkotmányban történő nevesítését.

Régóta hiányzó rendelkezést pótol az a szabály, amely a tulajdonhoz való jogot deklarálja.

A 8. §-hoz

A Javaslat - szemben a hatályos Alkotmánnyal - az Országgyűlés hatáskörébe utalja a köztársasági elnök megválasztásának jogát.

A Magyar Nemzeti Bank elnökét - a javaslat szerint - a jövőben nem az Országgyűlés választja, hanem a köztársasági elnök nevezi ki (lásd még a Javaslat 21. §-ában foglaltakat).

A 9. §-hoz

A Javaslat a Honvédelmi Tanács összetételét az Országgyűlésben kialakult helyzetre és a honvédség belső struktúrájára figyelemmel határozza meg. Ez alapján a Honvédelmi Tanács elnöke a köztársasági elnök, tagjai pedig: az Országgyűlés elnöke, az Országgyűlésben képviselettel rendelkező pártok képviselőcsoportjainak vezetői, a miniszterelnök, a miniszterek, a Magyar Honvédség parancsnoka, valamint vezérkari főnöke.

A 10. §-hoz

A Javaslat szabálya az alkotmányerejű törvény kategóriájának megszűnése miatt szükséges.

A 11-14. §-hoz

A Javaslat az új Országgyűlés működésével kapcsolatos szabályokat pontosít, amikor rögzíti, hogy az Országgyűlés - az elnök és a jegyzők mellett - több alelnököt választ, továbbá kimondja azt, hogy a Házszabályok elfogadásához a jelenlévő országgyűlési képviselők kétharmadának igenlő szavazata szükséges.

A 15. §-hoz

A Javaslat a magyarországi nemzeti és etnikai kisebbségek érdekeinek Országgyűlésben is történő érvényesítésének elősegítése céljából lehetőséget teremt arra, hogy az Országgyűlés tagjai a nemzeti és etnikai kisebbségi jogok országgyűlési biztosához - a feladatkörükbe tartozó minden ügyben - kérdést intézhessenek; megszünteti ugyanakkor a köztársasági elnökhöz intézhető kérdés lehetőségét.

A 16. §-hoz

A Javaslat a köztársasági elnök jogát kiterjeszti a Parlament feloszlatásának arra a minimális mértékére, amely a kormányozhatatlanságot eredményező politikai patthelyzet feloldása érdekében feltétlenül szükséges. Így a köztársasági elnök - a választások kitűzésével egyidejűleg - két esetben oszlathatja fel az Országgyűlést: ha az tizenkét hónapon belül legalább négy esetben megvonja a bizalmat a Kormánytól, illetőleg, ha a Kormány megbízatásának megszűnése esetén a köztársasági elnök által miniszterelnöknek javasolt személyt az első személyi javaslat megtételének napjától számított negyven napon belül nem választja meg. A köztársasági elnök a Parlament feloszlatásának jogával csak akkor élhet, ha azt megelőzően kikérte a miniszterelnöknek, az Országgyűlés elnökének és a képviselőcsoportok vezetőinek véleményét.

A 17-19. §-hoz

A Javaslat szerint a köztársasági elnököt az Országgyűlés öt évi időtartamra választja meg. A köztársasági elnök jelölésének, megválasztásának és újraválasztásának szabályait az 1989. évi XXXI. törvény - azóta hatályon kívül helyezett - ezirányú rendelkezéseivel azonos módon állapítja meg.

A 20. §-hoz

A Javaslat szabálya az alkotmányerejű törvény kategóriájának megszűnése miatt szükséges.

A 21. §-hoz

A Javaslat kibővíti a köztársasági elnök jogkörét - a külön törvényben meghatározott személy vagy szervek javaslatára - a Magyar Nemzeti Bank elnökének kinevezésére és felmentésére vonatkozó joggal.

A 22. §-hoz

A Javaslat szerint a köztársasági elnök felelősségre vonása - az Alkotmányban meghatározott cselekmények elkövetése miatt - nem a rendes bírói szervezet, hanem az Alkotmánybíróság útján történik. Ha az ítélkező fórum az eljárás eredményeként a törvénysértés tényét megállapítja, az elnököt tisztségétől megfoszthatja.

A 23. §-hoz

A Javaslat az Alkotmányban rögzíti az Alkotmánybíróság tagjai jelölésének rendjét.

A 24. §-hoz

A Javaslat a nemzeti és etnikai kisebbségi jogok országgyűlési biztosa intézményének felállításával olyan megoldást vezet be, amely a jelenlegi körülmények közt is biztosítja a nemzeti és etnikai kisebbségi jogok érvényesítését. Az országgyűlési biztos kisebbségvédő jogosítványai ugyanis lényegesen kiterjedtebbek és hatásosabbak, mint egy-egy országgyűlési képviselőé.

A 25-26. §-hoz

A Javaslat az Állami Számvevőszék elnökének és alelnökeinek a megválasztásához az országgyűlési képviselők kétharmadának szavazatát írja elő.

A jelenleg hatályos Alkotmány nem tartalmaz rendelkezéseket a Magyar Nemzeti Bankról. Ezt a hiányt hivatott pótolni a Javaslat által beiktatott néhány új rendelkezés, amelyek a Nemzeti Bankra vonatkozó - alkotmányos rendezést igénylő - alapvető előírásokat tartalmazzák.

A 27. §-hoz

A jelenlegi Alkotmány nem szabályozza a Kormány megbízatása megszűnésének eseteit. A Javaslat alapján erre az alábbi négy esetben kerül sor: az újonnan megválasztott Országgyűlés megalakulásával; a miniszterelnök, illetőleg a Kormány lemondásával; a miniszterelnök halálával; valamint ha az Országgyűlés a miniszterelnöktől megvonja a bizalmat és új kormányfőt választ.

A 28-29. §-hoz

A Javaslat az Alkotmánynak az alkotmányerejű törvény kategóriát megszüntető szabályai körében rendezi a veszélyhelyzetben alkalmazható szabályokat, illetve a miniszterek és az államtitkárok jogállását, díjazását tartalmazó törvényre irányadó határozathozatali rendet. Kiemelendő, hogy a képviselőkkel és a köztársasági elnökkel szemben a miniszterekre és államtitkárokra vonatkozó alapvető törvényeket nem kell az Országgyűlésnek minősített többséggel megalkotnia.

A 30. §-hoz

A Javaslat meghonosítja az ún. konstruktív bizalmatlansági indítvány alkotmányjogi intézményét. Ez közelebbről annyit jelent, hogy ilyen indítványt csak a miniszterelnöki tisztségre javasolt személy megjelölésével együtt lehet benyújtani.

A konstruktív bizalmatlansági indítvány egyik előnye, hogy biztosítja a kormányzás folytonosságát, továbbá növeli a Parlament hatáskörét a köztársasági elnökkel szemben.

A Javaslat szerint a bizalmatlansági indítvány ugyanakkor kollektív jellegű is, hiszen miniszterrel szemben bizalmatlansági indítvány nem terjeszthető elő, az mindig a Kormány egészét érinti.

A 31. §-hoz

A Javaslat a Kormány megbízatásának megszűnése és az új Kormány megalakulása közti időre nézve alkalmazandó szabályt értelemszerűen kiterjeszti a Kormány megbízatása megszűnésének minden esetére. E szabály szerint az új Kormány megalakulásáig a régi Kormány - ügyvezető kormányként - hivatalban marad, és gyakorolja mindazokat a jogokat - a megjelölt korlátozások figyelembe vételével - amelyek a Kormányt megilletik.

A 32-36. §-hoz

A Javaslat szabályai az alkotmányerejű törvény kategóriájának megszűnése miatt szükségesek. Ezen kívül új szabálya a Javaslatnak, hogy a Legfelsőbb Bíróság elnökének a megválasztásához is minősített többséget ír elő.

A 37. §-hoz

A Javaslat a jelenlegi Alkotmányt egy minden jogállamban megfogalmazást nyert, a személyes szabadság biztosítására vonatkozó garanciális szabállyal egészíti ki. Ez a szabály az európai Alkotmányokban szigorúbb jellegű, de tekintettel kellett lenni a bíróságok és az ügyészségek jelenlegi teherbírását is figyelembe vevő büntető eljárásjogi törvényre.

A Javaslat alapján a bűncselekmény elkövetésével gyanúsított és őrizetbe vett személyt a lehető legrövidebb időn belül vagy szabadon kell bocsátani, vagy bíró elé kell állítani. A bíró köteles az elé állított személyt meghallgatni és írásbeli indokolással ellátott határozatban szabadlábra helyezéséről vagy letartóztatásáról haladéktalanul dönteni.

A 38-50. §-hoz

A Javaslat szabályai az alkotmányerejű törvény kategóriájának megszűnése miatt szükségesek.

A Javaslat emellett pontosítja az Alkotmány szövegét, amikor a nemzeti és nyelvi kisebbségek helyett a nemzeti és etnikai kisebbségek szóhasználatot alkalmazza.

Az 51. §-hoz

A Javaslat az általa bevezetett alkotmányos rendelkezések és más törvényi előírások közti összhang megteremtése céljából hatályon kívül helyezi a köztársasági elnök választásáról szóló törvényt, valamint a Magyar Köztársaságban élő nemzeti és nyelvi kisebbségek országgyűlési képviseletéről szóló törvényt.

A Magyar Nemzeti Bankra vonatkozó alkotmányos rendelkezéseket a Magyar Nemzeti Bankról megalkotandó törvény hatályba lépésével egyidejűleg célszerű hatályba léptetni.