2020. évi CXXIV. törvény végső előterjesztői indokolása

a Veszélyes Áruk Nemzetközi Közúti Szállításáról szóló Európai Megállapodás kihirdetéséről szóló 1979. évi 19. törvényerejű rendelet hatályon kívül helyezéséről

-----STARTING---POINT---ALTALANOS---

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A Veszélyes Áruk Nemzetközi Közúti Szállításáról szóló Európai Megállapodás (a továbbiakban: Megállapodás) az Egyesült Nemzetek Szervezete Európai Gazdasági Bizottsága (a továbbiakban: ENSZ EGB) kezdeményezésére 1957-ben jött létre. Ezt a dokumentumot Magyarország csatlakozását követően a Veszélyes Áruk Nemzetközi Közúti Szállításáról szóló Európai Megállapodás kihirdetéséről szóló 1979. évi 19. törvényerejű rendeletben hirdette ki (a továbbiakban: Tvr.).

A Veszélyes Áruk Nemzetközi Közúti Szállításáról szóló Európai Megállapodás címének az Egyesült Nemzetek Szervezete Európai Gazdasági Bizottsága által megrendezett 2019. május 13-án Genfben sorra kerülő, részes felek konferenciája keretében történő módosítása szövegének végleges megállapítására adott felhatalmazásról szóló 1276/2019. (V. 14.) Korm. határozat 4. pontjában foglaltakkal összhangban a jelen törvény értelmében a Tvr. hatályát veszti.

A Megállapodás módosításáról szóló Jegyzőkönyvet (a továbbiakban: Módosító Jegyzőkönyv) és a Veszélyes Áruk Nemzetközi Közúti Szállításáról szóló Megállapodást végleges, egységes szerkezetben, kormányrendelet hirdeti ki.

-----STARTING---POINT---RESZLETES---

Részletes indokolás

Az 1. §-hoz

2019. május 13-án Genfben került sor a Megállapodás részes feleinek konferenciájára, amelynek keretében a Szerződő Felek elfogadták a Módosító Jegyzőkönyvet, amelynek értelmében a Megállapodás címe a következőre változik: „a Veszélyes Áruk Nemzetközi Közúti Szállításáról szóló Megállapodás”. A módosítás alapján tehát a Megállapodás címéből törlésre került az „európai” jelző, ez a továbbiakban megkönnyíti a nem ENSZ EGB tagállamok csatlakozását, ami a nemzetközi szállítások biztonsága érdekében is kívánatos. E § értelmében hatályát veszti a Tvr.

A 2. §-hoz

A módosítás abban az esetben tekintendő elfogadottnak, amennyiben egyetlen Szerződő Fél sem nyújt be írásbeli kifogást az ENSZ Főtitkáránál attól a naptól számított hat hónapon belül, amelyen a Főtitkár a Módosító Jegyzőkönyvet továbbította. Az ENSZ Főtitkára 2019. december 4-ei nyilatkozatában tájékoztatta a Szerződő Feleket, hogy az említett időtartam alatt (2019. november 30-ig) egyetlen Szerződő Fél sem nyújtott be kifogást a Főtitkárhoz, ennek következtében a módosítás, azaz a Megállapodás címének változása elfogadottnak tekintendő és a Szerződő Felekre nézve 2021. január 1-jétől hatályos. A fentiekre tekintettel a Tvr. hatályon kívül helyezésének időpontja 2021. január 1. E § rendelkezik a törvény hatálybalépésének napjáról.