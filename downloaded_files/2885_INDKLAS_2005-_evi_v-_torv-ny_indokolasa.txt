2005. évi V. törvény indokolása

az Európai Szociális Karta kihirdetéséről szóló 1999. évi C. törvény módosításáról

Indokolás

A Magyar Köztársaság Kormánya 1991-ben aláírta az Európai Szociális Kartát. Az Európai Szociális Karta megerősítéséről szóló 48/1999. (VI. 3.) OGY határozat alapján 1999-ben sor került a Karta megerősítésére. Kihirdetése az Európai Szociális Karta kihirdetéséről szóló 1999. évi C. törvénnyel történt meg.

A szerződő államoknak lehetőségük van arra, hogy az egyezmény aláírásakor, illetve megerősítésekor az egyezményben meghatározott gazdasági és szociális jogok közül ne az összeset, hanem annak csak egy részét fogadják el magukra nézve kötelezőnek. Ennek megfelelően a Magyar Köztársaság 1999-ben az egyezmény megerősítésekor a Kartában foglalt alábbi gazdasági és szociális jogokat fogadta el magára nézve kötelezőnek:

1. Cikk

A munkához való jog

2. Cikk

Az igazságos munkafeltételekhez való jog

3. Cikk

A biztonságos és egészséges munkafeltételekhez való jog

5. Cikk

Szervezkedési jog

6. Cikk

A béralkuhoz való jog

8. Cikk

A dolgozó nők védelemhez való joga

9. Cikk

A pályaválasztási tanácsadáshoz való jog

11. Cikk

Az egészség védelméhez való jog

13. Cikk

A szociális és egészségügyi segítségre való jog

14. Cikk

A szociális jóléti szolgáltatásokból való részesülés joga

16. Cikk

A család joga a szociális, jogi és gazdasági védelemhez

17. Cikk

Az anyák és gyermekek joga szociális és gazdasági védelemhez

A fenti kötelezettségvállalásokat az 1999. évi C. törvény 3. §-a tartalmazza.

Az Országgyűlés az Európai Szociális Kartával kapcsolatos kötelezettségek vállalásáról szóló 34/2004. (IV. 26.) OGY határozatának 1. pontjában egyetértett azzal, hogy az 1999. évi C. törvénnyel kihirdetett Európai Szociális Karta II. Részének kötelező alkalmazása a Magyar Köztársaság vonatkozásában a Karta 20. Cikke 3. bekezdésével összhangban - az 1999. évi C. törvény 3. §-ában meghatározott cikkeken túlmenően - az alábbi cikkekre is terjedjen ki:

- A gyermekek és fiatalok védelemhez való jogáról szóló 7. Cikk 1. bekezdésére,

- A szakképzéshez való jogról szóló 10. Cikkre,

- A társadalombiztosításhoz való jogról szóló 12. Cikk 1. bekezdésére,

- A fizikai vagy értelmi fogyatékossággal élő személyek szakképzéshez, a rehabilitációhoz és a társadalmi részvételhez való jogáról szóló 15. Cikkre.

A hivatkozott 34/2004. (IV. 26.) OGY határozat 2. pontjával az Országgyűlés felkérte a külügyminisztert, értesítse az Európa Tanács Főtitkárát arról, hogy az Európai Szociális Karta 20. Cikk 3. bekezdésében foglaltak alapján a hivatkozott egyezmény kötelező alkalmazása a Magyar Köztársaság vonatkozásában a jelen határozat 1. pontjában foglalt rendelkezésekre is kiterjed. Az értesítő okirat letétbe helyezése az Európa Tanács Főtitkáránál 2004. június hó 22. napján megtörtént. Az egyezményt kihirdető 1999. évi C. törvény 3. §-át szükséges e kötelezettségvállalásoknak megfelelően módosítani. A Karta újonnan elfogadott rendelkezései a kötelezettségvállalásról szóló értesítés letétbe helyezését követő 30. naptól a Magyar Köztársaságra kötelezőek, erre a törvény 2. §-a utal.