2015. évi LI. törvény indokolása

a Budapesti Agglomeráció Területrendezési Tervéről szóló 2005. évi LXIV. törvény módosításáról

-----STARTING---POINT---ALTALANOS--- 

A törvény a Budapesti Agglomeráció Területrendezési Tervéről szóló 2005. évi LXIV. törvény (a továbbiakban: BATrT) módosítására (kiegészítésére) vonatkozik. A módosítás célja, hogy a BATrT 2011. évi módosítása előtt elfogadott településszerkezeti terv beépítésre szánt területei vonatkozásában ne legyen szükséges lefolytatni a települések településrendezési eszközei BATrT-vel való összhangjának igazolására vonatkozó területrendezési hatósági eljárást. A módosítás csökkenti az állami főépítészi hatáskörben eljáró kormányhivatal adminisztratív terheit, valamint jelentős költség-megtakarítással jár mind az eljáró hatóság, mind az önkormányzatok tekintetében.

-----STARTING---POINT---RESZLETES---

Az 1. §-hoz

A módosítás lehetőséget ad arra, hogy a BATrT-ban nem települési térségbe sorolt, de a Budapesti Agglomeráció Területrendezési Tervéről szóló 2005. évi LXIV. törvény módosításáról szóló 2011. évi LXXXVIII. törvény elfogadása előtt elfogadott településrendezési eszközben beépítésre szánt területként meghatározott területek területrendezési hatósági eljárás lefolytatása nélkül is beépítésre szánt területnek legyenek tekinthetők.

A módosítás lehetővé teszi, hogy a Budapesti Agglomerációban fekvő települések önkormányzatai a vonatkozó jogszabály szerint 2015. december 31-ig a BATrT-vel összhangba hozandó településrendezési eszközeiket - területrendezési hatósági eljárás lefolytatása nélkül - elkészíthessék, a hatályos, korábban elfogadott településrendezési eszközeikben kijelölt beépítésre szánt területek figyelembevételével. A területrendezési hatósági eljárás kötelezettségének megszűntetésével az ágazati érdekek nem sérülnek, mivel a településrendezési eszközök készítési eljárásában az államigazgatási szervek részt vesznek, amelynek során érvényesíteni tudják az ágazati követelményeket, vita esetén pedig élhetnek a törvényességi felügyelet kezdeményezésének a lehetőségével.

A korábbi, azaz az összhang igazolását szolgáló területrendezési hatósági eljárás lefolytatása jelentősen megnöveli a településrendezési eszköz módosításának időigényét és a ráfordítás költségét, továbbá a területrendezési hatósági eljárások lefolytatásával egybekötött településrendezési eszközök módosítása várhatóan nem bonyolítható le a törvényben előírt időpontig.

Az összhang igazolását szolgáló területrendezési hatósági eljárás lefolytatásának minimális időigénye 4 hónap, költségigénye (tervezési díja - a kérelemhez benyújtandó tervdokumentációk) településenként átlagosan 700 000 Ft + áfa, melyet az eljáró hatóság által elvégzendő feladatok többletköltsége is terhel. Ez tehát költség és időtakarékos megoldás, így az államigazgatási eljárás egyszerűsítéséhez vezet.

-----STARTING---POINT---VEGE---

A 2. §-hoz

Hatályba léptető rendelkezés.