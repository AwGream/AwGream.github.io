1993. évi LXXI. törvény indokolása

az ENSZ Biztonsági Tanácsának a Jugoszláv Szövetségi Köztársaságra (Szerbia és Montenegró) vonatkozó határozatai végrehajtásáról, valamint a büntető törvénykönyvről szóló 1978. évi IV. törvény kiegészítéséről

-----STARTING---POINT---ALTALANOS---

ÁLTALÁNOS INDOKOLÁS

Az ENSZ Alapokmányának 25. cikke szerint a tagállamok kötelezettséget vállalnak arra, hogy a Biztonsági Tanács határozatait az Alapokmánynak megfelelően elfogadják és végrehajtják.

Az ENSZ Biztonsági Tanácsának 1993. április 17-én elfogadott határozata, amely a korábbi szankciók végrehajtásának szigorításáról döntött, 1993. április 26-án lépett hatályba. A határozatot a Biztonsági Tanács 13 szavazattal, Kína és Oroszország tartózkodása meleltt fogadta el. Az ENSZ Alapokmánya VII. fejezetében foglaltakon (kényszerintézkedések) alapuló határozatot a Magyar Köztársaság - mint a Biztonsági Tanács nem állandó tagja - megszavazta.

A Szerbiával és Montenegróval szemben korábban elrendelt szankciók szigorítása mellett a Biztonsági Tanács azért döntött, mert a boszniai szerbek nem írták alá a Boszniára és Hercegovinára vonatkozó béketervet.

A Biztonsági Tanács korábbi határozatához (kihírdetve a 91/1992.(VI.3.) Korm., a 108/1992.(VII.27.) Korm. és a 159/1992.(XII.11.) Korm. rendeletben) képest magyar szempontból a korábbi szankciók végrehajtásának szigorítása a Biztonsági Tanács 820/1993. számú határozatának (kihírdetve a 65/1993.(V.4.) Korm. rendelettel) 12-30. pontjában előírt rendelkezései szerint az alábbi területekre vonatkozik:

a) dunai tranzitszállítások

-  a Dunán zajló mindenféle tranzitszállítmány tilalom alá esik, de mint ezidáig a stratégiai jellegű árucikkek esetében, a tilalom alól a Biztonsági Tanács Szankciós Bizottsága - bejelentés és kérelem esetén - felmentést adhat;

-  a tranzitszállítás engedélyezése esetén minden egyes szállítóhajót hatékony megfigyelésnek kell alávetni a Mohács és Vidin/Calafat közötti Duna-szakaszon;

b) szárazföldi tranzitszállítások

-  a Szerbián és Montenegrón keresztül történő bármiféle (közúti vagy vasúti) szállítás tilalom alá esik. A tilalom alól a Biztonsági Tanács Szankciós Bizottsága kivételes esetekben felmentést adhat;

c) Szerbiába és Montenegróba irányuló export

-  továbbra is teljes tilalom vonatkozik az exportra, de a már korábban is kivételt képező élelmiszer, egészségügyi jellegű és alapvetően humanitárius szükségletek bevitele a Biztonsági Tanács Szankciós Bizottságának engedélyéhez kötött;

d) a szankciókat megsértőkkel szembeni fellépés

-  a szankciókat megsértő természetes személyek és jogi személyek ellen eljárást kell indítani és megfelelő módon felelősségre kell őket vonniL;

e) a szerb és montenegrói pénzalapok befagyasztása

-  a szerb és montenegrói pénzalapokat és az azokból származó tulajdont - kivéve a magánszemélyekét - be kell fagyasztani és erről a Biztonsági Tanács Szankciós Bizottságának jelentést kell tenni;

f) közúti és vasúti határátkelőhelyek csökkentése

-  a határozat rendelkezései szerint szigorúan korlátozott számú határátkelőhelyen történhet a Szerbia/Montenegróba irányuló közúti teher -, vagy vasúti szállítás. A határátkelőhelyek kijelöléséről értesítést kell küldeni a Biztonsági Tanács Szankciós Bizottságának, amely az értesítés alapján adja jóváhagyását;

-  a személyforgalom, a telekommunikációs, postai és jogi szolgáltatások és - külön engedélyezési eljárás alatti - humanitárius jellegű szolgáltatások továbbra sem esnek korlátozás alá.

g) járművek feltartóztatása és elkobzása

-  a szerb és montenegrói tulajdonban lévő hajókat, teherszállító járműveket, vasúti szerelvényeket és légi szállítójárműveket fel kell tartóztatni és amennyiben a szankciók megsértése megállapításra kerül, a szankciósértő járművet el kell kobozni;

-  a szankciók megsértésével gyanúsítható nem szerb és montenegrói illetőségű járműveket szintén fel kell tartóztatni, le lehet foglalni és rakományukat el lehet kobozni.

A fenti feladatok közül a d), valamint részben a g) pontbeli intézkedések feltétlenül törvényi szabályozást igényelnek, de az a)-c) és az e) pont szerinti intézkedések meghozatalára is csak átmeneti jelleggel a gyorsaság érdekében kerülhetett sor kormányrendeletben. (Az f) pont nem igényel jogszabályi rendezést.)

Ez a kormányrendelet (73/1993.(V.7.) Korm. rend.) a törvényjavaslat hatálybalépésével egyidejűleg hatályát veszti. Szükségessé teszi ugyanakkor a törvényalkotást az a körülmény is, hogy egyre nehezebben áttekinthető immár a Biztonsági Tanács számos idevonatkozó határozatának szabályrendszere, valamint hogy azok terminológiája a magyar jogalkalmazásbanidőnként nehezen értelmezhető.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

A Javaslat az egyértelmű jogalkalmazás érdekében meghatározza a törvény rendelkezéseiben szereplő fogalmakat. Ennek keretében a megfelelően célzott szabályozást szolgálja a lehető legtágabb „jugoszláv szervezet” fogalom, amely a tisztán jugoszláv tulajdonú különféle szervezeteket öleli fel, valamint a „jugoszláv érdekeltségű vállalat” kategóriája, amely olyan magyarországi székhelyű gazdasági társaságot jelent, amely csak részben áll - meghatározott - jugoszláv szervezetek tulajdonában vagy ellenőrzése alatt.

A 2. §-hoz

A törvényjavaslat - az összes többi rendelkezéséhez hasonlóan a Biztonsági Tanács döntésének megfelelve - társaságalapítási és -irányítási korlátozásokat vezet be. Ennek értelmében - a szankciók feloldásáig - jugoszláv részvétellel gazdasági társaság nem alapítható, jugoszláv szervezetek, kereskedelmi képviseletek és irodák a tevékenységüket kötelesek felfüggeszteni, a jugoszláv érdekeltségű vállalatok jugoszláv tulajdonosai, vezető tisztségviselői pedig ilyen jogaikat nem gyakorolhatják. Ez a megoldás lehetővé teszi, hogy az érintett szervezetek tevékenysége a szankciók feloldása után minden további nélkül feléledhessen, addig azonban a jugoszláv fél lehetősége az érdekérvényesítésre, ennek keretében az esetleges embargósértésre szünetel. Ezt a célt szolgálja, a jugoszláv szervezetek tulajdonjogának korlátozása - a rendelkezési jog szünetelése - is.

A 3. és 4. §-hoz

A törvényjavaslat megerősíti azt a korábbi kormányrendeleti előírást, amelynek értelmében a jugoszláv szervezetek pénzintézetnél lévő pénzeszközeit (számláit) zárolni kellett. Ez az előírás nem vonatkozik a jugoszláv érdekeltségű vállalatokra, mivel azok tovább működhetnek, csupán irányításukban blokkolva lettek a jugoszláv fél vállalatirányítási és tulajdonosi joga.

A zárolt számlán ugyanakkor fizetések jóváírhatók, ami azt jelenti, hogy a zárolás időtartama alatt a fizetések jogszerűen teljesíthetők.

A pénzintézet, figyelemmel arra, hogy a számlazárolás a jugoszláv fél hibájából következett be, a zárolt számlán lévő pénzeszközök után kamatot nem fizethet.

Az 5. §-hoz

A törvényjavaslat megtiltja a Jugoszláviában vagy harmadik országban található jugoszláv szervezeteknek való pénzátutalást. Humanitárius okokból két esetkörre nézve állapít meg kivételt. E két esetkör a nyugdíj és gyermektartásdíj átutalása.

A 6. §-hoz

Korlátozni szükséges a jugoszláv természetes személyek pénzhezjutási lehetőségét is, ugyanakkor azonban nem lenne helyes ugyanakkor lehetetlenné tenni és ezzel akár bűncselekmények elkövetésére kényszeríteni a Magyarországon tartózkodó és itt bankszámlával is rendelkező jugoszláv állampolgárokat.

A 7. §-hoz

Jugoszláv természetes személyek vonatkozásában a törvényjavaslat elfogadása nyomán nem érvényesülhet az a devizajogi előírás, amely szerint a külföldiek kivihetik azokat a vagyontárgyakat, amelyeket igazoltan a Magyar Nemzeti Bank valuta-árfolyamlapján felsorolt fizetőeszköz általuk történő átváltásából eredő forintösszegből vásároltak és egyes más, fokozottan védett értékeket.

A 8. §-hoz

Bizonyos, az emberi kapcsolatok fenntartását szolgáló, a Biztonsági Tanács által is lehetővé tett kivételekkel a törvényjavaslat megtiltja minden olyan, akár pénzügyi, akár egyéb szolgáltatás teljesítését, amely Jugoszláviában lebonyolítandó ügylet célját szolgálja.

A 9. §-hoz

A Biztonsági Tanács által meghatározott körön (gyógyászati eszközök, egyes élelmiszerek, egyéb humanitárius termékek, kivételes alapon engedélyezett tranzitszállítmányok) kívül tilos minden, a magyar-jugoszláv határon át történő szállítás.

Részben ennek ellenőrzésére, részben már az ország területén is lehetőséget kapnak arra a rendőri, határőrizeti és vámszervek, hogy feltartóztassák és szükség esetén lefoglalják az embargó megsértésével gyanúsítható járműveket.

A 10. §-hoz

Abban az esetben, ha a 9. § alapján foganatosított lefoglalás a törvényjavaslat hatálybalépése előtt történt, s ennek folytán büntetőeljárás megindítására nincs mód, lehetővé kell tenni a lefoglalt szállítóeszköz és rakomány államigazgatási úton történő elkobzását.

A végrehajtás gyorsaságához fűződő érdekre tekintettel a határozat ellen államigazgatási jogorvoslatnak nincs helye.

Az elkobzást foganatosító államigazgatási szerv az elkobzott dolgot csak 45 nap után értékesítheti, kivéve egyrészt azt az esetet, amikor a hatóság arról értesül, hogy határozatát bíróság előtt megtámadták (ilyenkor csak a bírósági eljárás jogerős befejezése után kerülhet sor értékesítésre), másrészt pedig azt az esetet, amikor az áru tárolása fokozott nehézségbe ütközik, pl. romlékony vagy más áruban kárt okozhat (ilyenkor az áru a 45. nap előtt is értékesíthető.

A 11. §-hoz

A Be. 16. § (3) bekezdés alapján a vám- és pénzügyőrség a Btk. XVII. fejezetébe tartozó pénzügyi bűncselekmények nyomozását végzi.

E rendelkezésre figyelemmel a közrend elleni bűncselekmények körébe tartozó nemzetközi jogi kötelezettség megszegése esetén a vám- és pénzügyőrség nyomozási cselekményeket nem végezhet, ugyanakkor e bűncselekmények jelentős részére a vám- és pénzügyőrség ellenőrzési tevékenysége során derül fény. Egyes nyomozási cselekmények elvégzése azonban nem tűrhet halasztást, ezért a Be. 16. § (3) bekezdésének második fordulatára figyelemmel a Javaslat a nemzetközi jogi kötelezettség megszegése esetén is feljogosítja a vám- és pénzügyőrséget a halaszthatatlan nyomozási cselekmények elvégzésére.

A vám- és pénzügyőrségnek a Javaslat 11. §-ában megállapított nyomozási hatásköre akkor áll fenn, ha az ENSZ Biztonsági Tanácsa 820 (1993) számú határozatában meghatározott tilalom megszegésével követik el a Javaslat 13. §-ában szabályozott bűncselekményt.

A 12. §-.hoz

A későbbi jogviták elkerülése érdekében cészerűnek tűnik kimondani, hogy a Biztonsági Tanács határozatainak, illetve az ezeket a belső jogba átemelő magyar jogszabályok előírásainak megtartása miatt késedelmi kamat, kártérítés, kártalanítás vagy más igény nem érvényesíthető.

A 13. §-hoz

A nemzetközi jogi kötelezettség megszegése miatt a jövőben büntetendő az, aki az e törvényben előírt gazdasági, kereskedelmi vagy pénzügyi tilalmat megszegi.

A 14. §-hoz

A Javaslat 14. §-a új bűncselekményként vezeti be a Btk.-ba a nemzetközi jogi kötelezettség megszegését.

A tényállás a nemzetközi jogi kötelezettségen alapuló gazdasági, kereskedelmi, vagy pénzügyi tilalmuk megtartását kívánja biztosítani a büntetőjog eszközeivel.

A nemzetközi jogi kötelezettség megszegése komplex jogi tárgyú bűncselekmény, amely sérti a gazdálkodási kötelezettségeket, de elsősorban a közrendet, közbiztonságot veszélyezteti, ezért a Javaslat a Btk. XVI. fejezetében helyezi el.

Az elkövető büntetőjogi felelősége csak olyan nemzetközi jogi kötelezettség alapján állapítható meg, amelynek az alapját képező nemzetközi határozatot vagy szerződést Magyarországon kihírdették.

A (2) és a (3) bekezdés súlyosabban kívánja büntetni a nemzetközi jogi kötelezettség megszegését, ha azt erőszakkal, hivatalos személyként, lőfegyver, lőszer vagy egyéb katonai célú felhasználásra szánt termék kereskedelmével összefüggésben vagy fegyveresen követik el.

A Javaslat (4) bekezdése büntetni rendeli a bűncselekmény előkészületét.

Az (5) bekezdésben írt - az előkészülethez kapcsolódó - feljelentési kötelezettség a megelőzést hivatott elősegíteni, mivel jelentős - a Magyar Köztársaság nemzetközi megítélését is érintő - érdek fűződik ahhoz, hogy a cselekmény kisérleti szakba se juthasson el.

A 15. §-hoz

A Javaslat 15. §-a, a Btk. 286. §-ában foglalt közrend elleni bűncselekményekre vonatkozó elkobzás rendelkezéseit egészíti ki.

A Javaslat a Btk. 77. §-ának (1) bekezdésében foglaltaktól eltérően, a tulajdontól függetlenül elkobozni rendeli a nemzetközi jogi kötelezettség megszegésénél azt a dolgot, amelyet a bűncselekmény elkövetéséhez eszközül használtak.

A Btk. 77. § (3) bekezdésére figyelemmel elkobozni rendeli azt a dolgot is, amelyre a bűncselekményt elkövették.

A Javaslat az elkobzás méltányosságból történő mellőzését lehetővé teszi abban az esetben, ha az a nemzetközi jogi kötelezettség alapjául szolgáló nemzetközi határozat, vagy szerződés rendelkezéseivel nem ellentétes.

Ha az elkobzás a dolog tulajdonosára méltánytalan hátrányt jelentene, az elkövetőt a dolog értékének megfizetésére kell kötelezni.

A 16. §-hoz

A törvény záró §-a rendelkezik a hatálybalépésről, az átmeneti kormányrendelet hatályon kívül helyezéséről, a törvény hatálybalépése előtt lefoglalt jármű és rakomány elkobzásának lehetőségéről, valamint a - diplomáciai és konzuli, illetve a Biztonsági Tanács által létrehozott bizottság részéről engedélyezett - mentességekről.