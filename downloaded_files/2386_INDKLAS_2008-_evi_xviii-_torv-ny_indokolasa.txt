2008. évi XVIII. törvény indokolása

egyrészről az Európai Közösségek és tagállamaik, másrészről a montenegrói köztársaság közötti stabilizációs és társulási megállapodás kihirdetéséről

Általános indokolás

A nyugat-balkáni térség demokratikus fejlődése, a politikai, gazdasági és társadalmi stabilizációja, valamint az ehhez kapcsolódó reformok támogatása a Magyar Kormány külpolitikai prioritásai közé tartozik. Az Európai Unió 1999-ben indított Stabilizációs és Társulási Folyamata, illetve az egyrészről az Európai Közösség és tagállamaik, másrészről a Montenegrói Köztársaság közötti Stabilizációs és Társulási Megállapodás (továbbiakban: Megállapodás) ezen átalakulás számára nyújt szerződéses jogi keretet.

A Megállapodás megkötésével az Európai Közösség és a tagállamok ösztönzik Montenegrót a gazdasági, kereskedelmi és nemzetközi együttműködés fejlesztésére, amely részben a montenegrói jognak a közösségi joghoz történő közelítésével valósul meg. A szorosabb együttműködés további célja a montenegrói gazdasági átmenet befejezése, illetve szabadkereskedelmi terület fokozatos létrehozása Montenegró és az Európai Közösség között. A Megállapodás fontos eleme a regionális együttműködés támogatása valamennyi, a Megállapodás által lefedett területen.

Részletes indokolás

Az 1. §-hoz

A jelen nemzetközi megállapodás tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésének a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

Ez összhangban áll a Megállapodás 138. cikkével, amelynek értelmében a Megállapodást ratifikálni szükséges.

A 2. §-hoz

A Megállapodást, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

Az Európai Unió Nyugat-Balkán felé (Albánia, Bosznia-Hercegovina, Horvátország, Szerbia, Macedónia és Montenegró) irányuló politikáját az 1999-ben elindított Stabilizációs és Társulási Folyamat határozza meg. Az európai perspektívát rögzítő Stabilizációs és Társulási Megállapodások (Stabilisation and Association Agreement - SAA) jelentik ennek a folyamatnak az első mérföldkövét. Hatályos SAA-val jelenleg a tagjelölt Horvátország és Macedónia rendelkezik.

Az Európai Unió Bizottsága a 2002. október 3-án kapott tanácsi mandátum alapján 2003. október 10-én kezdte meg Szerbia és Montenegróval a Stabilizációs és Társulási Megállapodás (továbbiakban: Megállapodás) megkötésére irányuló tárgyalásokat.

A 2006. május 21-i népszavazást követően a Montenegrói Parlament 2006. június 3-án függetlenségi nyilatkozatot fogadott el, és a Montenegrói Köztársaság kilépett a Szerbia és Montenegró Államközösségből. Következésképpen 2006. július 24-én új tárgyalási irányelvek kerültek elfogadásra Montenegró vonatkozásában és a tárgyalások 2006. szeptember 25-én újrakezdődtek. Ezek a tárgyalások 2006. december 1-jén lezárultak és az EU tagállamaival való konzultációt követően a Stabilizációs és Társulási Megállapodást 2007. március 15-én Podgoricában parafálták. 2007. június 21-én a Bizottság továbbította a Tanácsnak határozati javaslatait az SAA aláírásáról és megkötéséről, valamint mellékletként a tárgyalások eredményeként született SAA-tervezetet.

A 2007. október 15-ei Általános és Külkapcsolati Tanács (ÁKÜT) margóján került sor a Megállapodás tagállami aláírására. A Megállapodás úgynevezett vegyes Megállapodás, amely az EK és a tagállamok hatáskörébe tartozó kérdésekről rendelkezik. A Megállapodás hatálybalépéshez annak tagállamok általi megerősítése szükséges.

Az SAA-k szerkezetükben és jellegükben a korábbi tagjelölt országokkal, így hazánkkal is kötött Európai Megállapodáshoz hasonlíthatóak. Ez alól nem jelent kivételt a montenegrói SAA sem.

Az összesen 10 fejezetből, 139 cikkből, 7 mellékletből és 8 jegyzőkönyvből álló Megállapodás célja Montenegró európai integrációjának elősegítése. Ennek keretében az Európai Közösség támogatja Montenegró erőfeszítéseit a jogállamiság és a demokrácia megszilárdítására, és ez által hozzájárul Montenegró és a balkáni régió politikai, gazdasági és intézményi stabilizációjához.

A Megállapodás megkötésével az Európai Közösség ösztönzi Montenegrót a gazdasági, kereskedelmi és nemzetközi együttműködés fejlesztésére, amely részben a montenegrói jognak a közösségi joghoz történő közelítésével valósul meg. A szorosabb együttműködés további célja Montenegró gazdaságának a működő piacgazdaságba történő átmenet befejezése, illetve szabadkereskedelmi terület fokozatos létrehozása Montenegró és az Európai Közösség között.

A Megállapodás fontos eleme a regionális együttműködés támogatása valamennyi, a Megállapodás által lefedett területen.

A Megállapodás I. Címe (2-9. cikkek) az általános elveket rögzíti. Ezek a demokrácia, az alapvető emberi jogok tisztelete, a jószomszédi kapcsolatok melletti elkötelezettség a térség államaival, és a terrorizmus, illetve a tömegpusztító fegyverek elterjedése elleni küzdelem, valamint az ICTY-al történő teljes körű együttműködés.

A 8. cikk kimondja, hogy a társulást egy legfeljebb 5 éves átmeneti időszak alatt kell megvalósítani. A Megállapodás végrehajtását a Stabilizációs és Társulási Tanács évente felülvizsgálja (kivéve az áruk szabad mozgásáról szóló IV. fejezetet) és ennek eredményéről jelentést készít.

A II. Cím (10-13. cikkek) az intézményes keretben működő politikai párbeszédet irányozza elő. A politikai párbeszéd elősegíti többek között Montenegrónak az EU-hoz történő fokozatos közelítését, valamint a közös álláspontok kialakítását a közös kül- és biztonságpolitika területén. A politikai párbeszéd kerete a Stabilizációs és Társulási Tanács. A Felek a politikai párbeszédre más eljárásokat és mechanizmusokat is létrehoznak, különösen a következő formákban:

- rendszeres ülések egyrészről a Közösséget és tagállamait, másrészről a Montenegrói Köztársaságot képviselő magas beosztású tisztviselők között;

- a Felek közötti diplomáciai csatornák teljes kihasználása, különösen a kétoldalú és többoldalú szinten való megfelelő kapcsolatfelvétel révén, beleértve esetenként az Egyesült Nemzetek és az EBESZ találkozóit, illetve más fórumokat;

- bármilyen más eszközzel, ideértve az olyan szakértői ülések lehetőségét, amelyek hozzájárulnak e párbeszéd erősítéséhez és fejlesztéséhez.

A III. Cím (15-17. cikkek) a szomszédos országokkal, az uniós tagállamokkal, valamint a tagjelöltekkel történő regionális együttműködés elősegítéséről szól. E fejezet külön kiemeli az SAA-t aláírt más országokkal (Horvátország, Macedónia, Albánia), az ilyen megállapodást még alá nem írt, de a folyamatban részt vevő országokkal (Szerbia, Bosznia-Hercegovina), illetve az EU-tagjelölt államokkal történő együttműködés (Törökország) kérdését.

Az áruk szabad mozgásáról szóló IV. Cím (18-48. cikkek) kimondja, hogy a Megállapodás hatálybalépésétől számított öt év alatt Montenegró és az EK között fokozatosan kétoldalú szabadkereskedelmi terület jön létre. E fejezet külön szabályokat tartalmaz az ipari, a mezőgazdasági és halászati termékekre, előírja az új behozatali és kiviteli vámok vagy azzal egyenértékű díjak, illetve az exportra és importra vonatkozó mennyiségi korlátozás bevezetésének tilalmát.

Az V. Cím (49-58. cikkek) rögzíti a munkavállalók szabad mozgására, a letelepedésre, a szolgáltatások nyújtására, a folyó kifizetésekre és a tőke szabad mozgására vonatkozó szabályokat. Kimondja, hogy a jogszerűen a tagállamokban tartózkodó montenegrói munkavállalókat nem érheti diszkrimináció a javadalmazás, a munkafeltételek, illetve az elbocsátás tekintetében.

Az 52-57. cikkek a társaságok letelepedésére és működésére vonatkozó rendelkezéseket, fogalommeghatározásokat, illetve a kivételeket rögzítik. A Megállapodás alapján a szerződő Felek vállalják, hogy egymás irányában legalább olyan kedvező bánásmódot biztosítanak a társaságok letelepedéséhez (azaz gazdasági tevékenység megkezdéséhez leányvállalatok vagy fióktelepek útján) mint amilyenben a hazai társaságok vagy a harmadik országbeli társaságok részesülnek.

A Megállapodás e rendelkezései összhangban állnak a külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvénnyel.

Az 58. cikk rendelkezik a Felek területén működő társaságok vagy fióktelepeik alkalmazásában álló közösségi vagy montenegrói állampolgársággal rendelkező munkavállalók jogi helyzetéről, különös tekintettel a kulcsszemélyzetre. Ezek a rendelkezések összhangban állnak a foglalkoztatás elősegítéséről és a munkanélküliek ellátásáról szóló 1991. évi IV. törvény, a külföldiek magyarországi foglalkoztatásának engedélyezéséről szóló 8/1999. (XI. 10.) SzCsM rendelet rendelkezéseivel, illetve a külföldiek beutazására és tartózkodására vonatkozó jogszabályokkal.

Az 59-61. cikkek a határokon átnyúló szolgáltatásokról szólnak. Az 59. cikk rendelkezése értelmében a Felek megteszik a szükséges lépéseket annak érdekében, hogy fokozatosan biztosítsák a szolgáltatások határon át történő nyújtásának fokozatos liberalizálását.

A 62-64. cikkek a folyó fizetésekről és a tőkemozgásról rendelkeznek. E szerint a Felek kötelezettséget vállalnak arra, hogy az IMF alapszabályával összhangban szabadon átváltható valutában engedélyeznek bármilyen kifizetést és átutalást.

Ezek a rendelkezések összhangban állnak a devizakorlátozások megszüntetéséről, valamint egyes kapcsolódó törvények módosításáról szóló 2001. évi XCIII. törvénnyel.

A 65-71. cikkek tartalmazzák a közrendi, közbiztonsági klauzulát, valamint a hatósági jogkör gyakorlásával összefüggő kivételeket.

A VI. Cím (72-79. cikkek) szól a montenegrói jognak a közösségi joghoz való közelítéséről, amely 5 év alatt fokozatosan kiterjed a közösségi jog teljes egészére. Az első szakaszban különösen érinti a belső piacra vonatkozó acquis-t, beleértve a pénzügyi ágazatra vonatkozó jogszabályokat, a szabadság, biztonság és jog érvényesülésével, valamint a kereskedelemmel kapcsolatos területeket. A második szakasz a fel nem sorolt területeken kívánja meg a jogharmonizációt. E Cím továbbá kiterjed a verseny és egyéb gazdasági rendelkezések, a közvállalkozások, a szellemi, ipari és kereskedelmi tulajdonjogok, a közbeszerzés, a szabványosítás, a fogyasztóvédelem területére.

A VII. Cím (80-87. cikkek) szabályozza a jogérvényesülés, a szabadság és a biztonság kérdéseit, a bel- és igazságügyi együttműködés kereteit. Hangsúlyozza a jogszabályok végrehajtásának, illetve a jogszabályok kikényszerítéséért felelős hatóságok erősítésének fontosságát.

Az illegális migráció elleni küzdelem biztosítékaként a Felek vállalják a másik fél területén illegálisan tartózkodó állampolgáraik visszafogadását. Montenegró egyetért azzal, hogy a Stabilizációs és Társulási Folyamat részeként visszafogadási egyezményt köt az Európai Közösséggel. A Megállapodás a bel- és igazságügyi együttműködés körében kiterjed a terrorizmus, a pénzmosás, a szervezett bűnözés, illetve ezek finanszírozása elleni küzdelemre, valamint a kábítószerek illegális kereskedelmére is.

A VIII. Cím (88-114. cikkek) azokat a területeket sorolja fel, amelyek fejlesztését a Felek szorosabb együttműködés megvalósításával segítik elő. Ezek, többek között, a gazdaság- és kereskedelempolitika; a statisztika; a banki és pénzügyi szolgáltatások; a befektetések ösztönzése; a kis- és középvállalkozások; a turizmus, a mezőgazdaság és az agráripari ágazatok, a halászat; a vám; az adózás; a társadalmi együttműködés; az oktatás és képzés; a kultúra és az audiovizuális politika; az információs társadalom; a közlekedés; az energia; a környezetvédelem; a kutatás és technológiafejlesztés; a regionális és helyi fejlesztés; valamint a közigazgatás.

A pénzügyi együttműködésről szóló IX. Cím (115-118. cikkek) alapján Montenegró pénzügyi segítséget kaphat támogatás vagy kölcsön formájában az Európai Közösségtől, illetve az Európai Befektetési Banktól.

A Megállapodás utolsó, X. Címe (119-139. cikkek) a politikai párbeszéd lefolytatásához létrehozza a Stabilizációs és Társulási Tanácsot, a Stabilizációs és Társulási Bizottságot, valamint az operatív szintű albizottságokat, illetve a záró rendelkezéseket tartalmazza.

A Stabilizációs és Társulási Tanács felügyeli a Megállapodás végrehajtását és a Megállapodás keretében felmerülő valamennyi nagyobb jelentőségű ügyet. A Stabilizációs és Társulási Tanács egyrészről az Európai Unió Tanácsa és az Európai Közösségek Bizottsága tagjaiból, másrészről a montenegrói kormány tagjaiból áll. A Tanács elnökségét felváltva a Közösség egy képviselője, illetve a montenegrói kormány egy tagja látja el. A Tanács határozatai a Felekre nézve kötelezőek.

A Stabilizációs és Társulási Tanács mellett létrejön a Stabilizációs és Társulási Bizottság, amely biztosítja a Tanács ülései közötti folyamatosságot. A Bizottság egyrészről az Európai Unió Tanácsa és az Európai Közösségek Bizottsága tagjainak képviselőiből, másrészről a montenegrói kormány képviselőiből áll, rendszerint főtisztviselői szinten.

A politikai párbeszéd lefolytatását a Stabilizációs és Társulási Parlamenti Bizottság segíti. A Stabilizációs és Társulási Parlamenti Bizottság egyrészről az Európai Parlament tagjaiból, másrészt pedig a Montenegrói Parlament tagjaiból áll.

A 126. cikk alapján e Megállapodás alkalmazásában mindkét fél biztosítja a másik fél állampolgárának, illetve jogi személyének, hogy személyi és tulajdonjogai védelmében az illetékes bírósághoz és közigazgatási szervhez saját állampolgáraihoz képest megkülönböztetésmentesen forduljanak.

A 128. cikk kimondja, hogy a Megállapodás hatálya alá eső területeken a Felek által egymás tekintetében alkalmazott szabályok nem vezethetnek megkülönböztetéshez a tagállamok, állampolgáraik vagy társaságaik között.

A 129-130. cikkek szólnak a vitarendezési eljárásról. Bármelyik fél e megállapodás alkalmazásából vagy értelmezéséből adódó bármely vitát a Stabilizációs és Társulási Tanács elé terjesztheti. A Stabilizációs és Társulási Tanács a vitát ajánlással rendezheti. Ha a vitát így két hónapon belül nem lehetséges rendezni, akkor bármelyik fél választott bírósághoz fordulhat.

A 132. cikk kimondja, hogy a Megállapodáshoz fűzött 8 darab jegyzőkönyv, valamint 7 darab melléklet a Megállapodás szerves részét képezi.

E Megállapodás határozatlan időre szól és azt a 138. cikk értelmében a Felek saját belső eljárásaiknak megfelelően hagyják jóvá. A jóváhagyó okiratot az Európai Unió Tanácsának főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen a Felek értesítik az Európai Unió Tanácsának Főtitkárát a fent említett eljárások befejezéséről.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő napon lép hatályba. A 2. § és 3. § hatálybalépése azonban igazodik a Megállapodás rendelkezéseihez.

A 138. cikk értelmében a Megállapodást a Felek saját eljárásaiknak megfelelően erősítik meg vagy hagyják jóvá. A megerősítő vagy jóváhagyó okiratot az Európai Unió Tanácsának főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen az utolsó megerősítő vagy jóváhagyó okiratot letétbe helyezték. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.