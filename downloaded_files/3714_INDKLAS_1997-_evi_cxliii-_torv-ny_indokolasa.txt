1997. évi CXLIII. törvény indokolása

a Magyar Köztársaság Kormánya és az Északi Beruházási Bank közötti pénzügyi együttműködésről szóló Keretmegállapodás kihirdetéséről

Indokolás

Az Északi Beruházási Bank (Nordic Investment Bank) (a továbbiakban: Bank) Magyarországgal eddig kialakult kapcsolatai és jövőre vonatkozó együttműködési elképzelései alapján jelezte, hogy az Európai Beruházási Bankkal kötött keretegyezmény mintájára pénzügyi keretmegállapodást kíván kötni Magyarországgal. (A Bank eddig Lengyelországgal és a balti államokkal írt alá ilyen megállapodást.)

A Bank az öt észak-európai ország közös beruházási bankja, székhelye Helsinki. Azzal a céllal hozták létre, hogy tevékenységével segítse az észak-európai országok gazdaságainak fejlődését és együttműködését. Az európai integrációs folyamat előrehaladása a Bankot arra készteti, hogy az északi régión kívül is fokozza tevékenységét, így a közép-keleteurópai országokban is. A régión kívül nyújtott beruházási hiteleinek összege jelenleg már 2 milliárd ECU.

A Bank által nyújtott beruházási hitelek feltételei általában kedvezőek. A projekt-hitelek nagysága 10-20 millió USD között van, és a beruházási költségek legfeljebb 50 %-át érhetik el. A kölcsönvevő minősítését tükröző kamatköltség versenyképesnek tekinthető (a kamatszínvonal a Világbank és az EBRD által nyújtott hitelek kamata közötti) különösen, ha figyelembe vesszük, hogy a hitelek lejárati ideje 15-20, esetleg 25 év. A rendelkezésre tartási jutalék 0.25%.

E feltételekkel függ össze, hogy a Bank elsősorban az infrastrukturális projektek és a környezetvédelmet szolgáló fejlesztések céljaira nyújt hitelt.

Az elmúlt években a Bank magyarországi kapcsolatai sokoldalúan fejlődtek. Az MNB évek óta kapcsolatban áll az intézménnyel: 1991. áprilisában hitelkeret-megállapodást kötött az észak-európai országokból származó beruházási javak importjának finanszírozására, illetve projekt-finanszírozásra. A Bank több beruházás részbeni vagy teljes (Bükk-fürdői Gyógyszálló, tihanyi üdülőfalu stb.) finanszírozását vállalta el. 1995 márciusában a Pannon GSM Rt.-nek nyújtott hitelből 20,1 millió ECU-vel részesedett. A Bank eddigi magyarországi befektetéseinek összege 33 millió ECU.

A Bank a következő két-három évben magyarországi befektetéseit 130-150 millió ECU-re tervezi növelni. Az új hitelnyújtások az előkészítő tárgyalások alapján elsősorban az energia-, a lakossági infrastruktúra, valamint a kis- és középvállalatok fejlesztését szolgálnák.

A gazdaságos energia-felhasználás és a környezetvédelem követelményeit előtérbe helyező tervezett energiaprojektektől várható, hogy a hitelnyújtás elő fogja segíteni e területen a skandináv és a magyar vállalatok közötti szorosabb együttműködést.

A hasonló céllal előtérbe helyezendő lakossági infrastruktúra-fejlesztési projektek szintén fontos kiegészítő szerepet tölthetnének be a magyar gazdaság korszerűsítésében. A Bank elsősorban a szennyvíztisztítás, a távfűtés és a hulladékfeldolgozás céljaira kíván hiteleket nyújtani, de nyitott a kis- és középvállalkozások fejlesztésére általános célú hitelprogramok indítására is.

E kiemelt fejlesztési projektekre történő állami garanciavállalás lehetővé tenné, hogy az igénybevett hitelek feltételei lényegesen javuljanak. Így például a környezetvédelmi projektek esetében a törlesztési idő elérheti a 20 évet és a lakossági infrastruktúra projektek esetében pedig a 25 évet úgy, hogy a törlesztésig 10 év türelmi idő is elérhető.

Amennyiben a magyar fél kéri, a Bank természetesen nyitottnak mutatkozik más fejlesztési projektek finanszírozására is, különös tekintettel az EU-csatlakozásra történő felkészülés követelményeire.

A Bankkal megkötött finanszírozási keretmegállapodás elsődleges célja - mindkét fél számára -, hogy magasabb szintű intézményi keretek közé helyezze az együttműködést, indokolt esetben lehetővé téve a projektekkel kapcsolatos állami garanciavállalást is.

Az Országgyűlés a 43/1997. (IV. 29.) OGY határozatának 1. a) pontjában egyetértett a Magyar Köztársaság Kormánya és az Északi Beruházási Bank közötti pénzügyi együttműködésről szóló keretmegállapodás megkötésével. A keretmegállapodást a felek 1997. június 16-án aláírták, és az Országgyűlés jelen törvénnyel kihirdeti.