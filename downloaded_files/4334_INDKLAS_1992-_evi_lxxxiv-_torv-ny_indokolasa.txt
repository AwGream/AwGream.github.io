1992. évi LXXXIV. törvény indokolása

a társadalombiztosítás pénzügyi alapjairól és azok 1993. évi költségvetéséről

I. A társadalombiztosítás pénzügyi alapjai

Általános indokolás

Az állami költségvetéstől 1989-ben elkülönült társadalombiztosítás önálló pénzügyi alapjának, a Társadalombiztosítási Alapnak a működését az 1988. évi XXI. törvény szabályozza. A törvény az elmúlt évek során - a Társadalombiztosítási Alap önálló gazdálkodásának fokozatos kibontakozásával összefüggésben - több ízben módosult, kibővült. Legutóbbi módosítása - egyebek között - megteremtette a társadalombiztosítás 1992-ben létrehozott két biztosítási ágának: a nyugdíjbiztosításnak és az egészségbiztosításnak a különálló pénzügyi alapjait. A szabályozás ugyanakkor megtartotta a Társadalombiztosítási Alap - mint közös alap - elsődlegességét, s az ágazati alapokat ezen alap részeként értelmezte.

Az elmúlt időszakban a kodifikáció terén olyan fejlemények következtek be, amelyek indokolják a Társadalombiztosítási Alap törvényi szabályozásának tartalmi és formai megújítását. A bekövetkezett tartalmi változások ugyanis az 1988. évi XXI. törvény újabb módosításával már nem kezelhetők. Az 1992. júniusában kihirdetett államháztartási törvény a Társadalombiztosítási Alapot már nem nevesíti, ehelyett a társadalombiztosítást, mint az államháztartás alrendszerét jelöli meg. A Társadalombiztosítási Alapról szóló 1988. évi XXI. törvény hatályon kívül helyezése már csak azért is indokolttá vált. Szükségessé teszi ezt azonban az is, hogy a biztosítási ágakhoz tartozó pénzügyi alapok már ne egy közös alapból legyenek származtatva: az ágazati pénzügyi alapokat kell elsődlegesnek tekinteni, a társadalombiztosítási alrendszert pedig az ezen alapokból, valamint az alapok kezelésével, működtetésével kapcsolatos működési költségvetésből felépülő struktúraként kell meghatározni.

Az ágazati alapok elsődlegességének kimondását az is indokolja, hogy a Társadalombiztosítási Alap 1991. évi zárszámadásáról szóló törvény időközben rendelkezett a különböző tartalékalapoknak a biztosítási ágak közötti megosztásáról. E tartalékalapoknak az ágazati pénzügyi alapokhoz való közvetlen hozzárendelése fokozza a biztosítási ágak gazdálkodási önállóságát.

A törvényjavaslat mindazonáltal szükségszerű módon igen sok szabályt tételesen átvesz a hatályon kívül helyezendő törvényből, hiszen azok függetlenek a jelzett változásoktól.

Részletes indokolás

Az 1. §-hoz

A törvényjavaslat rögzíti, hogy a társadalombiztosítás pénzügyi folyamatai a két biztosítási ág pénzügyi alapjain keresztül bonyolódnak le. Az államháztartás társadalombiztosítási alrendszerét az ágazati pénzügyi alapok és a működési költségvetés alkotják.

A 2. §-hoz

A törvényjavaslat - az 1988. évi XXI. törvényben foglalt szabályok átvételével - kimondja az ágazati alapok önálló gazdálkodását, melynek jegyeiként saját bevételek, kiadások, egyenleg kimutatását, tartalékok önálló képzését és felhasználását, önálló költségvetés készítését állapítja meg. Az alapok szuverenitását szolgálják azok az előírások, melyek szerint az alapok bevételi többlete nem vonható el, illetve eszközeik egymás között is csak törvényi rendelkezés alapján csoportosíthatók át.

A 3. §-hoz

E § előírásai lényegében megegyeznek az 1988. évi XXI. törvény rendelkezéseivel. Az (1) bekezdés meghatározza a központi költségvetés helyett átmenetileg társadalombiztosítási forrásból finanszírozandó ellátások körét. E feladatok közvetlenül egyik biztosítási ágba sem tartoznak, fedezetüket az alapok - bevételeik arányában - közösen teremtik meg.

Ugyancsak együttesen finanszírozzák az alapok a két biztosítási ág közös működési költségvetését. 1993-ban ugyanis még nincs meg a lehetőség arra, hogy az egyes ágak működéséhez tartozó valamennyi kiadás tételesen elkülöníthető legyen. A feltételek fokozatos megteremtésével erre az 1993-at követő években kerülhet sor.

A működési költségvetés területén a törvényjavaslat az 1992-ben érvényesülő szabályokhoz képest két ponton tér el. Egyrészt bevezeti a nem bevételarányos működési hozzájárulás kategóriáját. Ezt az teszi indokolttá, hogy adódnak egyszeri jellegű, nagyobb összegű működési ráfordítások, melyeknek a fedezete nem képződik meg bevételarányosan. Az ilyen eseti többletfeladatok finanszírozására az alapok - az éves költségvetési törvényükben meghatározott feltételek szerint - külön hozzájárulást teljesíthetnek a működési költségvetés javára. Másrészt a törvényjavaslat megszünteti azt az eddig érvényben volt megszorítást, hogy a kamat- és egyéb hozambevételek nem képezik vetítési alapját a működési költségvetésbe történő - adott százalékos kulcs szerinti - befizetésnek. Ehelyett a törvényjavaslat azt mondja ki, hogy működési bevétel csak a likviditási tartalék visszapótlására szolgáló bevétel után nem képződik. Ezt a bevételt ugyanis teljes egészében a likviditási tartalékba kell helyezni.

Az (5) bekezdés az alapok között már 1992-ben is lebonyolódó járulékátcsoportosítás szabályait tartalmazza. A (6) bekezdés - ugyancsak az 1992. évi szabályozás fenntartásával - az alapok kiadásaiba, illetve bevételeibe nem tartozó összegekként határozza meg a külső megtérítéssel rendelkező ellátási kiadásokat.

A 4-5. §-hoz

A törvényjavaslat rögzíti a nyugdíjbiztosítás, illetve az egészségbiztosítás körébe tartozó ellátási feladatokat és meghatározza, hogy az egyes ágak pénzügyi alapjából milyen kiadások teljesíthetők, s ezek fedezetét milyen bevételek képezik. Ennek során lényegében a korábban is érvényesült szabályokat emeli át az 1988. évi XXI. törvényből, azonban az eddiginél részletesebben és pontosabban azonosítja az egyes bevételi és kiadási tételeket.

A 6-9. §-hoz

E §-ok - mint közös rendelkezések - a két ágazati alap különböző tartalékalapjait szabályozzák, lényegében az 1988. évi XXI. törvényben lefektetett előírásokkal azonosan. Meghatározzák a képzendő tartalékok fajtáit; a likviditási tartalék képzésének kötelező mértékét, a tartósan befektetett eszközök hozamának felhasználási szabályait. A likviditási tartalék tartós lekötésének tiltását, valamint a tartós befektetések hozamának felhasználását illetően a törvényjavaslat a rögzített szabályoktól való törvényi eltérés lehetőségére utal, ami az 1988. évi XXI. törvényben még nem szerepelt. A kiegészítés oka a társadalombiztosítás kedvezőtlen pénzügyi helyzetében kikényszerülő - az általános céloktól eltérő - szabályozás lehetőségének megteremtése, amire pl. a likviditási tartalék hiányfinanszírozásba való bevonása, illetve a tartósan lekötött eszközök hozamának a folyó kiadások fedezetére történő felhasználása miatt lehet szükség. Ugyanakkor a törvényjavaslat rögzíti, hogy mindaddig, amíg a likviditási tartalékok nincsenek az előírt szintre feltöltve, az ellátások biztonságos finanszírozása érdekében a társadalombiztosítás korlátlan összegű, tehermentes likvid forráshoz juthat a központi költségvetés forgóalapjához kapcsolt számláról. A törvényjavaslat azt is előírja, hogy az alapok követelései fejében az adós által felajánlott, a társadalombiztosítás által elfogadott vagyon értékesítéséből származó bevételt elsősorban a likviditási tartalék visszapótlására kell felhasználni.

A 8. § a jelenlegi szabályozáshoz képest lényegében változatlan tartalommal szabályozza a tartalékokban rendelkezésre álló átmenetileg szabad pénzeszközök befektetésének lehetőségét, illetve az elért hozam felhasználását.

A 9. § a Társadalombiztosítási Alap 1991. évi költségvetésének végrehajtásáról, valamint a tartalékalapok biztosítási ágak közötti megosztásáról szóló törvényből átveszi azokat a rendelkezéseket, amelyeket - a tartalékok megosztásával összefüggésben - tartósan is alkalmazni kell. Ezek lényege, hogy az ágazati alapok a hivatkozott törvényben meghatározott eszmei hányadok szerint részesednek azon vagyonelemek értékének növekedéséből, hozamából, amely vagyonelemek ezen eszmei hányadok szerinti megosztásban képezik tulajdonukat. A vagyonelemekkel kapcsolatban felmerült ráfordítások is arányosan terhelik az alapokat.

A 10. §-hoz

E § - lényegében az 1988. évi XXI. törvényben lefektetett szabályokat átvéve - a működési költségvetési általános keretszabályait rögzíti. (Az e téren bekövetkező változásokat részletesen a 3. §-hoz fűzött indokolás tárgyalja.)

A 11. §-hoz

A törvényjavaslat 11. §-a összevonja és aktualizálja az eddig az 1988. évi XXI. törvényben, valamint a Társadalombiztosítási Alap pénzügyi, elszámolási, számviteli rendjéről szóló 13/1989. (II. 10.) MT rendeletben az alapok gazdálkodásával, kezelésével összefüggésben meghatározott szabályokat; egyidejűleg ki is egészíti azokat azon témakörök felsorolásával, amelyeket a társadalombiztosítás pénzügyi alapjainak költségvetéséről és annak végrehajtásáról szóló törvénynek tartalmaznia kell. Rögzíti, hogy az alapok kezelésével kapcsolatos kérdésekben a biztosítási önkormányzatok rendelkeznek döntési jogkörrel, mely azonban az önkormányzatok választott szerveire, illetve a kezelést ténylegesen végző igazgatási szerveire átruházható. Végül a törvényjavaslat utal arra, hogy az alapok gazdálkodásának részletes szabályairól, az alapok kezelésével kapcsolatos kérdésekről a társadalombiztosítás önkormányzati igazgatásáról szóló 1991. évi LXXXIV. törvény, valamint az ott felhatalmazott szervek rendelkeznek.

II. A társadalombiztosítás pénzügyi alapjainak 1993. évi költségvetése

1. A társadalombiztosítási alapok költségvetése tervezésének kiindulópontját a makrogazdasági prognózisok és a progzosztizált nemzetgazdasági folyamatokkal szorosan összefüggő társadalombiztosítási folyamatok előrejelzése képezi. A társadalombiztosítás rendszerében végbemenő folyamatokra elsősorban a demográfiai helyzet, a munkajövedelmek alakulása és a társadalombiztosítás megújítására irányuló döntések hatnak.

A társadalombiztosítás megújításának koncepciójáról és a rövid távú feladatokról a 60/1991. (X. 29.) OGY határozat rendelkezik. E határozat alapján az 1993. évben a következő fontosabb változásokra kerülhet sor:

a) A nyugdíjrendszer reformja körében:

- a női nyugdíjkorhatár emelésének megkezdése,

- a nyugdíj számításának alapját képező keresetek, jövedelmek irányadó időszakának meghosszabbítása,

- a nyugdíjalapba számítandó keresetek degressziójának korrigálása,

- a rokkantsági nyugdíj megállapításához szükséges minimális szolgálati idő megváltoztatása,

- az özvegyi nyugdíjrendszer módosítása.

A témával kapcsolatos javaslatokat az Országgyűlés külön előterjesztésben tárgyalja. Ezeknek az intézkedéseknek az 1993. évben csak kisebb kiadásnövelő és kiadásmérséklő hatásai lesznek, amelyek az eddigi számítások szerint lényegében kiegyenlítik egymást, így az 1993. évi nyugdíjelőirányzatokat nem befolyásolják.A korhatár emelésének a Nyugdíjbiztosítási Alap helyzetére gyakorolt kedvező hatása fokozatosan bontakozik ki. Jelentős egyenlegjavító hatása az évtized második felében jelentkezik és a következő évtizedben válik teljessé.

b) Folytatódik a gyógyító-megelőző ellátás szolgáltatásainak biztosítási alapokra helyezése. Ennek keretében fokozatosan alakul ki az az állapot, hogy már nem az egészségügyi intézmények globális működését finanszírozza a társadalombiztosítás, hanem a lakosság által igényelt egészségügyi szolgáltatásokat. 1993-ban stabilizálódik az alapellátáson belül elindult folyamat és megtörténnek az első lépések a szakellátásban alkalmazható teljesítmény-, illetve feladatfinanszírozási módok bevezetésére.

c) 1992. évben már jelentős, várhatóan mintegy 100 milliárd forintnyi vagyonhoz jut a társadalombiztosítás, amelynek hozama hozzájárul az 1993. évi társadalombiztosítási ellátások fedezetéhez.

2. A társadalombiztosítási alapok bevételeinek és kiadásainak dinamikája változatlanul eltér egymástól. A kiadások növekedése lényegesen meghaladja a bevételekét, a társadalombiztosítási alapok egyensúlyának megteremtése érdekében ezért elengedhetetlen, hogy erőteljes kiadásmérséklő intézkedések kerüljenek bevezetésre.

Az alapok kiadásainak mérséklésére 1993-ban a következő - egyes elemeiben mindkét alap kiadásaira ható - eszközrendszer szolgál:

- 1993-ban a nyugdíjkompenzáció csak a nettó átlagkereset növekedésénél kisebb mértékben valósítható meg. A társadalombiztosítási alapok 1993. évi várható pénzügyi helyzete, a hiány maximálisan előirányozható (gazdaságilag még kezelhető) mértéke nem engedi meg az 1992-ben alkalmazott bérkövető kompenzálás alkalmazását. A romló gazdasági feltételek, köztük az erőteljesen növekvő munkanélküliség szükségessé teszi a nyugdíjintézkedésnél alapul veendő gazdasági mutató módosítását. A törvényjavaslat ilyen mutatóként a bérből és a munkanélküli ellátásból élő aktív népesség átlagos nettó jövedelmének növekedését veszi számításba. Ehhez igazodóan 12,3%-os nyugdíjemelésre tehető javaslat. (A nettó átlagkeresetek növekedését követő kompenzáció esetén a nyugdíjak átlagosan 16%-kal emelkednének.)

A bérből és a munkanélküli ellátásból élő aktív népesség 1993. évre prognosztizált nettó jövedelmének növekedéséhez igazodó nyugdíjkompenzálás mintegy 11 milliárd forinttal kisebb intézkedési keretet jelent, a nettó átlagkeresethez igazodó nyugdíjemeléshez képest.

- 1993-tól szigorodik a rokkantsági nyugdíjra való jogosultság orvosi elbírálása. A tervezett intézkedések csaknem 1 milliárd forint kiadásmérséklő hatással bírnak. Mivel a korhatár alatti rokkantnyugdíjak az Egészségbiztosítási Alap forrásait terhelik, az előirányzott megtakarítás ezen alap egyenlegét javítja.

- A hiány mérséklése a táppénzrendszer módosítását is szükségessé teszi. Itt a mértékek szigorítását bizonyos fokig ellentételezi, hogy a rövidebb táppénzes állományoknál eddig a táppénzalapba be nem számító keresetelemek 1993-tól bekerülnek abba. E módosítások eredőjeként az Egészségbiztosítási Alap kiadási oldalán várhatóan 1,5 milliárd forint megtakarítás érhető el.

- Szükséges a gyógyszerek társadalombiztosítási támogatására fordítható összegeknek az Egészségbiztosítási Alap várható pénzügyi helyzetét alapul vevő behatárolása is. Ez többek között a gyógyszerfelírás szigorításával, az új gyógyszerek támogatásának halasztásával, a degresszív gyógyszer-kereskedelmi árrés bevezetésével, egyes gyógyszerek támogatási kulcsának módosításával - illetve a lakossági gyógyszerkiadási terhek egyidejű növelésével - érhető el. Ezen intézkedések révén a gyógyszerek támogatására szolgáló keret 4 milliárd forinttal mérsékelhető.

- Az 1993-ban még átmenetileg a társadalombiztosítási alapokból finanszírozott szociális ellátások körében a GYED minimumának megszűnésével 0,5 milliárd forint összegű kiadásmérséklődés vehető számításba.

- 1993-ban - a korábbi évek gyakorlatától eltérően, amely a tartalékalapok hosszú távra történő feltöltését célozta - az alapok kamat- és egyéb hozambevételei nem kerülnek tartalékba, hanem a folyó kiadások fedezetét szolgálják. Ezáltal a kiadások („a kamat- és egyéb hozambevételek tartalékba helyezése” kiadási tétel megszűnése révén) a Nyugdíjbiztosítási Alapnál 3,4 milliárd forinttal, az Egészségbiztosítási Alapnál 0,6 milliárd forinttal lesznek alacsonyabbak.

Figyelembe véve ezen megszorító jellegű eszközrendszernek a társadalombiztosítási reform alakulására, a társadalombiztosítás társadalmi megítélésére gyakorolt elbizonytalanító hatását, a kiadások további szűkítésére - jelentős társadalmi feszültségek keletkezése nélkül - nincs lehetőség.

A társadalombiztosítás - a központi költségvetés nehéz helyzetéből következően - várhatóan még 1993-ban is jelentős összegben finanszíroz nem társadalombiztosítási (ún. átmenetileg finanszírozott) ellátásokat.

Az 1992-ben megkezdett profiltisztítás keretében jövőre az alábbi - összegszerűségükben csak kis - lépésekre kerül sor. A szociális törvényre vonatkozó javaslat alapján 1993-ban már nem terheli a társadalombiztosítási alapok forrásait a megszűnő, illetve átalakuló anyasági segély és temetési segély. Ez évtől a központi költségvetés feladatkörébe kerül a cukorbetegek támogatása és az átmeneti járadék finanszírozása. 1993-ban a központi költségvetés hozzájárulás formájában részt vállal a rendszeres szociális járadék kiadásai fedezetének - a jövő évben még a társadalombiztosítási alapok forrásainak bővítését szolgálja az alapoknak történő visszteher-mentes vagyonjuttatás. Ebből a forrásból a Nyugdíjbiztosítási Alap 2,8 milliárd forint, az Egészségbiztosítási Alap 2,2 milliárd forint összegű bevételben részesül.

A társadalombiztosítási alapok kiadásai 1993-ban a makrogazdasági prognózisok alapján számított bevételekből az említett intézkedések mellett sem fedezhetők. A Nyugdíjbiztosítási Alapban 22,4 milliárd forint, az Egészségbiztosítási Alapban 17,6 milliárd forint, a társadalombiztosítási alrendszer egészében 40 milliárd forint negatív egyenleg jelentkezik. A bevételeken felüli kiadások fedezetének biztosítására államilag garantált hosszúlejáratú értékpapír kibocsátása szolgál.

3. A társadalombiztosítási alrendszert képező társadalombiztosítási alapok, valamint kezelőik 1993. évi költségvetése a következő:

a) a Nyugdíjbiztosítási Alap - az alapok közötti járulékátcsoportosítással korrigált - összes bevétele 305,9 milliárd forint.

A legjelentősebb bevételi tételt a járulékbefizetések képezik. Az alapjárulék-fizetőktől befolyó 1993. évi előirányzott járulékbevétele 295,7 milliárd forint, amely az 1992. évi várható járulékbevételnél 31,3 milliárd forinttal (11,8%-kal) több. A Nyugdíjbiztosítási Alap 1993. évi - a társadalombiztosításhoz befolyó munkáltatói járulékok 55,68%-ának ezen alaphoz történő átutalásával realizálódó - munkáltatói nyugdíjbiztosítási járulékbevétele 237,2 milliárd forint. A biztosított által a társadalombiztosításnak fizetett járulékok 60%-ának átutalása révén befolyó egyéni nyugdíjbiztosítási járulékbevétel 57,5 milliárd forint. A szociális ellátások (ápolási díj, gyermeknevelési támogatás) után - a szociális törvényre vonatkozó javaslat alapján 1993-tól - a Nyugdíjbiztosítási Alapot illető nyugdíjbiztosítási járulék jövő évre előirányzott összege 1 milliárd forint. Ezen összegből 0,2 milliárd forint az egyéni nyugdíjbiztosítási járulék, 0,8 milliárd forint a helyi önkormányzatok által fizetett munkáltatói nyugdíjbiztosítási járulék.

A Nyugdíjbiztosítási Alap 1993., évi mintegy 13 milliárd forint társadalombiztosítási tevékenységgel kapcsolatos egyéb bevétele az 1992. évi várhatónál 3 milliárd forinttal (közel 30%-kal) több. Ez zömében a késedelmi pótlékból és a rendbírságból (12,8 milliárd forint) származik, amely a társadalombiztosítási tevékenységgel kapcsolatos egyéb bevételeken belül a legjelentősebb és a leggyorsabban növekvő tétel.

Az alapok meglevő tartalékainak befektetéséből származó - az előzőekben részletezett megfontolásoknak megfelelően 1993-ban a folyó finanszírozást szolgáló - kamat- és egyéb hozambevétel a Nyugdíjbiztosítási Alapban 3,4 milliárd forint. A kamat- és egyéb hozambevételekből a tartós befektetések hozama 3,1 milliárd forint, a rövidlejáratú befektetésekből 0,3 milliárd forint származik. A kamat- és egyéb hozambevételek 1992. évi várhatónál alacsonyabb 1993. évi összege elsősorban azzal függ össze, hogy ezévben már nem lehet a családi pótlék 1990. I-III. havi finanszírozásával összefüggésben jelentkező kamattal számolni, a központi költségvetés ugyanis a fenti tartozását 1992-ben visszafizette.

Az állam által visszteher-mentesen biztosított vagyonból 1993-ban a Nyugdíjbiztosítási Alapnak 2,8 milliárd forint bevétele származik.

A Nyugdíjbiztosítási Alap - és ugyanígy az Egészségbiztosítási Alap - sajátos bevételét képezi a likviditási tartalék visszapótlására szolgáló bevétel. Ez a Társadalombiztosítási Alapban 1991-ben keletkezett hiány kezelésére kialakított konstrukcióval összefüggésben 1993-ban befolyó bevétel, melynek összege az alapok likviditási tartalékába kerül. Az ilyen címen befolyó összes bevételből - a Társadalombiztosítási Alap zárszámadásáról szóló törvény rendelkezéseinek megfelelően - az alapok azonos mértékben részesülnek. 1993-ban ezen a címen a Nyugdíjbiztosítási Alapot 3,6 milliárd forint bevétel illeti.

A központi költségvetés 1993-ban 0,7 milliárd forinttal járul hozzá az alapok által átmenetileg finanszírozott rendszeres szociális járadék kiadásaihoz. Ezen átmenetileg finanszírozott ellátás kiadásaihoz történő központi költségvetési hozzájárulásként a Nyugdíjbiztosítási Alapot - az alapok bevételi főösszege közti aránynak megfelelően - közel 0,4 milliárd forint illeti meg.

Az alapok egymás részére az általuk finanszírozott ellátásokkal arányos járulékátcsoportosítást eszközölnek. Ennek során

- a Nyugdíjbiztosítási Alapból - a nyugdíjasok egészségügyi ellátásának fedezetére szolgáló egészségbiztosítási járulék - 37,7 milliárd forint az Egészségbiztosítási Alapba;

- az Egészségbiztosítási Alapból - a keretei között finanszírozott pénzbeni (folyósításuk időtartamát tekintve szolgálati időnek minősülő, illetve a nyugdíjkorhatár elérése után a nyugdíjbiztosítási ágba kerülő) ellátások után fizetendő nyugdíjbiztosítási járulék - 24,6 milliárd forint a Nyugdíjbiztosítási Alapba

kerül átutalásra.

A Nyugdíjbiztosítási Alapból 1993-ban 328,3 milliárd forint összegben teljesíthető kiadás.

A Nyugdíjbiztosítási Alapból fizetett nyugdíjakra 1993-ban előirányzott összeg 294,4 milliárd forint, a megelőző évi várhatónál mintegy 41,1 milliárd forinttal (16,2%-kal) magasabb. Az 1992. évi várhatóhoz képest végbemenő növekedésben az automatikusan érvényesülő tényezők hatásán túl az átlagosan 12,3%-os nyugdíjemelés hatása érvényesül. Az előirányzott összegből a nyugdíjak emelésére 20,6 milliárd forint fordítható.

A Nyugdíjbiztosítási Alapból az átmenetileg finanszírozott ellátások fedezetéhez történő hozzájárulás összege 22,9 milliárd forint, melyből a központi költségvetés hozzájárulása mintegy 0,4 milliárd forintot fedez. (Az alapok által közösen fedezett nem társadalombiztosítási ellátások előirányzatainak részletes ismertetését a c) pont tartalmazza.)

Az ellátásokkal kapcsolatos - az alapok között tételesen föl nem osztható - egyéb kiadások (postaköltség, bankköltség) fedezetéhez a Nyugdíjbiztosítási Alap hozzájárulása 0,8 milliárd forint.

A működési költségvetéshez a Nyugdíjbiztosítási Alapból átadott összeg 6,6 milliárd forint.

A likviditási tartalék 1991. évi részleges felhasználása következtében az adott tartalék visszapótlását rendező konstrukció szerint a Nyugdíjbiztosítási Alap likviditási tartalékába helyezendő összeg 3,6 milliárd forint.

A Nyugdíjbiztosítási Alapban tehát a fentiekben ismertetett bevételi és kiadási előirányzatok mellett 22,4 milliárd forint kiadási többlet jelentkezik, melynek fedezetéül az előzőekben említett értékpapír-kibocsátásból befolyó összeg szolgál.

b) Az Egészségbiztosítási Alap - alapok közötti járulékátcsoportosítással korrigált - összes bevétele 268,3 milliárd forint.

A legfontosabb bevételi forrást a járulékbefizetések jelentik. Ennek összege 233 milliárd forint, az 1992. évi várhatónál mintegy 26,7 milliárd forinttal (12,9%-kal) magasabb. Az Egészségbiztosítási Alap 1993. évi - a társadalombiztosításhoz befolyó munkáltatói járulékbevételek 44,32%-ának átutalásával realizálódó - munkáltatói egészségbiztosítási járulékbevételei 188,8 milliárd forint összegűek. A társadalombiztosításnak fizetett egyéni járulékok 40%-ának ezen alaphoz történő átutalásával az Egészségbiztosítási Alapba 38,3 milliárd forint egyéni egészségbiztosítási járulék folyik be. Az alap további járulékbevételét képezi a központi költségvetés által a nem biztosítottak után fizetett 5,8 milliárd forint egészségbiztosítási járulék. Ezen utóbbi bevétel a megelőző évihez képest - amikor csak a második félévre vonatkozott - 1993-ban éves szinten jelentkezik.

Az Egészségbiztosítási Alap késedelmi pótlék és rendbírság bevétele 9,8 milliárd forint. Az alap bevételeit növeli a közgyógyellátási kiadások helyi önkormányzatok általi részleges megtérítése (0,6 milliárd forint), a baleseti megtérítés és egyéb megtérített kártérítés (0,9 milliárd forint). Az Egészségbiztosítási Alap - további kisebb befizetéseket is tartalmazó - társadalombiztosítási tevékenységgel kapcsolatos egyéb bevétele 11,6 milliárd forint. Ez az 1992. évi várhatónál mintegy 2,4 milliárd forinttal (26,4%-kal) magasabb.

Az Egészségbiztosítási Alap kamat- és egyéb hozambevétele az 1992. évi várhatónál az 1990. évi I-III. havi családi pótlék finanszírozással kapcsolatos kamat megszűnésével összefüggésben alacsonyabb összeg: 0,6 milliárd forint. A tartós befektetések közel 0,4 milliárd forint, a rövidlejáratú befektetések 0,2 milliárd forint hozamot eredményeznek.

Az állam által visszteher-mentesen átadott vagyonból 1993-ben az Egészségbiztosítási Alapba 2,2 milliárd forint bevétel folyik be.

Az Egészségbiztosítási Alap sajátos bevételi tételét képezi az 1993-tól a központi költségvetés feladatkörébe átkerülő feladatokkal (közgyógyellátás, terhesgondozás) kapcsolatos 4 milliárd forintos bevétel. A közgyógyellátással összefüggésben 15 milliárd forintot, a terhesgondozással kapcsolatban 2,5 milliárd forintot utal át a központi költségvetés. Ezen megtérítésekre az egészségügyi területen 1992. évben végrehajtott központi bérintézkedés 1993. évi kihatásával azonos összegben kerül sor.

Az Egészségbiztosítási Alapban a Nyugdíjbiztosítási Alap bevételeinél részletezett konstrukció alapján jelentkező, a likviditási tartalék visszapótlására szolgáló bevétel 3,6 milliárd forint.

A társadalombiztosítási alapokból átmenetileg finanszírozott rendszeres szociális járadék kiadásaihoz történő központi költségvetési hozzájárulás Egészségbiztosítási Alapot illető összege 0,3 milliárd forint.

Az Egészségbiztosítási Alap bevételeit növeli a járulékátcsoportosítások egyenlegeként az alaphoz kerülő 13,1 milliárd forint összeg is.

Az Egészségbiztosítási Alapból teljesíthető kiadás összege 285,9 milliárd forint.

A gyógyító-megelőző ellátások előirányzata - az Egészségbiztosítási Alap jövő évi pénzügyi helyzetét, valamint az ellátás szintentartásának követelményét szem előtt tartva - 1993-ban 129,6 milliárd forint.

A gyógyító-megelőző ellátást nyújtó intézmények működési feltételei az 1992-es évben a korábbiaknál is szigorúbb gazdálkodási követelményeket támasztottak:

- az egészségügyben az infláció aránya lényegesen meghaladta az átlagos lakossági indexet (a szűk erőforrásokkal szemben az intézményekben felhasznált dologi eszközök piacán egy agresszív marketing politikával rendelkező kínálati paci jelent meg a korábban megszokott árszintet többszörösen meghaladó áron);

- a lakosságot érő kedvezőtlen gazdasági, környezeti folyamatok hatására tovább romló megbetegedési viszonyok, a gazdasági, társadalmi megfontolások miatt sokszor elhalasztott orvoshoz fordulás növelte az intézmények által ellátandó feladatok volumenét és nehézségi fokát;

- az egészségügyben „medikalizáltan” jelentkező szociális feladatok adekvátabb ellátására nem bővültek az egészségügyön kívüli lehetőségek így ezek szükséges átorientálása nem indulhatott be, viszont e teher további növekedésével kell számolni;

- a háziorvosi rendszer kialakításának az első lépéseitől még irreális lenne azt a jobb alapellátási ellátást remélni, amely az igénybevétel struktúráját az olcsóbb alapellátási irányba tolná el, s a drágább fekvőbeteg-ellátási terheket enyhíthetné, ennek az ellátáson belüli belső átstruktúrálódásnak még nincsenek érzékelhető jelei;

- az egészségügyi dolgozók több év alatt felhalmozódott kereseti elmaradása fokozott feszültségeket indukál, különösen azokon a területeken, ahol a lakosság elszegényedése miatt már semmiféle „hálapénz”-kiegészítésre nincs esély, - a jogos bérkövetelések igen kis töredékét elégítette csak ki a központi bérintézkedés fejkvóta alapján leosztott összege.

A teljesítményfinanszírozás azokra az egészségügyi beavatkozásokra, tevékenységekre került bevezetésre, amelyek a korábbiakban szűk keresztmetszetet jelentettek, s amelyeknél szakmailag meglehetősen jól behatárolható betegkör jöhet szóba (ami a finanszírozás szempontjából természetes felső plafont jelent). E finanszírozási formával kapcsolatban jogos az az elvárás, hogy az intézményi ellátás egyéb feladataira hogy több forrást, amely pozitív hatás ebben a nagyon feszes helyzetben nem vált érzékelhetővé. Az érintett feladatkör teljesítményfinanszírozásának a befagyasztása viszont azonnal érzékelhető „sorbaállást” és nagyobb feszültségeket idézett volna elő. Nem sikerült érzékelhető (néhány vállalkozás, illetve alapítvány befogadásán, illetve támogatásán túlmutató) előrelépést tenni a szektorsemleges finanszírozás irányába, aminek egyik alapvető oka az amortizáció elszámolásának a rendezetlensége.

A teljesítményfinanszírozás azokra az egészségügyi beavatkozásokra, tevékenységekre került bevezetésre, amelyek a korábbiakban szűk keresztmetszetet jelentettek, s amelyeknél szakmailag meglehetősen jól behatárolható betegkör jöhet szóba (ami a finanszírozás szempontjából természetes felső plafont jelent). E finanszírozási formával kapcsolatban jogos az az elvárás, hogy az intézményi ellátás egyéb feladataira hagy több forrást, amely pozitív hatás ebben a nagyon feszes helyzetben nem vált érzékelhetővé. Az érintett feladatkör teljesítményfinanszírozásának a befagyasztása viszont azonnal érzékelhető „sorbanállást” és nagyobb feszültségeket idézett volna elő. Nem sikerült érzékelhető (néhány vállalkozás, illetve alapítvány befogadásán, illetve támogatásán túlmutató) előrelépést tenni a szektorsemleges finanszírozás irányába, aminek egyik alapvető oka az amortizáció elszámolásának a rendezetlensége.

Az 1993-ra tervezhető költségvetés a jelenlegi finanszírozási rendben mindezeknek a feszültségeknek a továbbgörgetését teszi csak lehetővé.

Nem nyújt fedezetet az áremelkedéseket kompenzáló dologi és bérautomatizmus alkalmazására, de közel 10 milliárd forint áll rendelkezésre a szakellátás teljesítmény szerinti finanszírozási rendszere bevezetésének elősegítésére.

A teljesítmény szerinti finanszírozás kiterjesztésében - a jobb felkészülés érdekében - nem 1993. január 1-jétől, hanem július 1-jétől következik be jelentősebb változás: a háziorvosi ellátásban és a fekvőbeteg-szakellátásban megszűnik az intézmény-finanszírozás (a báziselőirányzat) és a szolgálatok, intézmények teljesítményük alapján részesülnek díjazásban. Az átállás megkönnyítése érdekében a területi ellátási kötelezettséggel rendelkező háziorvosi szolgálatok a teljesítmény szerinti díjon túlmenően a terület települési adottságaitól függő területi pótlékban, valamint a terület létszámától, létszámösszetételétől, valamint a rendelő adottságaitól függő fix összegű díjazásban is részesülnek.

A fekvőbeteg-ellátásban az átállást megkönnyítő, ideiglenes szabály az, hogy az intézmény által nyújtott teljesítmény súlyszámértékének forintértékét nem egy normatív (országosan egységes) mutató alapján kell meghatározni, hanem az intézményre a bázisidőszakban jellemző érték alapján. Az elkövetkezendő 4-5 évben azonban ezt a számítási módot fokozatosan a normatív érték alapján történő számítással kell felváltani.

A fekvőbeteg-ellátásban az aktív, illetve a tartós ápolást igénylő (krónikus) gyógyító ellátás teljesítménye más elvek szerint meghatározott súlyszámok alapján kerül meghatározásra.

A járóbeteg-szakellátásban az intézményfinanszírozás 1993-ban még fennmarad, de a báziselőirányzat 70 százalékára csökken és az intézmények a járóbeteg-szakellátási tevékenységük után teljesítmény szerinti finanszírozásban részesülnek pontszám-rendszer alapján.

Az egészségügyi ellátás egyes területein (pl. a fogorvosi ellátásban) átmenetileg a jelenlegi finanszírozási módszerek fennmaradnak, míg más ellátásoknál (pl. iskolaegészségügy) feladatfinanszírozásra lehet áttérni. A teljesítményfinanszírozás bevezetése részletes szabályozást igényel, amelyre a Kormány, illetve - a kifejezetten szakmai szabályok tekintetében - a népjóléti miniszter kap felhatalmazást.

A gyógyszer- és gyógyászati segédeszköz fogyasztói árának támogatására 1993-ban együttesen 44 milliárd forint fordítható. Ebből a gyógyszerekkel kapcsolatosan 38 milliárd forint, a gyógyászati segédeszközökkel összefüggésben 6 milliárd forint fizethető ki.

Az új, drága, hiánypótló gyógyszerek forgalomba kerülésének és növekvő felhasználásának előrejelzett folytatódása, valamint a várható áremelkedések figyelembe vételével a gyógyszertámogatásra előirányzott összegnek megfelelő kiadás biztosítására a következő intézkedések szolgálnak:

- a gyógyszerek rendelhetőségének korlátozása, a gyógyszerfelírási jogosultság szakmai szigorítása;

- a gyógyszerfogyasztás hatékonyabb ellenőrzése;

- degresszív gyógyszer-kereskedelmi árrés bevezetése;

- a választékbővítő, nem nélkülözhetetlen készítmények társadalombiztosítási támogatásának a forgalomba kerülést követően késleltetett bevezetése (ez az olcsó generikus és a hiánypótló készítményekre nem vonatkozna);

- a támogatás mértékének csökkentése.

A gyógyászati segédeszközök támogatásának előirányzatát az inflációs áremelkedéseken túl bizonyos anomáliák rendezésének és a korszerűbb, biztonságosabb eszközök rendszerbe fogadásának követelménye determinálja.

Az Egészségbiztosítási Alapot terhelő nyugdíjkiadások előirányzata 42,6 milliárd forint, amely az 1992. évi várhatónál 5,5 milliárd forinttal közelítőleg (14,8%-kal) több. Az előirányzat meghatározásánál az automatikus növekedés és a kompenzáció ismertetett változatának hatása mellett figyelembe vettük a rokkantsági nyugdíjra jogosultság orvosi elbírálása tervezett szigorításának kiadásmérséklő hatását is. A nyugdíjak emelésére mintegy 3 milliárd forint fordítható.

A terhességi-gyermekágyi segélyre fordítható kiadás 1993-ban 8 milliárd forint; ez a megelőző évit 1,5 milliárd forinttal, több mint 23%-kal haladja meg. A növekedés az egy segélyezési napra jutó átlagkiadás mintegy 20%-os emelkedésének, valamint a születésszám várható emelkedésével összefüggésben az átlagos segélyezetti létszám 3%-os bővülésének hatását tükrözi.

A táppénzkiadások 1993. évi előirányzata - a tervezett intézkedések hatását figyelembe véve - 29 milliárd forint. Ez az 1992. évi várható kiadást 1,4 milliárd forinttal (közel 5,1%-kal) haladja meg. A táppénz döntő hányadát az alkalmazásban állók körében fizetik ki. Az e szférában tervezett mintegy 5%-os emelkedést az egy táppénzes napra jutó átlagos kiadás hozzávetőleg 18%-os növekedésének, valamint a táppénzre jogosultak közel 9%-os, és a táppénzes arányszám minimális csökkenésének együttes hatása eredményezi.

Az Egészségbiztosítási Alapból az utazási költségtérítésre fordítható kiadás az 1992. évinél 0,2 milliárd forinttal (20%-kal) magasabb, 1,2 milliárd forint; a betegséggel kapcsolatos segélyek a megelőző évivel azonos összegben, 0,6 milliárd forintban fizethetők ki; a kártérítési járadékra az 1992. évinél 0,1 milliárd forinttal (25%-kal) magasabb, 0,5 milliárd forint fizethető ki.

Az Egészségbiztosítási Alapot 1993-ban 0,3 milliárd forint, a kifizetőhelyeket az egészségbiztosítási ellátások folyósításával összefüggésben megillető - a fenti ellátások kifizetőhely által folyósított összegének 1%-át kitevő - költségtérítés terheli.

Az átmenetileg finanszírozott ellátások fedezetéhez az Egészségbiztosítási Alapból teljesíthető hozzájárulás 20,1 milliárd forint, melyből 0,3 milliárd forintot a központi költségvetés hozzájárulása fedez.

Az ellátásokkal kapcsolatos egyéb kiadások (bankköltség, postaköltség) fedezetére az Egészségbiztosítási Alapból átadott összeg, 0,7 milliárd forint.

A működési költségvetéshez az Egészségbiztosítási Alapból teljesíthető hozzájárulás 5,8 milliárd forint.

A Társadalombiztosítási Alap 1991. évi zárszámadásával kapcsolatos likviditási tartalék visszapótlás művelet során 1993-ban az Egészségbiztosítási Alap adott tartalékába 3,6 milliárd forint helyezendő.

Az Egészségbiztosítási Alapban tehát a fentiekben részletezett bevételi és kiadási előirányzatok mellett 17,6 milliárd forint hiány jelentkezik, melynek fedezetét a korábbiakban említett értékpapír-kibocsátás nyomán befolyó összegek jelentik.

c) A társadalombiztosítási alapok által közösen fedezett nem társadalombiztosítási ellátások kiadásaira 1993-ban összesen 43 milliárd forint fordítható.

A társadalombiztosítás által ideiglenesen finanszírozott ellátások köre 1993-ban már nem tartalmazza az anyasági segélyt és a temetési segélyt. Ezek a szociális ellátási terület átalakításának keretében a szociális törvényre vonatkozó javaslat alapján kerülnek ki a társadalombiztosítás által fedezett nem társadalombiztosítási ellátások köréből.

A társadalombiztosítás profiltisztításának keretében 1993-tól a központi költségvetés feladatkörébe kerül a cukorbetegek támogatásának és a megváltozott munkaképességű dolgozók átmeneti járadékának finanszírozása. A megváltozott munkaképességű dolgozók rendszeres szociális járadékának fedezetéhez 1993-ban a központi költségvetés 0,7 milliárd forint összegben hozzájárul. A rendszeres szociális járadék kiadásai - a központi költségvetési hozzájárulásból fedezett résszel együtt - 1993-ban 7,7 milliárd forint összegűek, mely az 1992. évi várhatót 0,2 milliárd forinttal (2,5%-kal) haladja meg.

A mezőgazdasági járadékok kiadásainak előirányzata 5 milliárd forint. Ez az összeg az 1992. évi várható kiadásnál 0,3 milliárd forinttal (6,4%-kal) magasabb.

A nyugellátáshoz megállapított házastársi pótlék és házastárs utáni jövedelempótlék 1993. évi előirányzott kiadása a megelőző évinél 0,3 milliárd forinttal (mintegy 6%-kal) magasabb, 5,5 milliárd forint.

Az átmenetileg finanszírozott ellátások legnagyobb kiadási tételét az anyasági ellátások képezik. A gyermekgondozási segély 1993. évi előirányzata 8,1 milliárd forint. A megelőző évi várhatóhoz képest tapasztalható 1,1 milliárd forintos (15,7%-os) növekedés a segélyezetti létszám hozzávetőleg 3%-os tervezett emelkedésének, valamint az egy segélyezettre jutó átlagellátás közel 12%-os előirányzott növekedésének hatását tükrözi.

Gyermekgondozási díjra 1993-ban 16,7 milliárd forint fizethető ki. Ez az ellátottak létszámának 2,7%-os, valamint az egy ellátottra jutó átlagfizetés 14,2%-os növekedésének együttes hatására érvényesülő 2,5 milliárd forintos (17,6%-os) kiadásbővülést jelent 1992-hez képest.

Az a)-c) pontokban részletezett ellátások háttérszámításait a 3. számú függelék tartalmazza.

d) A működési költségvetés előirányzott összes bevétele 13,4 milliárd forint. Ebből közel 12,4 milliárd forint az alapokból átvett pénzeszköz. A működési ár- és díjbevétel 1993-ban 100 millió forinttal növeli a működési költségvetés forrásait. A családi pótlék és egyéb ellátások folyósítási kiadásainak megtérítésére előirányzott összeg 600 millió forint. A működési tartalék pénzeszközeinek az 1993. évi források közé történő bevonásából 286 millió forint bevétel származik.

A működési költségvetés 1993. évi kiadásai a bevételekkel azonos összegben irányozhatók elő.

A folyamatos működésre fordítható kiadások - fejlesztési kiadásokat nem tartalmazó - alap-előirányzata 6 894 millió forint. Ezen összegből a bérkiadás előirányzata 2 929 millió forint. Az ezen bérkiadásokkal kapcsolatban felmerülő társadalombiztosítási és (a Szolidaritási Alap javára fizetendő) munkaadói járulékkiadás előirányzata 1 435 millió forint. A folyamatos működés nem fejlesztésekkel kapcsolatos dologi kiadásai 2530 forintban kerültek előirányzásra, amiből 113 millió forint felújításra fordítandó.

A társadalombiztosítási rendszer fejlesztésének 1993. évi előirányzata 1 937 millió forint.

A működési költségvetésben 1993-ban 366 millió forintos tartalék képzésére kerül sor.

A működési költségvetés 1993. évi egyszeri kiadását jelentik a társadalombiztosítás információs rendszerének korszerűsítésével kapcsolatos projektek és az épületberuházás kiadásai, valamint a világbanki hitelből megvalósuló feladatok belföldi költségei. Ezen célokra együttesen 4159 millió forint fordítható.

A működési költségvetés előirányzatainak részletes levezetését, az egyes bevételi és kiadási tételeket meghatározó folyamatok ismertetését az indokolás 4. számú függeléke tartalmazza.