2013. évi CLXXII. törvény indokolása

az áruknak Tir-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezmény módosításának kihirdetéséről

-----STARTING---POINT---ALTALANOS---

Általános indokolás

A törvény az Egyesült Nemzetek Szervezetének Európai Gazdasági Bizottsága égisze alatt kidolgozott, az áruknak TIR-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezménynek (a továbbiakban: Egyezmény) a 32. számú módosítása, illetve a nemzetközi és hazai jog általánosan elismert elveinek és szabályainak történő megfelelés miatt szükségessé váló rendelkezéseket tartalmazza.

Az Egyezmény megalkotásában a Szerződő Feleket az a szándék vezérelte, hogy az áruknak TIR-igazolvánnyal történő nemzetközi fuvarozására vonatkozó, Genfben, 1975. november 14-én kelt vámegyezményben foglaltak alapján a közúti járművel lebonyolított nemzetközi árufuvarozások egyszerűsítését, a fuvarozások feltételeinek javítását érjék el a nemzetközi szállítások adminisztratív formaságainak összhangba hozatalával és az egyes meghatározások, követelmények pontosításával.

Az Egyezmény azoknak a küldeményeknek közbeeső átrakás nélküli, egy vagy több országhatáron áthaladó fuvarozására vonatkozik, amelyeket az egyik Szerződő Fél indulási vámhivatalától a másik Szerződő Fél vagy ugyanazon Szerződő Fél rendeltetési vámhivataláig közúti járművel, járműszerelvénnyel vagy szállítótartállyal végeznek, feltéve hogy a TIR-eljárás kezdete és befejezése között a fuvarozás egy szakasza közúton történik. A TIR-eljárás szerint fuvarozott áruk az átmenő vámhivataloknál mentesülnek a behozatali vagy kiviteli vámok és egyéb terhek megfizetésének vagy letétbe helyezésének kötelezettsége alól.

A TIR-igazolvány egyszerre vámokmány és pénzügyi garancia, amely a vámhatóságok számára lehetővé teszi, hogy a vámtartozást megállapítsák és beszedjék a TIR-igazolvány birtokosának garantőrétől, ha az előbbi nem teljesíti kötelezettségét. Magyarországon a kibocsátó egyesület az uniós jogszabályoknak megfelelően TIR-igazolványonként legfeljebb 60 000 euró erejéig vállal garanciát a magyar vámhatóság felé. A TIR-igazolványokért fennálló felelősség biztosítása egy nemzetközi garancialáncot feltételez, mivel a magyar egyesület nemcsak a tagjai által, hanem a külföldi fuvarozók által Magyarországon felhasznált igazolványok után is vállalja ugyanezt a garanciát, és viszont, a külföldi egyesületek is garanciát vállalnak a magyar egyesület által kibocsátott és a magyar fuvarozók által külföldön felhasznált TIR-igazolványok után a vámhatóságok által benyújtott követelésekért. Ezt a nemzetközi garancialáncot az Egyezmény teremti meg, működéséről a Nemzetközi Közúti Fuvarozási Egyesület (IRU) gondoskodik.

Az Egyezmény a jelenleg létező egyik legátfogóbb árutovábbítási rendszer, amely elsősorban a nemzetközi árufuvarozásban érvényesül, de figyelemmel van a megjelenő kombinált és multimodális fuvarozási módokra is, összhangban az új szállítási technikákkal és követelményekkel. Az Európai Közösség az áruk TIR-igazolvánnyal történő nemzetközi fuvarozására vonatkozó, Genfben, 1975. november 14-én aláírt vámegyezmény megkötéséről szóló 2112/1978/EGK tanácsi rendeletével egységesen csatlakozott az Egyezményhez. Az Egyezmény végrehajtására több EGK rendelet is született.

A módosítás törvényi szintű kihirdetése azért szükséges, hogy az Egyezmény hazai kihirdetésének gyakorlata megfeleljen az Egyezményben, Magyarország Alaptörvényében, illetve a nemzetközi szerződésekkel kapcsolatos eljárásról szóló 2005. évi L. törvényben foglalt rendelkezéseknek.

-----STARTING---POINT---RESZLETES---

Részletes indokolás

A törvény az Egyezmény 2012. február 9-én, Magyarország vonatkozásában nemzetközi jogi értelemben hatályba lépett módosításának kihirdetéséről rendelkezik. Tekintettel arra, hogy az Egyezménnyel és a módosítással kapcsolatban korábban nemzetközi szinten ellenvetést Magyarország nem tett, így azok kötelező érvényűek.

Az 1. §-hoz

A törvény kihirdetéséről rendelkezik.

A 2. §-hoz

Az Egyezmény 2012. február 9-én elfogadott szövegének angol nyelven hiteles szövegét és annak hivatalos magyar nyelvű fordítását tartalmazza.

A 3. §-hoz

A törvény hatálybalépéséről, a végrehajtásához szükséges intézkedésekről és az Egyezmény a Módosítással egységes szerkezetbe foglalt hiteles szövegének közzétételéről rendelkezik.