2015. évi CLX. törvény indokolása

az egyes európai kormányok az Ariane, a Vega és a Szojuz hordozórakétáknak a Guyana Űrközpontból történő hasznosításáról szóló nyilatkozatának kihirdetéséről

Általános indokolás

Tekintettel arra, hogy a jelen formájában létező Európai Űrügynökség (a továbbiakban: ESA) az Európai Űrkutatási Szervezet (European Space Research Organization - ESRO) és az Európai Hordozórakéta Fejlesztési Szervezet (European Launcher Development Organization) egyesülésével jött létre 1975-ben, természetesnek tekinthető, hogy az ESA profiljának része különböző hordozóeszközök fejlesztése. Az 1980-ban az Ariane gyártási fázisáról szóló nyilatkozat részes felei megállapodtak, hogy bár maga a gyártás folyamata egy önálló ipari struktúra feladata, az Alapokmány V.2 cikkének megfelelően az ESA végzi a gyártással kapcsolatos műveleti tevékenységeket. Az ESA ennek megfelelően szerződéses viszonyban áll a gyártási fázist kivitelező Arianespace vállalattal.

2005. december 6-án az ESA Tanácsa elfogadta az Európai Hordozórakéta Szektor fejlődéséről szóló határozatát (továbbiakban: Hordozórakéta Határozat), melynek célja volt, hogy a Felek közös keretrendszert fejlesszenek ki a hordozóeszközök hasznosításának céljára a gyártási fázisról szóló nyilatkozat végpontjaként megjelölt 2008-as év utáni időszakra. Ezt a keretrendszert hivatott következetes módon megteremtetni az Egyes európai kormányok az Ariane, a Vega és a Szojuz hordozórakétáknak a Guyana Űrközpontból történő hasznosításáról szóló nyilatkozata (Hordozórakéta Nyilatkozat).

A Hordozórakéta Nyilatkozat meghatározza a Felek, az ESA és a rakétafelbocsátó feladat- és hatásköreit, valamint tisztázza, hogy a rakétafelbocsátó által esetlegesen okozott károkért mely szereplők milyen mértékben viselnek felelősséget.

A Magyarország Kormánya és az Európai Űrügynökség között Magyarország csatlakozásáról az Európai Űrügynökséget létrehozó Alapokmányhoz és az erre vonatkozó szerződési feltételekről szóló Megállapodás kihirdetéséről szóló 1594/2014. (XI. 3.) Korm. határozat 8. pontja felhívja a nemzeti fejlesztési minisztert, hogy tegye meg a szükséges lépéseket többek között az egyes európai kormányok az Ariane, a Vega és a Szojuz hordozórakéták Guyana Űrközpontból történő hasznosításáról szóló Nyilatkozata elfogadása érdekében.

A nemzetközi szerződésekkel kapcsolatos eljárásról szóló 2005. évi L. törvény rendelkezései alapján, valamint az Alaptörvény rendelkezései szerint a Hordozórakéta Nyilatkozatot és az azzal összefüggő további két nemzetközi szerződést törvényben kell kihirdetni.

Részletes indokolás

Az 1. §-hoz

Rendelkezés a Hordozórakéta Nyilatkozat kötelező hatályának elismeréséről.

A 2. §-hoz

A törvény kihirdeti az Hordozórakéta Nyilatkozatot.

A 3. §-hoz

A Hordozórakéta Nyilatkozat angol nyelvű hiteles szövegét és annak hivatalos magyar nyelvű fordítását tartalmazza.

A 4. §-hoz

A törvény hatályba léptető rendelkezéseit tartalmazza és a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés f) pontjának megfelelően rögzíti, hogy a törvény végrehajtásáról az űrkutatásért felelős miniszter gondoskodik.

Tekintettel arra, hogy a törvény hatálybalépésének pontos napja nem ismert, e szakasz rendelkezik a szerződés hatálybalépésének feltételeiről és arról, hogy tényleges hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.