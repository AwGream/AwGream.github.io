2006. évi VIII. törvény indokolása

a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény módosításáról

-----STARTING---POINT---ALTALANOS--- 

Magyarország a jogharmonizációs kötelezettségének eleget téve az Európai Unió Tanácsának 1996. december 9-ei, a veszélyes anyagokkal kapcsolatos súlyos balesetek veszélyeinek ellenőrzéséről szóló 96/82/EK Irányelvét (a továbbiakban: Seveso II. Irányelv) a katasztrófák elleni védekezés irányításáról, szervezetéről és a veszélyes anyagokkal kapcsolatos súlyos balesetek elleni védekezésről szóló 1999. évi LXXIV. törvény (a továbbiakban: Kat.) IV. fejezetének rendelkezéseibe építette be. E fejezet a veszélyes ipari üzemek, veszélyes létesítmények építési engedélyezési, használatbavételi engedélyezési és a veszélyes tevékenység megkezdésének engedélyezéséhez fűződő hatósági hatásköröket és a hatósági eljárást szabályozza.

A közelmúltban bekövetkezett nemzetközi vonatkozású súlyos ipari balesetek (Nagyvárad-Románia, Enschede-Hollandia, Toulouse-Franciaország) tanulságait levonva 2003. decemberében az Európai Parlament és a Tanács módosította a Seveso II. Irányelv rendelkezéseit. A módosításról szóló 2003/105/EK Irányelv (hatályba lépett: 2003. december 31-én) a tagállamok számára 2005. július 1-jéig biztosított határidőt azon törvényi, rendeleti és közigazgatási rendelkezések hatályba léptetéséhez, amelyek szükségesek ahhoz, hogy az Irányelvnek megfeleljenek. A megtett intézkedésekről tájékoztatni kell a Bizottságot, valamint az Irányelv által szabályozott területen elfogadott nemzeti jogi főbb rendelkezéseket is közölni kell.

A 2005. november 1-jétől hatályba lépett a közigazgatási hatósági eljárás és szolgáltatás általános szabályairól szóló 2004. évi CXL. törvény ( továbbiakban: Ket.) több helyen eltérést biztosít az egyébként kötelező általános szabályoktól. Tekintettel a súlyos ipari balesetek megelőzésével kapcsolatos hatósági eljárás bonyolultságára, a módosítás egyes eltéréseket is tartalmaz.

A hatósági feladatokat ellátó BM Országos Katasztrófavédelmi Főigazgatóság 2002. január 1-je óta végzi a veszélyes ipari üzemek engedélyezésével és felügyeletével kapcsolatos tevékenységet. Az elmúlt időszak alatt megszerzett jogalkalmazói tapasztalat alapján javasolt olyan pontosítások végrehajtása a normaszövegben, amely minden érintett számára biztosítja az egyértelmű jogalkalmazást, így erősíti a jogbiztonságot is.

Az EU kötelezettség, az új közigazgatási hatósági eljárási szabályozás és a jogalkalmazói tapasztalatok alapján a törvény tartalmazza a súlyos ipari balesetek megelőzésével kapcsolatos rendelkezések módosításait.

-----STARTING---POINT---RESZLETES---

Az 1. §-hoz

A BM Országos Katasztrófavédelmi Főigazgatóság (a továbbiakban: BM OKF) mint eljáró hatóság veszélyes ipari üzemekkel kapcsolatos engedélyezési feladatának középpontjában áll annak megítélése, hogy az adott veszélyes ipari üzem, veszélyes létesítmény egy esetleges súlyos baleset bekövetkezése kapcsán milyen mértékben veszélyezteti a környező lakosságot és a megtett megelőző és védelmi intézkedések arányban állnak-e a biztonsági dokumentációban megfogalmazott veszélyekkel. Az üzemeltető által készítendő biztonsági dokumentáció alapvető elemei az üzemterületen belüli megelőzési feladatokat részletező eljárási rend, azaz a belső védelmi terv, valamint a kockázati elemzést is tartalmazó biztonsági jelentés, illetve biztonsági elemzés.

A módosítás egyértelművé teszi, hogy belső védelmi terv készítése csak a veszélyes ipari üzemek számára meghatározott üzemeltetői kötelezettség. A „biztonsági jelentés” és „biztonsági elemzés” fogalmának módosítására az alsó és a felső küszöbértékű üzemekkel kapcsolatos egységes hatósági eljárási rend megteremtése érdekében kerül sor. Ez a törvénymódosítás alapján megalkotandó kormányrendelet (a továbbiakban: Rendelet) idevonatkozó előírásaival való összhang megteremtését szolgálja. A biztonsági jelentés fogalom meghatározásának módosítása a Seveso II. Irányelv 9. cikkének (1) bekezdésében meghatározott követelményeknek is eleget tesz.

A „kockázat fogalmának” módosítása, valamint nyelvhelyességi pontosítása elősegíti az egységes jogértelmezést.

A törvény több helyen is eltérő eljárási rendet állapít meg a már működő veszélyes ipari üzemek jelentős bővítésével kapcsolatos eljárásokban, ezért az egységes jogértelmezés érdekében a „működő veszélyes ipari üzem jelentős bővítése” a fogalom meghatározások közé beépítésre került.

A „rendkívüli esemény” fogalmának pontosítása a Kat. és a Rendelet egységes terminológia-használatát, ezáltal az egységes jogértelmezést teszi lehetővé.

Ugyanígy az egységes értelmezés érdekében a súlyos szerencsétlenség (baleset) fogalom megnevezése megváltoztatásra került, így a Kat. IV. fejezetének (és egyben a Seveso II. Irányelv) hatálya alá tartozó, a veszélyes anyagokkal kapcsolatos súlyos baleset fogalma elkülönül a Kat. további fejezeteiben szereplő általános fogalmaktól.

A „védendő adat” fogalmának meghatározása biztosítja az üzemeltetőknél keletkező üzleti titok és külső támadás elleni védelemre vonatkozó adatok fokozott védelmét. A fogalom meghatározás összhangban van az irányelv követelményeivel.

Az „üzemeltető” fogalmának módosítása az egységes jogértelmezést és joggyakorlatot célozza meg, és megteremti a Seveso II. Irányelv 3. cikkének 3. pontjában foglaltakkal való teljes összhangot.

A „veszélyes anyag” fogalmának módosítása megfelel a Seveso II. Irányelv 3. cikkének 4. pontjában megfogalmazott rendelkezésnek, egyben annak kritikus tömegétől függetlenül rendeli a veszélyes anyagokat a Kat. hatálya alá. A módosítás teljes egységet alkot a Rendeletnek a veszélyes ipari üzemek azonosítására vonatkozó előírásaival.

A fent említett egységes értelmezés érdekében a teljes szövegen végig kell vezetni az egységes fogalom-rendszert, így a „veszélyes anyagokkal kapcsolatos súlyos baleset”, a „veszélyes ipari üzem” és a „veszélyes létesítmény” kifejezéseket. A fogalom meghatározások módosítására a veszélyes ipari üzemekkel kapcsolatos, a Kat. szerinti eljárások során az egységes jogértelmezés és jogbiztonság miatt került sor, az új előírások megfelelnek a Seveso II. Irányelv 3. cikkének 1−2. és 5. pontjainak.

A „dominóhatás” definíciójának pontosítása a „veszélyes anyagokkal kapcsolatos súlyos baleset” és a „veszélyes ipari üzem” kifejezések Kat-on belüli következetes végigvezetéséből ered, érdemi módosítást nem tartalmaz.

A „veszélyességi övezet” fogalmát már a Kat. is alkalmazza, meghatározása azonban csak a Rendeletben volt található, ezért szükséges jelen törvénybe beemelni. Ugyanakkor az eddigi hatósági gyakorlat azt is szükségessé tette, hogy a fogalom meghatározás pontosításra kerüljön, egyértelművé téve, hogy a veszélyességi övezet alatt a sérülés egyéni kockázataihoz igazodó, a veszélyes ipari üzem környezetében kijelölendő területet kell érteni, összhangban a Seveso II. Irányelv előírásaival.

A 2. §-hoz

A törvény hatályának meghatározásában is következetesen át kell vezetni az előző szakaszokban meghatározott fogalmakat (veszélyes ipari üzem, veszélyes anyagokkal kapcsolatos súlyos baleset), valamint a hazai jogszabályok által alkalmazott megfelelő kifejezéseket (helyi önkormányzatok, természetes személyek).

A Kat. IV. fejezete hatályának módosítását részben fogalom-pontosítás (veszélyes ipari üzem katonai célból üzemeltetett), részben az Irányelv tárgyi hatályának módosításából fakadó változások indokolják, amely megfelel a módosított Seveso II. Irányelv 4. cikke e) és g) pontjainak.

A 3. §-hoz

A Kat. 30. §-a nevesíti a veszélyes anyagokkal kapcsolatos súlyos ipari balesetek megelőzésében eljáró hatóságot (BM OKF) és szakhatóságot (új elnevezése: Magyar Műszaki Biztonsági Hivatal), valamint az engedélyezési eljárás alapjait határozza meg. A (2) bekezdés a Kat. és a Rendelet közötti összhangot teremti meg azzal, hogy a „védendő adat” fogalmát törvényi szinten definiálja, egyúttal egységes fogalom-használatot vezet be. Fontos az üzemeltetők számára is egyértelműen rögzíteni, mely esetben kell kétféle biztonsági dokumentációt készíteni, illetve benyújtani a hatóságnak.

A 4.§-hoz

A veszélyes ipari üzemekkel, veszélyes létesítményekkel kapcsolatos engedélyezési eljárás, annak speciális volta miatt szükségessé teszi a Ket. 14. §-a (1) bekezdésének b) pontja alapján az általános rendelkezésektől eltérő eljárási szabályok alkalmazását a hiánypótlás, a helyszíni ellenőrzés, a szemle, valamint az iratokba történő betekintés tekintetében.

A Ket. 14. §-a (1) bekezdésének b) pontjában kapott felhatalmazás alapján a Rendelet szabályozásával összhangban a biztonsági dokumentáció hiányossága esetén a törvény a hatóság számára 45 napos, a szakhatóság számára 30 napos hiánypótlási határidőt biztosít.

A (2) bekezdés előírásai lehetőséget biztosítanak a hatóság részére, hogy a már működő veszélyes ipari üzemek esetében, a hiánypótlást nem vagy nem megfelelő módon teljesítő üzemeltetőkkel szemben hatékony szankcionálás lehetőségével élhessen. A közigazgatási eljárást szabályozó jogszabály ilyen esetre csak a kérelem elutasítását teszi lehetővé, ami működő veszélyes ipari üzemek esetében nem kielégítő megoldás.

A Ket. 56. §-ának (6) bekezdése szerint, ha a szemletárgy személyes adatokat tartalmazó nyilvántartás vagy adatbázis, az csak akkor foglalható le, ha azt az adott eljárásban törvény lehetővé teszi. A hatályos szabályozás a biztonsági dokumentáció valóságtartalmának vizsgálatát helyszíni szemle keretében eddig is lehetővé tette, vitás helyzetben azonban szükségessé válhat a lefoglalás. A törvény a személyes adatokat tartalmazó iratok, nyilvántartások és adatbázisok lefoglalására ad felhatalmazást.

Az 5. §-hoz

A Kat. 31. §-ának (1) bekezdése módosítása a veszélyes ipari üzem, veszélyes létesítmény fogalom-meghatározásával és következetes alkalmazásával összefüggő pontosítás, érdemi módosítást nem tartalmaz.

A (2) bekezdés a módosított Seveso II. Irányelv 6. cikkének (4) bekezdésében meghatározott módosítás, ami az üzemeltető hatóság felé történő bejelentési kötelezettségét fogalmazza meg, amennyiben az üzemében a veszélyes anyag mennyisége vagy minősége megváltozik, illetve ha egy üzemet, berendezést megváltoztatnak. A bekezdésben az a), b) és c) pont alkalmazása megkönnyíti a rendelkezés értelmezését.

A (3) bekezdés előírásai korábban a 34. §-ban voltak, áthelyezése azért indokolt, mert a veszélyes ipari üzemek működésében végbemenő változtatások esetén követendő üzemeltetői kötelezettségeket és eljárást a 31. § részletezi. A korábbi szabályozásban szereplő határidő és a polgármesternek, illetve főpolgármesternek történő megküldés egyidejűleg törlésre került, mivel a veszélyes ipari üzemekkel kapcsolatos eljárási rendbe nem volt beilleszthető.

A 6. §-hoz

A módosítás egyrészt érinti a veszélyes ipari üzem fogalmának átvezetését, másrészt a Seveso II. Irányelv 2. cikkének (1) bekezdésében részletezett alkalmazási kör pontos megfeleltetését, továbbá a dominóhatás vizsgálatát. A hatályos szabályozás szerint a hatóság csak a veszélyes ipari üzemben történt változtatás esetén kötelezett a dominóhatás vizsgálatára, a felső, illetve az alsó küszöbértékű veszélyes ipari üzemek biztonsági dokumentációjának vizsgálatakor ilyen feladat nem szerepel. A dominóhatásról szóló új 33/A. § beépítése és a 32. § (1) bekezdés harmadik mondatának egyidejű törlése megszünteti ezt a hiányosságot.

Az új bekezdés összhangba hozza a biztonsági jelentéshez és biztonsági elemzéshez kapcsolódó üzemeltetői és hatósági feladatokat. A biztonsági jelentéshez hasonlóan szükséges a biztonsági elemzés vonatkozásában is annak időszakos felülvizsgálata és eredményéről a hatóság értesítése. Ez a pontosítás megfelel a Seveso II. Irányelv 9. cikkének (5) bekezdése, valamint a 10. cikke rendelkezéseinek.

A 7. §-hoz

A szövegben a veszélyes ipari üzem fogalmának átvezetése, valamint nyelvhelyességi pontosítása elősegíti az egységes jogértelmezést.

A 8. §-hoz

A hatályos szabályozás szerint a hatóság csak a veszélyes ipari üzemben történt változtatás esetében köteles a dominóhatás vizsgálatára, az új létesítésű és a változás nélkül már működő felső és az alsó küszöbértékű veszélyes ipari üzemek biztonsági dokumentációjának vizsgálatakor ilyen feladat nem szerepel.

A dominóhatásról szóló új rendelkezések beépítése kielégíti ezt a hiányosságot. Bármely eljárásban a benyújtott biztonsági jelentés vagy biztonsági elemzés vonatkozásában is vizsgálni kell a dominóhatást. A Kat. új 33/A. §-a megfelel a Seveso II. Irányelv 8. cikke rendelkezéseinek.

A 9. §-hoz

A Kat. 34. §-ának (1) bekezdése módosítása a hatóság - polgármesterek felé fennálló - tájékoztatási kötelezettségét pontosítja. A korábbi (2) bekezdés áthelyezése technikai okból célszerű a Kat. 31. §-ába.

A 10. §-hoz

A Kat. új 34/A. §-ának (1) bekezdése a tájékoztatási kötelezettséggel és a védendő adattal kapcsolatos szabályokat bontja ki. Új elem a betekintés és a másolatkészítés korlátozása, amelyre a felhatalmazást a Ket. 68. §-ának (1) bekezdése és a (2) bekezdésének e) pontja előírásai adják. A hatóság Irányelvben és Rendeletben megfogalmazott kötelezettsége az üzemeltetők üzleti titkainak védelme. Ennek a fokozott védelemnek a külön iratkezelési szabályai alkalmazásával tud eleget tenni.

A veszélyes ipari üzemek hatásterületén élők részére a nyilvánosság a Rendeletben szabályozott módon történő közzététellel és a nyilvános meghallgatás lehetőségével biztosított. Ezen túlmenően a dokumentációkról széles körben történő másolat készítése és az azzal való visszaélés veszélyeztetheti az üzem biztonságos működését, valamint szerzői jogi sérelemmel is járhat, ezért indokolt a törvényben szereplő korlátozás alkalmazása.

A 11. §-hoz

A Kat. 35. §-a változásai az előzőekben említett egységes szóhasználatot (külső védelmi terv, veszélyes anyagokkal kapcsolatos súlyos baleset), valamint a hatóságnak a Bizottság felé fennálló jelentéstételi kötelezettségéhez szükséges felhatalmazást biztosítja. A balesetek kivizsgálásához fűződő információszolgáltatásról szóló rendelkezés kielégíti a Seveso II. Irányelv 15. cikkének (1) és (2) bekezdése követelményeit. A külső védelmi tervekkel kapcsolatos végrehajtás költségeinek pontos meghatározása a normaszövegbe beépítésre került.

A Kat. 36. §-a eddigi rendelkezéseit két új bekezdésre kellett bontani annak érdekében, hogy egyértelművé váljon a lakosság számára biztosítandó vélemény-nyilvánítás lehetősége új veszélyes ipari üzem létesítése, vagy a meglévő üzemek tevékenységében beálló változás, valamint a veszélyességi övezetben tervezett fejlesztések esetén. A létrejött szabályozás megfelel a Seveso II. Irányelv 13. cikkének (5) bekezdésével.

A Kat. 37. §-ának (1) bekezdése módosítása azért szükséges, mert a hatályos szabályozás csak abban az esetben kötelezte a hatóságot a polgármesterek és a védelmi bizottságok felé történő értesítésre, ha döntése a veszélyes tevékenység végzéséhez való hozzájárulás volt. Az új rendelkezés szerint a hatóság a döntéséről, tehát a veszélyes tevékenység végzésére vonatkozó bármely eredményű döntéséről tájékoztatja a felsorolt szerveket. A Kat. 37. §-ának (2) bekezdése szerinti módosításával biztosítható, hogy a súlyos ipari balesetek esetén elsődlegesen beavatkozó önkormányzati és állami szervezetek a hatóságnak a veszélyes tevékenység végzésére vonatkozó döntéséről megfelelő időben értesüljenek (azaz nem évi egy alkalommal az engedélyezés időpontjától függetlenül, hanem minden esetben közvetlenül az engedélyezést követően), annak érdekében, hogy az adott veszélyes tevékenységgel kapcsolatos súlyos ipari balesetekre felkészülhessenek.

A Kat. 38. §-a nyelvhelyességi és fogalom-pontosítása lehetővé teszi az egységes jogértelmezést.

A 12. §-hoz

Az új rendelkezés, azaz a hatósági ellenőrzésről készítendő jegyzőkönyv megküldési határideje a Ket. 14. §-a (1) bekezdésének bc) pontjában kapott felhatalmazás alapján került megállapításra, a dokumentációk jelentős terjedelmére és az elbíráláshoz szükséges határidőkre tekintettel.

A 13. §-hoz

A Kat. 39. §-a módosítását a nyelvhelyességi és fogalom-pontosítási elemeken túl a következők indokolják: az a) pont szerint a belső védelmi terveket elégséges a hatóság számára megküldeni, indokolatlan költséget, valamint az üzleti titkok megsértésének kockázatát jelenti a hatályos szabályozás szerinti tájékoztatás; a b) pont kiegészítése megfelel a Seveso II. Irányelv 11. cikke (2) bekezdésének negyedik francia bekezdésében előírt rendelkezésnek; a c) pont kiegészítése - a balesetek kivizsgálásáról szóló jelentés szakhatóság számára történő megküldése - elősegíti a hatóságok együttműködését; az új d) pont megfelel a Seveso II. Irányelv 14. cikke (1) bekezdésének c) pontja rendelkezésének.

A Kat. 40. §-a módosítása a belső védelmi tervek „naprakészen” tartását célozza meg. A próbariadó helyett a gyakorlat tartása hatékonyabb módja e cél elérésének. A jegyzőkönyvet elégséges a hatóság számára megküldeni, hiszen a védelmi bizottságok csak a külső védelmi tervek vonatkozásában rendelkeznek hatáskörrel.

A Kat. 41. §-a szövegében átvezetésre kerültek a megfelelő fogalmak (veszélyes anyagokkal kapcsolatos súlyos baleset, veszélyes ipari üzem, külső védelmi terv).

A 14. §-hoz

A rendelkezésben a BM OKF területi szerveinek elnevezését, valamint a „veszélyes anyagokkal kapcsolatos súlyos baleset” kifejezést kellett pontosítani.

A 15. §-hoz

A módosítás az Európai Unió jogának való megfelelésre utal az irányelvek (Seveso II. Irányelv és módosítása) pontos megjelölésével.

A 16. §-hoz

A törvény pontosított felhatalmazó rendelkezést tartalmaz.

-----STARTING---POINT---VEGE---

A 17. §-hoz

A törvény hatálybaléptetéséről rendelkezik, amelyet a kihirdetést követő 8. napban határozza meg.

A további szabályok azon átmeneti rendelkezések, amelyek háttérszabályai a Rendelet módosításában kerülnek részletezésre:

- az Irányelv tárgyi hatályának kiterjesztéséből fakadóan a törvény hatálya alá kerülő veszélyes ipari üzemek kötelezettségét határozza meg,

- a Ket. 8. §-a rendelkezik az elektronikus ügyintézésről. Eltérő szabályozás hiányában egyes eljárási cselekmények elektronikus úton is gyakorolhatók. A törvény által szabályozott eljárásokban a benyújtandó biztonsági dokumentációk fokozott védelmet igényelnek (ld. Kat. 30. § (2) bekezdésében az üzleti titokra illetve védendő adatra vonatkozó szabályok), gyakran speciális szoftverek (autocad, aloha, safety, corelldraw) felhasználásával készült nagy terjedelmű dokumentumokból állnak. A védendő iratok vonatkozásában a hatóság külön ügyiratkezelési szabályokat alkalmaz, ezzel biztosítva a dokumentációk fokozott védelmét, amely elektronikus út esetén nem garantálható. A felsorolt indokok miatt a biztonsági elemzések és jelentések elektronikus úton történő benyújtásának gyakorlata jelenleg nem engedhető meg (titokvédelem) és nem megoldható (terjedelem és kiterjesztés). A BM OKF törekszik az elektronikus ügyintézés feltételeinek megteremtésére és az informatikai rendszerének fejlesztésekor e célt is a középpontba állítja.

A törvényben szereplő eltérésre a Ket. 8. § (1) bekezdése ad lehetőséget. Az eltérés azonban nem zárja ki más eljárási cselekmények, így a melléklet nélküli kérelmek, hiánypótlások esetén az elektronikus út gyakorlását.

A 18. §-hoz

A jogharmonizációs záradék az Irányelvnek történő pontos megfeleltetést támasztja alá.