2011. évi CLVII. törvény

az Európai Hagyományos Fegyveres Erőkről szóló Szerződés és kiegészítő dokumentumai Oroszországi Föderáció viszonylatában való részleges felfüggesztéséről

1. § Az Országgyűlés e törvénnyel felhatalmazást ad az 1999. évi VI. törvény által kihirdetett, az Európai Hagyományos Fegyveres Erőkről szóló Szerződés és kiegészítő dokumentumai XIII., XIV. és XVII. cikkeinek, valamint a Szerződés részét képező Jegyzőkönyv a Bejelentésről és Információcseréről és az Ellenőrzésre vonatkozó Jegyzőkönyvnek az Oroszországi Föderáció viszonylatában való felfüggesztésére.

2. § (1) Ez a törvény a kihirdetését követő napon lép hatályba.

(2) A felfüggesztés hatálybalépése napját a külpolitikáért felelős miniszter, annak ismertté válását követően, a Magyar Közlönyben haladéktalanul közzétett egyedi határozatával állapítja meg.

(3) E törvény végrehajtásához szükséges intézkedésekről a külpolitikáért, valamint a honvédelemért felelős miniszter gondoskodik.