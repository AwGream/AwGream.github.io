2009. évi XXX. törvény indokolása

a Magyar Köztársaság Alkotmányáról szóló 1949. évi XX. törvény módosításáról

-----STARTING---POINT---ALTALANOS---

Általános indokolás

Az Alkotmány csapatmozgásokra vonatkozó rendelkezései körében a Kormány döntési jogkörét a hatékonyabb nemzetközi együttműködés elősegítése érdekében a meglévőhöz képest tovább szükséges bővíteni, mivel az Alkotmány korábbi módosításai e témakörben - több lépcsőben, igazodva a külpolitikai elvárásokhoz és lehetőségekhez - csak az Európai Unió vagy az Észak-Atlanti Szerződés Szervezete keretében megvalósuló szövetségesi együttműködésre terjedtek ki. Az aktív külpolitikai szerepvállalás ugyanakkor szükségessé teszi az Egyesült Nemzetek Szervezete és az Európai Biztonsági és Együttműködési Szervezet mint nemzetközi jogi mandátum kiadására feljogosított nemzetközi szervezet döntésén alapuló egyes békeműveletek engedélyezésének egyszerűsítését is.

-----STARTING---POINT---RESZLETES---

Részletes indokolás

Az 1. §-hoz

Az Alkotmány 19. § (3) bekezdés j) pontjában szerepelnek azok határátlépéssel járó csapatmozgások, amelyeknek engedélyezése az Országgyűlés jogköre. A törvény 1. §-a módosítja az Alkotmány 19. § (3) bekezdés j) pontját. A módosítással az Országgyűlés jogköréből kikerül a Magyar Honvédség békefenntartásban való részvételére, a külföldi hadműveleti területen végzett humanitárius tevékenységére vonatkozó döntési lehetőség.

A Kormány az Alkotmány 35. § (1) bekezdés h) pontja szerint irányítja a Magyar Honvédség és a rendvédelmi szervek működését. Ezen alkotmányi rendelkezés végrehajtásaként a honvédelemről és a Magyar Honvédségről szóló 2004. évi CV. törvény (a továbbiakban: Hvt.) 50. § (6) bekezdése úgy rendelkezik, hogy a Kormány - az Alkotmányban meghatározott esetek kivételével - dönt a Magyar Honvédség és a külföldi fegyveres erők határátlépéssel járó csapatmozgásainak engedélyezéséről. Az Alkotmány 19. § (3) bekezdés j) pontjában nem szereplő csapatmozgások esetében a Kormány engedélyezési jogköre az Alkotmány 35. § (1) bekezdés h) pontján, illetve a Hvt. 50. § (6) bekezdésén alapul.

A módosítás következtében a hatályon kívül helyezett kategóriákba tartozó katonai tevékenységekkel kapcsolatos közjogi engedélyezés jogosultja és kötelezettje a jövőben a Kormány lesz.

A törvény nem érinti a Honvédelmi Tanács rendkívüli állapotra vonatkozó komplex csapatmozgás-engedélyezési jogkörét, továbbá fenntartja az Országgyűlés döntési jogkörét valamennyi olyan esetben (például a békekikényszerítés), amely a Magyar Honvédség alkalmazása esetkör részét képezi.

A 2. §-hoz

A békefenntartó és a külföldi hadműveleti területen végzett humanitárius tevékenység esetén fenn kell tartani a Kormány beszámolási kötelezettségét az Országgyűlés, valamint a tájékoztatási kötelezettségét a köztársasági elnök részére. A Kormány erre irányuló kötelezettségét kifejezett előírásként szerepeltetni kell az Alkotmány szövegében.

A 3. §-hoz

A 3. § a törvény hatálybalépésének időpontját határozza meg, továbbá a deregulációs követelményeknek megfelelően rendelkezik a módosító jogszabály hatályon kívül helyezéséről.