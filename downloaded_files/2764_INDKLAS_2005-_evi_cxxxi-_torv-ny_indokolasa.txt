2005. évi CXXXI. törvény indokolása

egyes környezetvédelmi, természetvédelmi és vízügyi feladat- és hatásköröket megállapító törvények szervezet-változással összefüggő módosításáról

-----STARTING---POINT---ALTALANOS--- 

A korszerűsítés szervezeti megoldásait tartalmazó, az Országos Környezetvédelmi, Természetvédelmi és Vízügyi Főfelügyelőség, az Országos Környezetvédelmi, Természetvédelmi és Vízügyi Főigazgatóság és a környezetvédelmi és vízügyi miniszter irányítása alá tartozó területi szervek feladat- és hatásköréről szóló 341/2004. (XII. 22.) Korm. rendelet (a továbbiakban: Korm. R.) 2005. január 1. napján lépett hatályba.

A Korm. R. alapján a miniszter irányítása alá tartozó területi szerveknél jelentős változás következett be.

A környezetvédelem területi feladatait ellátó 12 környezetvédelmi felügyelőség és az első fokú vízügyi hatósági feladatokat ellátó 12 vízügyi felügyelet összevonásával, továbbá a természetvédelem területi feladatait ellátó 10 nemzeti park igazgatóság hatósági, szakhatósági feladatainak az új szervtípushoz történő telepítésével létrejött a környezetvédelmi, természetvédelmi és vízügyi első fokú hatósági feladatokat, és az azok megalapozásához szükséges tevékenységet ellátó 12 környezetvédelmi, természetvédelmi és vízügyi felügyelőség (a továbbiakban: felügyelőség). A nemzeti park igazgatóságok hatósági jogköre megszűnt. Ezek a szervezetek csak nem hatósági állami (például: természeti érték megóvása), valamint az azokkal összefüggő vagyonkezelői, fenntartói feladatokat látnak el.

A felügyelőségek megalakulása, a vízügyi felügyeletek megszűnése és a nemzeti park igazgatóságok feladatkörének változása szükségessé tette a 2005. január 1. napja előtt hatályba lépett, feladat- és hatáskört megállapító jogszabályok felülvizsgálatát és azok új szervezetrendszernek, illetve feladatellátásnak megfelelő módosítását.

Környezetvédelmi, természetvédelmi és vízügyi feladat- és hatásköröket törvények, kormányrendeletek és miniszteri rendeletek állapítanak meg. A kormányrendeletek és miniszteri rendeletek módosítása megtörtént.

Az alkotmányos rend és a jogbiztonság megtartása érdekében a Magyar Köztársaság 2005. évi költségvetéséről szóló 2004. évi CXXXV. törvény 122. §-ának (23) bekezdése kimondja, hogy ahol törvény természetvédelmi és vízügyi hatósági feladat ellátásáról rendelkezik, a feladatot ellátó szerven a felügyelőséget kell érteni. E rendelkezésen túl, különös tekintettel a természetvédelmi igazgatásban bekövetkezett feladat-megosztásra, az új típusú hatósági szervezetrendszer létrejöttére, továbbá az esetleges jogviták elkerülése érdekében, az eljáró szerv nevének megváltozása, illetve egyes hatósági, szakhatósági hatáskörök megszűnése miatt az érintett törvényeket részleteiben is módosítani szükséges, illetve intézkedni kell egyes rendelkezéseik hatályon kívül helyezéséről.

II.

A környezetvédelmi és vízügyi miniszter szabályozási felelősségi körébe tartozó 3 törvénynek (a Kvt., a természet védelméről szóló 1996. évi LIII. törvény és a hulladékgazdálkodásról szóló 2000. évi XLIII. törvény) a felelősségbiztosítással és a biztosítékkal (fedezetbiztosítással) kapcsolatos rendelkezései a védett tárgy azonossága ellenére különbözőek. Az eltérő rendelkezések a törvények vonatkozó szabályainak újraszabályozását igénylik, azonos szempontrendszer szerint.

Az újraszabályozás szempontjai az alábbiak:

A törvény alapján a környezethasználó, így a hulladékkezelő is, (új elem, hogy nem csupán a veszélyes hulladék kezelője, hanem a hulladék-bejelentési kötelezettség megállapításáról szóló kormányrendelet szerinti mennyiségben nem veszélyes hulladékot kezelő, illetve annak tulajdonosa is) a tevékenységének engedélyezésekor előre látható környezetvédelmi kötelezettségeire biztosíték képzésére köteles, míg a tevékenységével okozható előre nem látható környezeti károk felszámolása finanszírozásának biztosítása érdekében környezetvédelmi biztosítás kötésére kötelezhető. A törvény egyben pontosítja a környezetvédelmi céltartalékképzés szabályait is.

A biztosíték formáját és mértékét, felhasználásának feltételeit, elszámolásának és nyilvántartásának szabályait, a Kormány rendeletben állapítja meg. Ugyancsak kormányrendelet szabályozná a környezetvédelmi biztosítás, illetve a környezetvédelmi céltartalékképzés szabályait.

III.

A szervezet-korszerűsítésből, illetve a biztosítékadás és biztosítással kapcsolatos előírások egységesítésén túl a jogalkalmazás során felmerült problémák rendezését szolgáló kisebb jelentőségű módosításokra is sor kerül.

-----STARTING---POINT---RESZLETES---

Az 1. §-hoz

Az üvegházhatású gázok kibocsátási egységeinek kereskedelméről szóló 2005. évi XV. törvény (a továbbiakban: Üht.) 20. §-ának (9) bekezdése kiegészítette az államháztartásról szóló 1992. évi XXXVIII. törvény (a továbbiakban: Áht.) 108. §-ának (1) bekezdését egy új f) ponttal a célból, hogy a 2003/87/EK irányelvnek való megfelelés érdekében lehetséges legyen a kincstári vagyonba tartozó kibocsátási egységek ingyenes kiosztása. Az Üht. 2005. május 25-én hatályba lépett, azonban a korábban beterjesztett, ám az Üht. hatályba lépését követően elfogadott 2005. évi XCII. törvény 5. §-a az Áht. 108. § (1) bekezdését 2005. augusztus 31-i hatállyal módosította. A módosítás során az Áht. 108. §-a (1) bekezdésének az Üht.-vel megállapított szövege kimaradt, megszűnt ezáltal a kibocsátási egységek ingyenes kiosztásának lehetősége. Az Áht. 108. §-a (1) bekezdésének törvény szerinti kiegészítése egy jogtechnikai hiba megszüntetése érdekében szükséges.

A 2-5. §-hoz

A földrendező és földkiadó bizottságokról szóló 1993. évi II. törvény módosítását az eljáró természetvédelmi szakhatósági szervezet változása indokolja. A nemzeti park igazgatóságok szakhatósági feladatai megszűntek. Ez a feladat a felügyelőségekhez került, természetvédelmi igazgatóság pedig már nem létezik, azok mindegyike nemzeti park igazgatósággá alakult át. A nemzeti park igazgatóságok hatósági jogkörének megszűnésével nem illetékességi, hanem működési területük van.

A törvény 13. §-a (2) bekezdésének b) pontjában felsorolt szakhatóságok illetékes kulturális örökségvédelmi hatósággal történő kiegészítésének az indoka: a 12/F. § (9) bekezdése szerint a földrészlet megosztására csak abban az esetben kerülhet sor, ha ahhoz a megosztandó ingatlant terhelő és az ingatlan-nyilvántartásba bejegyzett jogok jogosultjai, valamint az érintett szakhatóságok hozzájárultak. Régészetileg védett lelőhelyek és műemlékek esetén a telekalakításhoz a Kulturális Örökségvédelmi Hivatal engedélye szükséges, tekintettel a telekalakításról szóló 85/2000. (XI. 8.) FVM rendelet 7. §-ának (1) bekezdésére és mellékletének VII. pontjára.

A törvény hatályba lépése óta módosult az építésügyi, valamint erdészeti hatósági hatáskörben eljáró szervek megnevezése is, így a törvény ezekre is figyelemmel módosítja az eljáró szakhatóságokat.

A 6-9. §-hoz

A Bt. bányajáradék fizetési kötelezettséggel kapcsolatos szabályait a vizek kártételei elleni védelem és a védekezés céljából szükséges kitermelés és felhasználás, közcélú vízilétesítmények építése során is alkalmazni kell. Tekintettel arra, hogy a védekezés és a védelem kiépítése állami feladat, indokolatlan az ezzel kapcsolatos pénzeszközök egyik költségvetési szervtől a másikhoz történő utalása. A törvény célja, hogy a mentesítést a tevékenység céljához, vagyis a védelemhez és a védekezéshez kapcsolja, így mentesítse valamennyi ilyen feladatot ellátó szervezetet. Fentieknek megfelelően szükséges a Bt. törvény szerinti kiegészítése. A törvény elfogadása különösen fontos a kormányprogram alapján megvalósuló Vásárhelyi-terv miatt.

A Bt. 27. §-a (6) bekezdését arra figyelemmel indokolt módosítani, hogy a nemzeti park igazgatóságok hatósági jogkörének megszűnésével e szervezeteknek nem illetékességi, hanem működési területük van.

A Bt. 35. §-a (1) bekezdésének és a 38/A. § (3) bekezdésének módosítása a természetvédelmi, illetve vízügyi hatósági hatáskörök felügyelőséghez történő telepítése miatt szükséges.

A 10-22. §-hoz

A törvény 10-16. §-ai a Kvt. azon rendelkezéseit módosítják, amelyekben a területi környezetvédelmi igazgatási feladatot ellátó szerv megnevezése környezetvédelmi hatóságként szerepel. A módosítást egyfelől a névváltozás, másrészt az elnevezés pontosítása teszi szükségessé. Környezetvédelmi hatósági feladatot ugyanis nem csak a felügyelőség, hanem a jegyző is ellát. A Kvt. 65. §-a (1) bekezdésének a) pontja pontosításra szorul azért is, mert a hatáskör gyakorlója környezetvédelmi ügyekben nem az önkormányzat, hanem a polgármester (főpolgármester), illetve a jegyző (főjegyző). A felügyelőség elnevezésének megváltozása miatt módosításra kerül a Kvt. 110. §-a (7) bekezdésének b) pontja és a 110. § (8) bekezdésének a) pontja is.

A környezetvédelmi felülvizsgálati eljárást a felügyelőség folytatja le. 2005. január 1. napja óta a természetvédelmi szakhatósági hatáskört nem a természetvédelmi, illetőleg nemzeti park igazgatóság (természetvédelmi igazgatóságok egyébként már nincsenek), hanem a felügyelőség gyakorolja. Az eljáró hatóság saját eljárásában szakhatóságként nem működik közre. Ez indokolja a Kvt. 78. §-ának szövegéből a természetvédelmi, illetőleg nemzeti park igazgatóság szövegrész törlését.

A Kvt. 79. § (1) bekezdés b) pontjának, 101. § (4) bekezdésének, a 110. § (7) bekezdés d) pontjának módosítása, illetve a 101. § új (5) bekezdéssel történő kiegészítése az általános indokolás III. pontjában írtak miatt indokolt.

Az illetékekről, valamint a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) is lehetővé teszi az igazgatási szolgáltatási díj alkalmazását. A szolgáltatási díj felügyelőség által lefolytatott egyes hatósági eljárásokban történő bevezetéséről rendelkezik a Kvt. új 95/A. §-a.

A 23-27. §-hoz

A vízgazdálkodásról szóló 1995. évi. LVII. törvény (a továbbiakban: Vgtv.) 14. §-a (6) bekezdése a felhatalmazó rendelkezések tekintetében módosul. A jelenleg hatályos normaszöveg szerint a szennyvízelvezető és - tisztító közműbe bocsátott szennyvíz határértékeit (küszöbértékeit) a Kormány állapítja meg. A felszíni vizekbe történő szennyvízbevezetések esetén a Kvt. a határértékek megállapítására a környezetvédelmi és vízügyi minisztert hatalmazza fel. E szabályozással kapcsolatos összhang megteremtése érdekében a közműbe bebocsátott szennyvizekben lévő szennyezőanyagok küszöbértékeinek megállapítását is a miniszter szabályozási jogkörébe indokolt telepíteni.

A Vgtv. új alcímmel és 15/A-15/E. §-okkal egészül ki (törvény 24. §-a). A kiegészítés a vízkészletjárulékkal kapcsolatos általános szabályokat állapítja meg. A rendelkezések tartalmilag nem újak. A jelenleg hatályos Vgtv. csak a vízkészletjárulék fizetési kötelezettség jogalapjáról rendelkezik, a mentesülés okainak meghatározását külön jogszabályra bízva. A Vgtv. hatályba lépése óta az éves költségvetési törvény melléklete állapítja meg - a járulék díján túl - a befizetés határidejét, elmulasztásának jogkövetkezményét, és azt, hogy mikor nem kell járulékot fizetni. A járulék-fizetési ügyben eljárni jogosult hatóságról is a költségvetési törvény melléklete rendelkezik. A vízkészletjárulék fizetésével kapcsolatos általános szabályok évente változatlan tartalommal történő megállapítása nem indokolt, hisz ezek a szabályok az államháztartás működését sem kiadás, sem pedig bevétel tekintetében nem befolyásolják. Ezért ezeket az állandó szabályokat a költségvetési törvény helyett a Vgtv.-ben indokolt megállapítani, figyelemmel a jogalkotásról szóló törvény azon rendelkezésére is, mely szerint az azonos vagy hasonló életviszonyokat ugyanabban a jogszabályban kell szabályozni

A vízügyi felügyeletek 2004. december 31. napjával megszűntek. Feladatkörüket a felügyelőségek látják el. A törvény 20. §-a (4) bekezdésének módosítását ez teszi szükségessé.

Kártérítés a jogellenesen okozott károk esetén jár, míg kártalanítást a nem jogellenesen okozott károk esetén lehet jogszabályban biztosítani. Az értékcsökkenés nem jogellenesen okozott kár, ezért kártalanítással kompenzálható. Ez indokolja a 24. § (5) bekezdésének módosítását.

A Vgtv. új felhatalmazó rendelkezésekkel is kibővül (törvény 27. §-a). Ennek indokai:

A vízügyi őrszemélyzet a vízügyi igazgatás fontos láncszeme. Részt vesz a környezetvédelmi és vízügyi igazgatóság kezelői feladatának ellátásában, a vízminőségi kárelhárításban, folyamatosan jelen van a területen és ezáltal felügyeleti funkciót tölt be. A természetvédelmi őrökhöz hasonlóan szükséges feladatait és hatáskörét jogszabályi szinten rögzíteni, melyhez a törvény a Kormánynak adja meg a felhatalmazást rendelet alkotására.

A víz- és környezeti károk elleni védekezésnél foglalkoztatottak járandóságáról a 6/1989. (V. 13.) KVM rendelet rendelkezik. E jogszabály megalkotására a vízügyről szóló 1964. évi IV. törvény végrehajtására kiadott 32/1964. (XII. 13.) Korm. rendelet 92. §-ának (2) bekezdése adta meg a felhatalmazást, mely rendelkezés azóta hatályon kívül helyezésre került. A KVM rendelet felhatalmazás nélkül a jogrendszerben maradt és emellett elavultan, a jelenlegi szervezeti felépítéshez nem igazodóan rendelkezik a védekezésben foglalkoztatottak járandóságairól. A törvény a Kormánynak ad felhatalmazást az új jogszabály megalkotására.

A 28-31. §-hoz

A védett természeti területek védettségi szintjének helyreállításáról szóló 1995. évi XCIII. törvény hatósági és vagyonkezelői feladatot egyaránt előír a nemzeti park igazgatóságok részére. A törvény módosításával - figyelemmel a Korm. R.-ben előírt feladatmegosztásra - a hatósági feladatokat a felügyelőséghez szükséges telepíteni.

A Vsztv. 4. §-a (1) bekezdésében és 5. §-a (2) bekezdésében megállapított határidők módosítását a kisajátítási eljárások - szükséges fedezet hiánya miatti - lelassulása teszi szükségessé.

A 32-53. §-hoz

A szervezetrendszer átalakítása miatt a legnagyobb mérvű módosítást a természet védelméről szóló 1996. évi LIII. törvény (a továbbiakban: Tvt.) igényli.

Ahol a Tvt. hatósági hatáskört állapít meg, ott az eljáró szerv megnevezését felügyelőségre szükséges módosítani. Az egyéb, nem hatósági feladatok tekintetében továbbra is a nemzeti park igazgatóság a feladatot ellátó területi szerv.

A vízügyi hatóság hatáskörébe tartozó egyes eljárásokban (például vízjogi engedélyezés, partvonal megállapítása) a nemzeti park igazgatóság szakhatóságként működött közre. Figyelemmel arra, hogy a vízügyi hatósági hatáskört jelenleg már ugyanaz a szervezet gyakorolja, amelyik feladatkörébe tartozik a természetvédelmi hatósági hatáskör ellátása is, ezeket a szakhatósági hatásköröket meg kell szüntetni. [Lásd: Tvt. 21. § (3) bekezdés, 39. § (1) bekezdés] Természetesen a jegyző szakhatósági hatáskörét ezen eljárásokban továbbra is biztosítani kell.

A törvény a Tvt. 10. §-a (2) bekezdését az eljáró szerv tekintetében módosítja. Jelenleg a vadon élő szervezetek állományának csökkentését szolgáló új eljárás bevezetésével kapcsolatos eljárásban a szakhatósági hatáskört a KvVM gyakorolja. A jövőben viszont az eljáró szerv az Országos Környezetvédelmi, Természetvédelmi és Vízügyi Főfelügyelőség lesz, amely szervezet kizárólag első és másodfokú hatósági, szakhatóság feladatok ellátására lett, 2004. január 1. napjával, létrehozva.

A Tvt. 24. §-a (2) bekezdésének új miniszteri hatáskörrel történő kiegészítése egyes természetvédelmi szempontból szükségtelen hatósági eljárások megszüntetése (például: fekete ribizli és homoktövis lekvár előállításának és forgalmazásának engedélyezése), továbbá az áruk szabad áramlásának biztosítása (holland kertészetből származó, hazánkban védett növényekkel kapcsolatos eljárások) indokolja.

A Tvt. 25. §-a a védetté nyilvánítási eljárás szabályait állapítja meg. Ez az eljárás nem hatósági, hanem jogszabály-előkészítő eljárás. A törvény szerinti módosítás az eljárás hatósági jellegére utaló rendelkezések megszüntetését célozza.

A bányahatóság hatáskörébe tartozó eljárásokban a felügyelőség szakhatósági hatáskörét csak abban az esetben indokolt megtartani, ha a tevékenység nem hatásvizsgálat- vagy egységes környezethasználati engedély-köteles. [A törvény által megállapítandó szöveg a Tvt. 39. § (1) bekezdés f) pontjában szerepel.]

A Tvt. 38. §-ának (1) bekezdésében, 51. §-ának (3) bekezdésében felsorolt, védett természeti területen, illetve barlangban végzett, egyes tevékenységekhez hatósági engedély szükséges. A védett természeti területen, illetve a barlangban végzett kutatás, a nemzeti park igazgatóságok állami alapfeladata, ezért esetükben indokolatlan ezek végzését engedélyhez kötni.

A Tvt. 38. §-a (1) bekezdés f) pontjának az „aratás” szóval történő kiegészítését a jogalkalmazási gyakorlatban felmerült jogbizonytalanság megszüntetése indokolja. A természetvédelmi hatóság jelenleg valamennyi védett területen engedélyhez köti a nád aratásának engedélyezését, de erre vonatkozó hatáskörét csak joganalógiával tudja alátámasztani. A módosítással a hatáskör megléte, amely a természeti értékek védelme miatt elengedhetetlen, egyértelművé válik.

A természeti és védett természeti területeken a járművel történő közlekedés (terepmotorozás, hegyi-kerékpározás, stb.) napjainkban egyre aggályosabb méreteket öltő mivolta, valamint ezen tevékenységeknek a természetet nagymértékben károsító jellege indokolja az új szövegrész beiktatását a természet védelméről szóló törvénybe. Szükséges az ilyen tevékenységekkel szembeni fellépés jogszabályokban biztosított lehetőségeit minél tágabb körben meghatározni, figyelemmel a természet védelméhez fűződő érdekekre, különösen a védett természeti területeket károsító tevékenységek megakadályozására.

A hatályos Tvt. 40. §-a (1) bekezdése szerint a fokozottan védett természeti területre csak az igazgatóság hatósági engedélyével lehet belépni. Az igazgatóság hatósági hatáskörének megszűnésével e rendelkezést módosítani szükséges. Az engedélyezési hatáskör átkerül a felügyelőséghez azzal a megkötéssel, hogy engedélyt a természetvédelmi kezelői feladatot ellátó igazgatóság szakértői véleményének figyelembevételével adhatja ki. A kijelölt turistautak és tanösvények tekintetében a belépés engedélyhez kötése szükségtelen, mert az utóbbi esetben a látogatás felügyelettel történik. A turistautak esetében pedig inkább arra kell a jövőben törekedni, hogy azok elkerüljék a fokozottan védett természeti területeket, hisz gyakran csak a szervezett túra közben derül ki, hogy az útvonal egy része áthalad a védett területen, és akkor már lehetetlen az adminisztratív intézkedést megtenni.

A Tvt. 44. §-ának módosítását egyfelől az eljáró hatóság nevének megváltozása indokolja [(3) bekezdés]. E mellett a védett és rendszeresen hasznosított állatfaj hasznosítási előírásait szabályozó rendelkezéseit is módosítja a törvény. A Tvt. 44. §-a (4) bekezdésének hatályos szövege szerint a miniszter évente rendeletben határozza meg az adott állatfaj hasznosításával kapcsolatos előírásokat, beleértve a mennyiséget, időbeli és térbeli határokat, a méretkorlátokat, továbbá a hasznosítás során alkalmazandó módszereket, azok korlátait. E felhatalmazó rendelkezés alapján az éti csiga, mint rendszeresen hasznosított védett állatfaj hasznosítási előírásait évente szabályozza a miniszter. Figyelemmel arra, hogy a hasznosítási előírások évek óta nem változnak, szükségtelen a miniszteri rendeletet évente kiadni. A felesleges jogalkotás elkerülése érdekében elegendő, ha - változás esetén - a miniszteri rendelet módosítására kerül sor.

A Tvt. 57. §-ának módosítását egyfelől az indokolja, hogy a felügyelőségek, továbbá az Országos Környezetvédelmi, Természetvédelmi és Vízügyi Főigazgatóság is, a Korm. R.-ben megállapított feladat- és hatáskörükre tekintettel, a természetvédelem állami szervezetének részévé váltak. Másrészt a nemzeti park igazgatóságoknak, a hatósági jogkörük megszűnése miatt nem illetékességi, hanem működési területe van.

A Tvt. 58. §-ának módosítását az első fokú természetvédelmi feladatokat ellátó szervezetek teljes körű felsorolása, illetve a közigazgatási hatósági eljárás és szolgáltatás általános szabályairól szóló 2004. évi CXL. törvény 108. §-ának (2) bekezdésben foglalt rendelkezés indokolja.

A környezetvédelmi és vízügyi hatósági eljárásokban a szakhatósági közreműködésre 30 nap áll rendelkezésre. Az egységes hatósági szervezetben a valamennyi szakterületet érintő szakhatósági közreműködés határidejét egységessé kell tenni. [A törvény által megállapítandó szöveg a Tvt. 76. §-ának (2) bekezdésében szerepel.]

A Tvt. 73. §-át megelőző cím, és a 73. § módosítását az általános indokolás IV. pontjában írtak indokolják.

Az 54. §-hoz

A módosítás indoka az, hogy a vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban: Vtv.) 64. §-ának (1) bekezdésében a vadász részére előírt kötelezettségek teljesítését a természetvédelmi hatóság képviseletében a Természetvédelmi Őrszolgálat tagjai ellenőrizték. 2005. január 1. napjától a természetvédelmi hatósági hatáskört már nem a nemzeti park igazgatóság, hanem a felügyelőség gyakorolja, a természetvédelmi szabálysértési hatáskört viszont továbbra is a nemzeti park igazgatóság látja el. A Természetvédelmi Őrszolgálat tagjai a nemzeti park igazgatóság dolgozóiként, a természetvédelmi szabálysértési hatóság képviseletében járnak el.

Az 55-64. §-hoz

A halászatról és horgászatról szóló 1997. évi XLI. törvény (a továbbiakban: Hhtv.) módosítását az egységes környezetvédelmi, természetvédelmi és vízügyi hatósági feladatot ellátó felügyelőségek létrehozása indokolja.

A 65-67. §-hoz

A fegyveres biztonsági őrségről, a természetvédelmi és mezei őrszolgálatról szóló 1997. évi CLIX. törvény pontosítása a természetvédelmi igazgatóságok nemzeti park igazgatóságokká történő átalakulása, illetve a nemzeti park igazgatóságok illetékességi területének működési területté nyilvánítása miatt szükséges.

A törvény szerint a természetvédelmi őrszolgálat hatásköre is bővül a régészeti örökségvédelemmel kapcsolatos feladatokkal.

A 68. §-hoz

A kémiai biztonságról szóló 2000. évi XXV. törvény 32. §-a (1) bekezdése b) pontjának módosítását az eljáró szervezet nevének megváltozása indokolja.

A 69. §-hoz

A vízi közlekedésről szóló 2000. évi XLII. törvény 58. §-a (3) bekezdésének e) pontja környezetvédelmi és természetvédelmi szakhatósági hatáskört állapít meg a hajózási hatóság által lefolytatott üzemeltetési engedélyezési eljárásokban.

Az üzemeltetési engedély kiadásának környezetvédelmi és természetvédelmi szempontjait jogszabály, a vízi közlekedés egyes belvízi utakon környezetvédelmi okból való korlátozásáról és a korlátozás alá eső területeken kiadható üzemeltetési engedélyről szóló 30/2003. (III. 18.) Korm. rendelet megállapítja. Ezért egyedi eljárásban a szakhatósági állásfoglalás fenntartása szükségtelen.

A 70-76. §-hoz

A hulladékgazdálkodásról szóló 2000. évi XLIII. törvény szerint az Országos Hulladékgazdálkodási Terv alapján területi hulladékgazdálkodási tervet kell készíteni. A terv előkészítése jelenleg a felügyelőségek feladatkörébe tartozik. 2005. január 1. napjától e szervezetek kizárólag első fokú hatósági feladatokat, és az azok megalapozásához szükséges tevékenységeket látnak el. A nem hatósági állami környezetvédelmi feladatok ellátása pedig a környezetvédelmi és vízügyi igazgatóságok feladat- és hatáskörébe tartozik. Ezért a nem hatósági állami feladatnak minősülő területi hulladékgazdálkodási terv előkészítését indokolt a környezetvédelmi és vízügyi igazgatóságokhoz telepíteni.

A törvény 40. §-a (2) bekezdésének módosítását a hulladékgazdálkodási igazgatási feladatokat ellátó szervek bővülése teszi szükségessé.

A környezetvédelmi felügyelőségek és a Főfelügyelőség nevének megváltozását is át kell vezetni a törvényen.

A Hgt. 47. §-át megelőző cím és a 47. §, továbbá az 59. § (1) bekezdésének n) pontja az általános indokolás IV. pontjában leírtaknak megfelelően módosul.

A 77-84. §-hoz

A Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a Vásárhelyi-terv továbbfejlesztése) közérdekűségéről és megvalósításáról szóló 2004. évi LXVII. törvény módosítása a vízügyi felügyeletek megszűnése és az egységes környezetvédelmi, természetvédelmi és vízügyi hatósági feladatokat ellátó felügyelőségek megalakulása miatt szükséges.

A 85. §-hoz

Az Üht. végrehajtása tárgyában kiadott jogszabályok szerint a kiosztási határozatok meghozatala a környezetvédelmi és vízügyi miniszter hatáskörébe tartozik. A miniszter által hozott határozat ellen fellebbezésnek nincs helye, ezért az Üht. 10. §-ának (5) bekezdéséből a fellebbezési lehetőségre utaló szövegrész törlendő. E mellett az Üht. hatályba lépése után a távhőszolgáltatás is újraszabályozásra került. Ezért a törvényi hivatkozást - az új törvényre figyelemmel - javítani szükséges.

A 86. §-hoz

A távhőszolgáltatásról szóló 2005. évi XVIII. törvény 21. §-a (3) bekezdésének módosítása azért szükséges, mert 2005. január 1. napja óta a nemzeti parkoknak hatósági, szakhatósági hatásköre nincs. A természetvédelmi hatósági, szakhatósági hatáskörök a környezetvédelmi, természetvédelmi és vízügyi felügyelőség feladatkörébe tartoznak.

-----STARTING---POINT---VEGE---

A 87. §-hoz

Az Áht. 108. §-a (1) bekezdésének törvény 1. §-a szerinti módosítását egy jogtechnikai hiba megszüntetése teszi szükségessé, ezért ezt a rendelkezést a lehető legrövidebb időn belül indokolt hatályba léptetni.

A 19. és 24. §-ok a költségvetéshez kapcsolódó rendelkezéseket tartalmaznak, ezért azok csak a költségvetési év elején léptethetők hatályba.

A vízgazdálkodásról szóló 1995. évi LVII. 15. §-a (8) bekezdésének hatályon kívül helyezése a vízkészletjárulék törvény szerinti újraszabályozása miatt szükséges. A (9) bekezdés hatályon kívül helyezését pedig a környezetvédelmi és vízügyi célelőirányzat megszűnése indokolja.

A hulladékgazdálkodásról szóló 2000. évi XLIII. törvény (a továbbiakban: Hgt.) 56. §-a (8) bekezdését azért kívánjuk hatályon kívül helyezni, mert az olyan európai uniós jogi aktusnak való megfelelést tartalmaz, aminek szabályozása belső jogunk szerint törvényi szintet nem igényel. Az e tekintetben való megfelelést kormányrendeletben fogjuk biztosítani.

A Magyar Köztársaság 2005. évi költségvetéséről szóló 2004. évi CXXXV. törvény 66. §-ának (4) bekezdése felhatalmazta a Kormányt, hogy - többek között - a települési hulladékokkal kapcsolatos közszolgáltatás támogatásának feltételeit 2005. január 31. napjáig rendeletben állapítsa meg. Ezzel együtt a Hgt. 59. § (1) bekezdésének m) pontjában kapott kormányrendelet megalkotására vonatkozó felhatalmazás mind tartalmi, mind formai szempontból szükségtelen. Továbbá maga a Hgt. 39. §-ának (2) bekezdése kimondja, hogy a települési önkormányzat a Hgt. alapján kötelezően ellátandó feladataihoz kapcsolódó és azok végrehajtását biztosító állami támogatásáról elsősorban a költségvetési törvényben kell gondoskodni, a (3) bekezdés értelmében pedig a közszolgáltatás megszervezésére - ideértve a fejlesztést, illetve a közszolgáltatás magasabb színvonalon történő megszervezését - támogatás a költségvetési törvényben biztosított módon és összegben történik. Ez a költségvetési törvényben meg is történt. A Hgt. 59. §-a (1) bekezdése m) pontjának hatályon kívül helyezését ez indokolja.

A költségvetési törvény 122. §-ának (23) bekezdése átmeneti rendelkezést tartalmaz, a jelen törvény hatályba lépésének időpontjáig. Így hatályban tartása szükségtelen. Nem kell hatályban tartani a 136. §-t és a 21. számú mellékletet sem, mert az ott szabályozott, vízkészletjárulékkal kapcsolatos, előírások bele kerülnek a Vgtv.-be.

A 88. §-hoz

Ez a rendelkezés zömében a szervezet-változásból és névváltoztatásból eredő szöveg-módosításokat tartalmaz.

A növényvédelemről szóló 2000. évi XXXV. törvényben is csak szövegrész változtatás történik. A módosítás indoka, hogy a KvVM mentesüljön az egyedi hatósági ügyek intézése alól, és csak kormányzati ügyekkel foglalkozzon. A hatósági feladatokat pedig a kizárólag e célra - 2004. január 1. napjával - létrehozott Országos Környezetvédelmi, Természetvédelmi és Vízügyi Főfelügyelőség lássa el.