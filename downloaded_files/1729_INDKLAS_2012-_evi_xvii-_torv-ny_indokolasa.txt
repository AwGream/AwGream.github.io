2012. évi XVII. törvény indokolása

egyes közpénzügyi tárgyú törvényeknek az államháztartás önkormányzati alrendszerét érintő módosításáról és azok más törvénnyel való összhangjának biztosításáról

-----STARTING---POINT---ALTALANOS--- 

A törvény biztosítja, hogy a helyi önkormányzatok 2012. évi költségvetésük tervezése és végrehajtása során, a költségvetési hiány finanszírozására - a Kormány hozzájárulásával - működési célú hitel felvételére legyen jogosultak. A törvény ennek érdekében módosítja az államháztartásról szóló törvényt és Magyarország gazdasági stabilitásáról szóló törvényt. A módosítás értelmében Magyarország helyi önkormányzatairól szóló törvényben foglalt rendelkezésekkel összhangban 2012. évben még tervezhető működési célú hiány finanszírozására mód nyílik az önkormányzatok számára éven túlnyúló működési hitel felvételére, természetesen csak abban az esetben, ha a hitelfelvétel nem veszélyezteti az államadósság csökkentésének követelményét és visszafizetése az önkormányzat saját bevételei alapján biztosítottnak látszik.

A Költségvetési Tanács függetlenségének erősítését és munkája integritását szolgálja, hogy a törvény a stabilitási törvény módosításával a Tanács elnökére nézve előírja, hogy - az oktatást és szerzői jogvédelem alá eső tevékenységeket kivéve - nem folytathat más kereső tevékenységet, ugyanakkor ezekkel a korlátozással összhangban megfelelő díjazásban és juttatásokban részesül.

A törvény ezen felül több, az önkormányzatok költségvetésének tervezésével, végrehajtásával kapcsolatos rendelkezés pontosítását is elvégzi, amelyek könnyebbé teszik a törvény gyakorlati végrehajtását.

-----STARTING---POINT---RESZLETES---

Az 1. §-hoz

A fogalom-meghatározás pontosítása szükséges, mivel a teljesített bevételek és kiadások különbözetét az államháztartási számviteli előírások szerint még korrigálni kell bizonyos tételekkel (pl. aktív és passzív pénzügyi elszámolások) a maradvány kimutatásakor.

Az értelmező rendelkezések között szükséges meghatározni a főpolgármesteri hivatal, a polgármesteri hivatal, a megyei önkormányzat hivatala és körjegyzőség fogalmakat közösen lefedő önkormányzati hivatal megnevezést.

A törvényben szükséges arról rendelkezni, hogy a pénzforgalommal járó tételek mellett bizonyos pénzforgalommal nem járó tételeket is el kell számolni. Ilyen különösen az előző évi maradvány igénybevétele vagy az önkormányzatok nettó finanszírozása rendszerében levont és a Kincstár által átutalt tételek elszámolása az önkormányzatnál.

Az Áht. nem ismeri az irányítószerv-változás lehetőségét, az államháztartás szervezetei beszámolási és könyvvezetési kötelezettségének sajátosságairól szóló 249/2000. (XII. 24.) Korm. rendelet 13/A. § (7) és (7a) bekezdései azonban mind az alrendszeren belüli, mind az alrendszerek között történő irányítószerv-váltás szabályait megállapítják. A módosítás a jogszabályok közötti összhang megteremtését szolgálja.

A hatályos Áht. alapján a többcélú kistérségi társulás gazdálkodási feladatai ellátásáról a társulási tanács munkaszervezete, a jogi személyiségű társulás gazdálkodási feladatai ellátásáról pedig a társulási megállapodásban megjelölt, ennek hiányában a jogi személyiségű társulás székhelye szerinti helyi önkormányzat önkormányzati hivatala gondoskodik. A gyakorlatban előfordul, hogy a többcélú kistérségi társulásnál nem hoztak létre külön munkaszervezetet, hanem a székhely szerinti helyi önkormányzat önkormányzati hivatal a vagy az általa alapított külön ellátó szervezet végzi ezeket a feladatokat. Ugyancsak előfordul a gyakorlatban, hogy a jogi személyiségű társulás rendelkezik külön munkaszervezettel vagy az egyik önkormányzat által alapított külön ellátó szerv látja el a gazdálkodási feladatait.

Mivel mindegyik gyakorlat megfelelő megoldásnak tűnik az államháztartási gazdálkodási szabályok szempontjából, rendelkezni kell a törvényben ezen esetekről is.

Az Áht. alapján az önkormányzat előirányzatainak módosítására, az azok közötti átcsoportosításra a képviselő-testület jogosult. A törvény az Ötv.-vel összhangban kifejezetten kimondja, hogy költségvetési rendeletében a képviselő-testület ezt a jogát átruházhatja a polgármesterre vagy a pénzügyi bizottságra.

A törvény végrehajtási rendelete az Áht. jelenlegi szövegéhez képest tágabban szabályoz. Nemcsak az irányító szervi és az intézményi hatáskörű módosítások, átcsoportosítások eseteit szükséges a kormányrendeletben rendezni, hanem azt is, hogy az irányító szervi hatáskörű intézkedéseknél mikor jogosult arra a képviselő-testület és mikor adható az tovább a polgármesternek. A módosítás ennek megfelelően pontosítja az Áht. érintett §-át.

Az Áht. rendelkezését szükséges pontosítani azzal, hogy nem a központi költségvetés bevétele a bírság azon hányada, amely külön jogszabály alapján helyi önkormányzatot illet meg. Ezen felül indokolt a bekezdésben a bírságok mellett a bírságok után befolyó késedelmi kamatokról és pótlékokról is szólni, amelyeknek - járulékos jellegük folytán - a bírságbevételek felhasználásához kell igazodniuk.

A törvény nem tartalmazta a törlés szabályait, továbbá az ügyintézési határidőkre, valamint az igazgatási szolgáltatási díj fizetésére vonatkozó előírásokat, melyeket törvény írhat elő, ezért ezek pótlása szükséges. A törlésre vonatkozó szabályok hiánya azt a veszélyt hordozza magával, hogy olyanok látnak el belső ellenőrzési tevékenységet, akik nem felelnek meg a jogszabályi előírásoknak.

A törvény külön tárgyalja a költségvetési tételeket (I. fejezet), valamint a finanszírozási és más tételeket (IX. fejezet). Utóbbiak esetén - a költségvetési bevételekhez és kiadásokhoz hasonlóan - szükséges a pénzforgalmi szemlélet kimondása.

Szükséges azon [a helyi önkormányzatokról szóló 1990. évi LXV. törvény 2011. december 31-én hatályos 88. § (1) bekezdés b) pontja szerinti] szabály beépítése az Áht.-ba, amely szerint a helyi önkormányzat hitele, kötvénykibocsátása fedezeteként nem szolgálhat a törzsvagyon, valamint a kapott normatív hozzájárulás, támogatás, helyben maradó SZJA stb. A főszabály alól azonban kivételek megállapítása is szükséges. Egyfelől a likvid hitel kivételként történő szabályozása feltétlenül szükséges, hiszen ellenkező esetben pl. munkabér megelőlegező hitelt sem tudnának felvenni az önkormányzatok, amelynek a forrása a központi költségvetési hozzájárulás, támogatás. Kivételként kell kezelni továbbá az európai uniós forrásból finanszírozott költségvetési támogatások előfinanszírozása céljából felvett hiteleket, hisz azokat természetüknél fogva az utófinanszírozással kapott uniós költségvetési támogatásokból törlesztik.

Az előírás az Áht. azon előírása helyébe lép, amely értelmében az önkormányzatok betétként csak a fizetési számlájukhoz kapcsolódó alszámlán köthetnek le forrásokat. A decemberben elfogadott szabályozásig a fizetési számlát kezelő bankon kívül is lehetett betétje az önkormányzatoknak. A szabály hatályon kívül helyezésével (technikailag más tartalmú rendelkezésre történő kicserélésével) az önkormányzatok a pénzügyi szolgáltatásokat végző szervezetek között továbbra is szabadon választhatnának szabad forrásaik felhasználása érdekében.

A kincstár kifejlesztette a TÉBA rendszert, amelynek elsődleges feladata a közoktatási és a szociális területen a személyhez köthető normatív támogatások tekintetében annak követése, hogy mely ellátott után, mely fenntartók milyen jogcímeken és összegben részesülhetnek/részesülnek támogatásban. A TÉBA rendszerrel jelentős mértékben meg lehetne előzni már a támogatások igénylésének időpontjában a támogatások jogosulatlan igénybevételét.

A TÉBA rendszerhez kapcsolódóan szükséges felhatalmazás biztosítása a személyes adatok egy központi rendszerben történő nyilvántartására, kezelésére. Ezen adatok nélkül a TÉBA nem képes funkcióinak ellátására. Annak érdekében, hogy megbízható és hiteles forrásból kerüljön a lehető legtöbb szükséges adat a TÉBA-ba, felhatalmazás szükséges az adatokat nyilvántartó rendszerek összekapcsolhatóságára (pl. OH KIR vagy családtámogatási területen kezelt és már meglevő adatok normatív területen történő felhasználása).

A rendelkezés a végrehajtási jogalkotásra való felhatalmazást állapít meg az államháztartási törvény letéti pénzkezelésre vonatkozó szabályaihoz kapcsolódóan a letéti számla megnyitásának, a letéti számlán lévő pénzeszközzel való pénzügyi műveletek végzésének és a letéti számla vezetésének részletes szabályaira.

A nemzetközi pénzügyi intézményekkel kötendő szerződések - legközelebb márciusban az Európai Beruházási Bankkal (EIB) kötendő projektfinanszírozási hitel kapcsán - nemzetgazdasági miniszter általi aláírhatósága jogilag nem kellően megalapozott, mivel a Ptk. alapján a Magyar Államot főszabály szerint nem ő képviseli. Figyelemmel a nemzetgazdasági miniszter kormányzati feladat- és hatáskörére, szükséges törvényben kimondani, hogy ezekben az esetekben a miniszter járhat el.

A kincstári körhöz hasonlóan [Áht. 109. § (12) bekezdés] a kincstári körön kívüli számlatulajdonosok számára is indokolt lehetővé tenni, hogy a kincstáron kívül vezetett fizetési számlájuk megszüntetésének kötelezettsége alól kivételesen az államháztartásért felelős miniszter engedélyt adjon. Ha a kincstári körön kívüli számlatulajdonos az engedélyt megkapja, úgy a számlavezető hitelintézet a fizetési számlát nem köteles megszüntetni, és arra - a stabilitási törvény keretei kötött - továbbra is biztosíthatja folyószámlahitel igénybevételét.

A 2. §-hoz

Összhangban a 13. § (5) bekezdésével a besorolás szempontjából statisztikai módszertani vizsgálat alá vett jogi személyekről a rendszeres adatszolgáltatási kötelezettségekről rendelkező 107. § (1) bekezdésében is szükséges rendelkezni, ezzel összhangban pedig a 109. § (8) bekezdésében előírni, hogy ezen szervezetek listáját is tegye közzé a nemzetgazdasági miniszter közleményben.

Az Áht. 25. § (4) bekezdése alapján, ha a helyi önkormányzat nem fogadott el az átmeneti (a költségvetési rendelet elfogadásáig tartó) gazdálkodásról rendeletet, akkor a polgármester jogosult az átmeneti gazdálkodás során a befolyó bevételek beszedésére és az előz év szerinti kiadások teljesítésére. Összhangban a korábbi Áht. szabályaival az átmeneti gazdálkodásról szóló külön - azaz a zárszámadáson felüli rendes - beszámolási kötelezettséget csak ez utóbbi esetre szükséges előírni.

Az Áht. 30. § (3) bekezdésének hatályos szövege alapján a bevételi előirányzatok főszabályként kizárólag azok túlteljesítése esetén növelhetők. A főszabály fenntartása mellett indokolt szűk körben a kivételek megengedése, mivel bizonyos bevétel-típusok (központosított előirányzatok támogatása, átvett pénzeszközök) eredeti előirányzatként nem tervezhetők, így az évközi módosításra azok megszerzése esetén akkor lenne csak lehetőség, ha a más előre tervezett tételek már 100%-ig teljesültek. A módosítás ezért lehetővé teszi - a törvény keretjellegét figyelembe véve -, hogy a törvény végrehajtási rendelete a főszabály alól kivételeket határozzon meg.

Az Áht. 42. § (3) bekezdése alapján jelenleg csak a központi költségvetési szervek által kiszabott bírságokat kell adók módjára behajtani. Indokolt - a korábbi szabályozásnak megfelelően - ezt a szabályt valamennyi, tehát például az önkormányzati építésügyi hatóságok által kiszabott bírságokra is kiterjeszteni.

Az Áht. 2. § (1) bekezdés n) pontjának, 26. § (1) bekezdésének, 50. § (6) bekezdésének, 73. § (1) bekezdés b) pont bf) alpontjának, 54. alcímének, 84. § (3) bekezdésének, 91. § (3) bekezdésének, valamint 108. § (3) bekezdésének módosítása technikai - szövegpontosító, vagy más módosításokhoz kapcsolódó - jellegű változtatásokat vezet át a törvény szövegén.

A 3. §-hoz

Mivel a törvény megteremti annak általános lehetőségét, hogy a költségvetési rendeletben a képviselő-testület a kiadási előirányzatai közötti átcsoportosításra a polgármester számára felhatalmazást adjon, a tartalékokra vonatkozó hasonló tartalmú szabály feleslegessé válik.

A 4. §-hoz

A módosítás alapján az Európai Uniótól vagy más nemzetközi szervezettől kapott támogatás előfinanszírozására felvett hitel és a víziközmű-társulattól - annak megszűnése miatt - átvett hitel miatti fizetési kötelezettség sem kerülne figyelembe vételre a hitelkorlát számításánál, tekintettel arra, hogy az előfinanszírozási célt szolgáló hitel visszafizetésének forrása maga a támogatást, nem pedig az önkormányzat saját bevétele. A víziközműtársulattól - annak megszűnése miatt - átvett hitel finanszírozásának fedezete a szintén a társulattól átvett lakossági érdekeltségi hozzájárulásra vonatkozó követelés, ezért az átvett hitel visszafizetése jellemzően nem a saját bevételből történik.

A Költségvetési Tanács függetlenségének erősítése és munkája integritását szolgálja, hogy a Tanács elnöke - oktatást és szerzői jogvédelem alá eső tevékenységeket kivéve - ne folytasson más kereső tevékenységet, ugyanakkor ezekkel a korlátozással összhangban megfelelő díjazásban és juttatásokban részesüljön.

Az 5. §-hoz

A 17. § módosítása a 4. § (2) bekezdésével megállapított díjazási szabályokat vezeti át a törvény más rendelkezésein. A 34. § b) pontjának módosítása az abban található hivatkozás pontosítását szolgálja.

A 6. §-hoz

A törvény hatályon kívül helyezi a stabilitási törvény azon előírását, amely alapján működési célú adósságot keletkeztető ügylet nem köthető, ezáltal biztosítja a Magyarország helyi önkormányzatairól szóló 2011. évi CLXXXIX. törvényben foglalt rendelkezéseknek megfelelően a 2012. évben még tervezhető működési célú hiány finanszírozásának lehetőségét. A módosítás alapján - egyedi kormányzati engedéllyel - mód nyílik az önkormányzatok számára éven túlnyúló működési hitel felvételére, természetesen csak abban az esetben, ha a hitelfelvétel nem veszélyezteti az államadósság csökkentésének követelményét és visszafizetése az önkormányzat saját bevételei alapján biztosítottnak látszik.

Ezen túlmenően a törvény a fejlesztési célú ügyletek jóváhagyásának feltételeit tartalmazó 10. § (8) bekezdés megfogalmazását javítva a működési célú hitelfelvétel engedélyezési szabályait is rögzíti.

A 7. §-hoz

Indokolt a magánnyugdíjpénztár tagoknak a társadalombiztosítási nyugdíjrendszerbe történő, újból megnyílt visszalépési lehetőségével összefüggésben ugyanazokat a személyi jövedelemadó mentességeket, kedvezményeket biztosítani, mint amelyek a 2011. évben történő visszalépések esetén a magánszemélyeket megillették.

-----STARTING---POINT---VEGE---

A 8. §-hoz

A törvény hatályba lépésére vonatkozó rendelkezés.