1996. évi CXXII. törvény indokolása

a Polgári perrendtartásról szóló 1952. évi III. törvény módosításáról

-----STARTING---POINT---ALTALANOS--- 

Az Alkotmánybíróság 22/1995. (III. 31.) AB határozatával megállapította, hogy az Országgyűlés alkotmányellenességet idézett elő jogalkotói feladatának azzal az elmulasztásával, hogy a polgári eljárás rendjének szabályozásánál nem biztosította a jogorvoslati jog gyakorlását a másodfokú bíróság pénzbírságban marasztaló és szakértői díjat megállapító végzése ellen. Egyúttal felhívta az Országgyűlést, hogy jogalkotói feladatának 1996. december 31-ig tegyen eleget.

Az Alkotmánybíróság 75/1995. (XII. 21.) AB határozatában a Polgári perrendtartásról szóló 1952. évi III. törvény 300. §-ának alkotmányellenességét megállapítva azt 1996. december 31-i hatállyal megsemmisítette.

A javaslat egyrészről a mulasztásos alkotmányellenesség kiküszöbölésére törekszik a kérdéskör általános, minden területet lefedő szabályozásával, másrészről a Pp. megsemmisített 300. §-a helyébe alkotmányos, egyúttal a korábbi norma célját követő rendelkezéseket kíván állítani.

-----STARTING---POINT---RESZLETES---

Az 1-2. §-hoz

Az Alkotmánybíróság döntésében csak a másodfokon hozott pénzbírságban marasztaló, illetve a szakértői díjat megállapító végzést említette, azonban más olyan végzések is születnek a másodfokú eljárásban, amelyek esetében - ha azt az elsőfokú bíróság hozta volna meg - fellebbezésnek lenne helye. Az alkotmánybírósági határozat szellemiségével tehát az áll összhangban, ha a jogorvoslat lehetősége nemcsak az Alkotmánybíróság által kiemelt két végzéstípus esetében válik biztosítottá, hanem mindazon végzések tekintetében, amelyeket a másodfokú bíróság is meghozhat, s amelyek ellen - abban az esetben, ha az elsőfokú bíróság hozná meg - fellebbezésnek lenne helye (akár a törvény kifejezett rendelkezése, akár a 233. § értelmezésében kialakult bírói gyakorlat alapján). Kivételt képeznek azok a végzések, amelyek ellen a 270. § alapján felülvizsgálatra van mód, mivel ezen végzések esetében a jogorvoslati lehetőség hiánya nem áll fenn.

A tervezett szabályozás - ugyancsak az Alkotmánybíróság határozatának szellemében - a jogorvoslati jogot nem csupán a másodfokú bíróság ilyen, ún. „kvázi-elsőfokú” határozatai ellen teszi lehetővé, hanem a Legfelsőbb Bíróság által a felülvizsgálati eljárásban hozott hasonló végzések esetében is, hiszen pl. a pénzbírság kiszabására a felülvizsgálati eljárásban is sor kerülhet.

A jogorvoslat formájára vonatkozóan az alkotmánybírósági döntés nem tartalmaz szigorú megkötéseket. A határozat csak példálózva említi, hogy az Alkotmánybíróság milyen formájú jogorvoslati lehetőségeket lát megvalósíthatónak. A javaslat szerint a jogorvoslat formája a kifogás, melyet az érdekelt a végzés közlésétől számított 8 napon belül terjeszthet elő (e határidő elmulasztásának igazolására 15 napig nyílik lehetőség).

Annak érdekében, hogy a jogorvoslatot elbíráló fórum minden esetben rendelkezésre álljon, felsőbb szintű bíróság kijelölése nem indokolt, mert számos esetben (pl. ha a Legfelsőbb Bíróság jár el másodfokon, illetve minden felülvizsgálati eljárásban) ilyen fórum nem lenne. Egyébként sem lenne célszerű a magasabb bírói szintet az ilyen végzések elleni jogorvoslatok elbírálásával túlterhelni, figyelemmel arra, hogy ezeket a jogorvoslati ügyeket minél egyszerűbben és gyorsabban indokolt elbírálni. Ezért a kifogás alapján a megtámadott végzést az azt meghozó bíróság maga is hatályon kívül helyezheti, illetve megváltoztathatja. Ha erre nem kerül sor, a javaslat a jogorvoslat elbírálásának jogát a végzést meghozó bíróság másik tanácsához telepíti.

Előfordulhat, hogy a szakértői díjat megállapító végzés elleni kifogás ugyanazon bíróság másik tanácsa által történő elbírálása a másodfokú bíróság jogerős ítéletének meghozatalát követően történik meg. Ebben az esetben elképzelhető, hogy a jogerős ítéletnek pl. a perköltséget megállapító része változtatásra szorul. A javaslat ilyen esetben lehetőséget ad a jogerős ítéletnek a kifogásról hozott végzéssel érintett részében való kiegészítésére.

A javaslat arra törekszik, hogy az újabb jogorvoslati jog a lehető legkisebb mértékben eredményezze a perek elhúzódását (rövid eljárási határidők), valamint ne okozzon jelentős ügytöbbletet a jogorvoslatot elbíráló fórumoknál (ezt szolgálja a saját hatáskörben történő megváltoztatás joga, valamint az azonos bírósági szinten való döntés).

A 3. §-hoz

A Pp. hatályos 300. §-a értelmében ha a bíróság a származás megállapítása iránti perben vércsoportvizsgálatot vagy más orvosszakértői vizsgálatot rendel el, a minél megalapozottabb döntés érdekében a vizsgálat tűrésére bármely érdekeltet kötelezheti. Ilyen érdekelt az állandó bírói gyakorlat szerint az a személy is, aki az alperes mellett a gyermek apjaként ugyancsak számításba jöhet, noha az adott apasági perben csak tanúként kerül meghallgatásra.

Az Alkotmánybíróság 75/1995. (XII. 21.) AB határozatában megállapította, hogy a Pp. 300. §-a, amely lehetővé teszi, hogy a bíróság a tanúval szemben is orvosszakértői vizsgálatot rendeljen el, alkotmányellenes, mert sérti a tanúként szereplő személy önrendelkezési jogát és cselekvési autonómiáját, a jogbiztonság és a bíróság előtti egyenlőség alkotmányos követelményeit. A szakértői vizsgálat ugyanis a tanú szóba jöhető apaságának a kérdésében folyik, tehát a bíróság a tanút alperesként kezeli, de anélkül, hogy az az alperes jogállásában lenne. Az alperesnek lehet jogi képviselője, számára a keresetet kézbesíteni kell, jogosult bizonyítási indítványt előterjeszteni, az elsőfokú határozat ellen fellebbezéssel élhet stb. A tanút ezek a jogosítványok nem illetik meg.

Az Alkotmánybíróság a Pp. 300. §-ának vonatkozó rendelkezését 1996. december 31-i hatállyal megsemmisítette, egyben rámutatott arra, hogy az alkotmányellenes helyzet több módon is kiküszöbölhető: így a tanú alpereskénti perbevonásával (az alperesi pertársasággal), a beavatkozásra vonatkozó szabályok módosításával vagy a perbehívás és annak elfogadása kötelezővé tételével. Kifejtette, hogy a törvényhozó szabadsága - és felelőssége - megtalálni azokat az Alkotmánnyal összhangban álló törvényi rendelkezéseket, amelyek a gyermek alkotmányos jogait megfelelően védik, ugyanakkor nem járnak szükségtelen és aránytalan alapjogi korlátozással a perben félként részt nem vevő személyek tekintetében.

A Pp. javasolt módosításának kiinduló pontja az az Alkotmánybíróság által is kiemelten jelentősnek tartott cél, mely szerint „az apaság és származás megállapítása iránti perekben fontos egyéni és társadalmi érdek fűződik ahhoz, hogy a gyermek a vérszerinti apával jogilag is rendezett kapcsolatba kerüljön. Ennek megfelelően a származás (apaság) megállapítása csak kellően bizonyított tényeken, természettudományos vizsgálatok eredményén alapulhat. A bíróságnak ezért hivatalból is kötelessége, hogy a perre vonatkozó valamennyi bizonyítékot feltárja és a bizonyítási eljárás során akár hivatalból elrendelt szakértői vizsgálatok elvégzését foganatosítsa.” Ennek értelmében az eljárás során nem lehet lemondani arról, hogy a származás megállapítása iránti perben sokszor alapvető jelentőségű vértulajdonság vizsgálat valamennyi apaként szóba jöhető személyen egy eljárásban történjen meg, azonban úgy, hogy az érintettek alkotmányos jogai ne szenvedjenek csorbát.

Ez oly módon valósítható meg, hogy - amennyiben a perben az alperesen kívül más személy tekintetében is adat merül fel arra, hogy az anyával a gyermek fogamzási idejében nemileg érintkezett - a Pp. 300. §-a értelmében a bíróság az érintettet a vizsgálat tűrésére kötelezheti. Ezt a személyt a bíróság végzésének közlésétől kezdődően azonban a fél jogállása illeti meg, tehát - többek között - az alpereshez hasonlóan jogi képviselője lehet, bizonyítási indítvánnyal élhet.

Ha a szakértői vizsgálat e személy apaságát alapozz meg, az alperes személyében változás történhet, mivel őt a felperes alperesként perbe vonhatja, ugyanakkor a bíróság az eredeti alperest a perből elbocsátja.

Változatlan marad az a szabály, hogy a bíróság az egyéb érdekeltet, így bármelyik fél egyenesági rokonát, köztük a kiskorú gyermek anyját - amennyiben a perbe nem avatkozott be - mint tanút kötelezheti a szakértői vizsgálaton való részvételre. Vele szemben ugyanis a bíróság nem úgy jár el, mintha alperes volna. Erre az Alkotmánybíróság döntése is utal.

-----STARTING---POINT---VEGE---

A 4. §-hoz

A javaslat hatályba léptetésének időpontja az Alkotmánybíróság döntéseihez igazodik. Az illetéktörvény módosítása az új jogorvoslati forma illetékének meghatározására irányul. A kifogás illetékének mértéke megegyezik a végzés elleni fellebbezés illetékével.