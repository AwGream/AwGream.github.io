1990. évi V. törvény indokolása

az egyéni vállalkozásról szóló törvényjavaslathoz

-----STARTING---POINT---ALTALANOS--- 

A vegyestulajdonú piacgazdaság kiépítésének fontos feltétele, hogy növekedjék a magántulajdonon alapuló egyéni vállalkozás részaránya a gazdaságban és a magánvállalkozás a gazdaság egyik jelentős tényezőjévé váljon. A törvényjavaslat ennek jogszabályi feltételeit kívánja megteremteni.

I.

A gazdasági társaságokról szóló törvény hatálybalépésével a gazdasági életben szereplő piaci résztvevők számára nagyobb lehetőség nyílt a szervezeti forma megválasztására. A vállalkozás különböző szervezeti formáit (állami vállalat, szövetkezet, gazdasági társaság) törvények szabályozzák. A társasági törvény hatálya kiterjed a magánvállalkozások széles körére is, így a társas magánvállalkozásra, továbbá a korlátozott felelősséggel folytatott egyéni vállalkozásra, az ún. egyszemélyes korlátolt felelősségű társaságra.

Nincs azonban egységes törvényi szabályozás a korlátlan felelősséggel folytatott egyéni vállalkozásra. Ennek bizonyos területeit a kisiparról, illetve a magánkereskedelemről szóló törvényerejű rendeletek szabályozzák. Ezek a szabályok jellemzően a személyes munkavégzéssel járó egyéni kisvállalkozásokra modellezettek.

Kívánatos, hogy a magánvállalkozások köre jelentősen kiszélesedjen. A társas magánvállalkozás vagy a korlátolt felelősséggel folytatott egyéni vállalkozás keretei - bizonyos tevékenységi és létszámkorlátokkal - a társasági törvény szerint már jelenleg is megegyeznek az állami vagy a szövetkezeti gazdálkodó szervezetekre megállapított követelményekkel. Mindezekre tekintettel a korlátlan felelősséggel folytatott egyéni (magán) vállalkozás feltételeit is ezekkel összhangban kell szabályozni.

A törvényjavaslat az egyéni vállalkozás szabályait egységesíti és jelentősen egyszerűsíti. Nemcsak a személyes munkavégzéssel járó kisipari, magánkereskedői stb. tevékenység, hanem a vállalkozók által létesített vállalatszerű vállalkozás feltételrendszerét is szabályozza. Egy vállalkozó így többféle tevékenységet folytathat, több üzlete, telephelye is lehet.

Ezzel meghaladottá válik a magánkereskedelmi és a kisipari tevékenység külön szabályozása. Az egységes szabályozást indokolja továbbá, hogy:

a) a kisipari és a magánkereskedelmi tevékenységek egyaránt az állampolgárok olyan vállalkozásai, amelyek hatósági engedély alapján gyakorolhatók. E vállalkozások körében folytatott tevékenységi körök sok esetben megegyeznek, illetve egymáshoz szorosan kapcsolódnak (pl. cukrász kisiparos, illetve cukrászda, fagylaltozó stb.). Egyre nagyobb igény jelentkezik a kisipari és a magánkereskedelmi tevékenység egyidejű gyakorlása iránt. Ez az utóbbi időben a kötöttségek oldásával már lehetségessé vált, de a kétféle tevékenység jelenleg eltérő tartalmú külön jogszabályok alapján folytatható;

b) a gazdasági társaságokról szóló törvény egységesen szabályozta a természetes és jogi személyek gazdasági tevékenységet folytató társasvállalkozásait. A társasági törvény az állampolgárok részére is biztosítja az egyszemélyes társaság (kft.) alapítását és nem tesz különbséget attól függően, hogy a vállalkozó milyen (ipari, kereskedelmi, szolgáltatási stb.) tevékenységet kíván folytatni. Ugyancsak nem tesz különbséget a társasági törvény a tevékenység jellegétől függően a közkereseti társaság alfajaként szabályozott, kizárólag természetes személyekből álló gazdasági munkaközösségek esetében sem. Mindehhez igazodnia kell az egyszemélyes vállalkozások szabályozásának is.

II.

A társasági törvény hatálya alá tartozó természetes személyekből alakult társaság „társas magánvállalkozás”. Ettől elnevezésében is célszerű megkülönböztetni az egyszemélyes korlátlan felelősségű vállalkozási formát. A Javaslat ennek megfelelően az üzletszerű gazdasági tevékenységet folytató egyszemélyes vállalkozást „egyéni vállalkozás”-ként határozza meg.

A törvényjavaslat a vállalkozások nagyságrendjét nem kívánja adminisztratív eszközökkel korlátozni. Így a megváltozott gazdasági-társadalmi körülményekre figyelemmel - a társasági törvény hatályos rendelkezésétől eltérően - nem állapítja meg a foglalkoztathatók létszámát sem.

Nem tartalmaz továbbá a vállalkozás, illetve az annak keretében folytatott tevékenység(ek) szüneteltetésére vonatkozó szabályokat sem, figyelemmel arra, hogy olyan előírást sem tartalmaz, miszerint a vállalkozó az igazolvány birtokában köteles lenne a tevékenységét gyakorolni. Amennyiben valamely tevékenység gyakorlásának feltételrendszerét szabályozó jogszabály - valamennyi vállalkozási forma körében - például kötelező nyitvatartást ír elő, indokolt, hogy ugyanaz a jogszabály adjon lehetőséget a nyitvatartás alóli esetleges felmentésre, a szüneteltetésre is (pl. ellátási kötelezettségre figyelemmel).

A Javaslat a kisiparról szóló hatályos törvényerejű rendelettől eltérően nem tartalmazza a kötelező KIOSZ-tagság előírását, figyelemmel az egyesülési jogról szóló 1989. évi II. törvény szabályaira, továbbá arra is, hogy a magánkereskedők tekintetében eddig sem érvényesült olyan rendelkezés, amely az érdekképviseleti szervezetben a tagságot kötelezően előírta volna. A jövőben az érdekképviseletek nem gyakorolhatnak hatósági jogosítványokat.

A törvényjavaslat lehetővé teszi, hogy az egyéni vállalkozók bejegyzésre kerüljenek a közhiteles cégnyilvántartásba.

Az egyéni vállalkozások körében azonban várhatóan továbbra is a hagyományos saját munkán alapuló vállalkozás lesz a jellemző. Ezért a tevékenységét személyesen gyakorló vállalkozó a jövőben is használhatja a „kisiparos”, illetve a „magánkereskedő”, a mestervizsgával rendelkező vállalkozó pedig a „mester” megnevezést is.

III.

A Javaslat nem kerettörvényt fogalmaz meg, hozzá végrehajtási jogszabályok nem kapcsolódnak. Azonban feltétlenül szükséges, hogy az egyéni vállalkozás keretében folytatható tevékenységek feltételrendszere a tevékenység jellege szerint - a vállalkozási formától függetlenül - azonosan legyen szabályozva. Így biztosítható, hogy egyenlő eséllyel vegyen részt a gazdasági életben valamennyi gazdálkodó: az állami vállalatok, a szövetkezetek, az egyes gazdasági társaságok és az egyéni vállalkozók is.

A természetes személyek vállalkozását korlátozó jogszabályok az általános dereguláció során 1990. március 1-jéig felülvizsgálatra kerülnek. Erre figyelemmel a Javaslat az egyéni vállalkozásról szóló törvény hatálybalépésének időpontját 1990. április 1. napjában határozza meg.

Az új törvény hatálybalépése a már működő vállalkozók és az igazgatási apparátus számára nem jelent többlet adminisztrációs terhet. A már működő kisiparosok és magánkereskedők a korábban kiadott engedélyek alapján folytathatják tevékenységüket.

IV.

A Javaslat előkészítését széles körű szakmai és politikai egyeztetés előzte meg. A tervezet kidolgozásában részt vettek az érintett szakmai minisztériumok, érdekképviseleti szervezetek. A társadalmi vita elősegítése érdekében a törvényjavaslat tervezete megjelent két napilapban, továbbá megvitatás céljából a legjelentősebb politikai tényezők, az Ellenzéki Kerekasztal és a Harmadik Oldal szervezetei részére is megküldésre került.

A viták során számos olyan észrevétel hangzott el, amelyet a Javaslat hasznosított.

-----STARTING---POINT---RESZLETES---

Az egyéni vállalkozás általános szabályai

Az 1-2. §-hoz

A Javaslat 1-2. §-ai körülhatárolják a törvény által szabályozni kívánt területet, meghatározzák annak személyi és tárgyi hatályát. A törvény az egyéni vállalkozás létrehozásának, működésének és megszűnésének feltételeit szabályozza. Hangsúlyozottan kiemeli, hogy mit tekint kifejezetten e törvény alkalmazásában egyéni vállalkozásnak. E meghatározás nem érinti más jogszabályok (pl. az adójogszabályok) meghatározását. A Javaslat a társasági törvény terminológiáját átvéve használja a természetes személy kifejezést, szemben az eddig érvényesülő „magánszemély” megjelöléssel. A Javaslat szerint a törvény alkalmazásában egyéni vállalkozás a hatályos devizajogszabályok szerint belföldinek minősülő természetes személy üzletszerű gazdasági tevékenysége. Így egyéni vállalkozói tevékenységet folytathatnak a magyar állampolgárokon kívül például a letelepedési, illetve munkavállalási engedéllyel rendelkező személyek is.

A devizajogszabályok szerint külföldinek minősülő természetes személyek Magyarországon gazdasági társaság formájában vállalkozhatnak.

Az egyéni vállalkozás minden - a devizajogszabályok szerint belföldinek minősülő - természetes személy alanyi jogává válik. Csak az nem vállalkozhat, akinek tekintetében a törvényjavaslatban taxatíve felsorolt kizáró indokok állnak fenn (pl. akit gazdasági, vagyon elleni vagy a közélet tisztaságát sértő bűncselekmény elkövetése miatt végrehajtandó szabadságvesztésre ítéltek vagy valamilyen foglalkozástól eltiltottak stb.).

A Javaslat meghatározza az üzletszerűség fogalmát. Üzletszerűnek a vállalkozó saját nevében és kockázatára, rendszeresen, haszonszerzés céljából folytatott gazdasági tevékenysége minősül. E feltételeknek együttesen kell meglenniük ahhoz, hogy a tevékenység üzletszerűsége megállapítható legyen.

A Javaslat alapján bármilyen - jogszabály által nem tiltott - üzletszerű gazdasági tevékenységet folytathat az egyéni vállalkozó. Így - a társasági törvénnyel összhangban - folytathat termelő, értékesítő, szolgáltató, mezőgazdasági termelő tevékenységet, iskolán kívüli magánjellegű oktatást, kulturális szolgáltatást stb. Az egyéni vállalkozók által folytatható tevékenységek körét illetően egy fontos korlátozást tartalmaz: a társasági törvény általános szabályával összhangban kimondja, hogy az egyéni vállalkozó nem folytathat olyan tevékenységet, amelyet törvény, törvényerejű rendelet vagy minisztertanácsi rendelet az állam, állami szerv vagy állami gazdálkodó szervezet részére tart fenn. A Javaslat szerint legalább minisztertanácsi rendeletnek kell lennie annak a jogforrásnak, amely állami monopóliumot határoz meg. E szabályozás szükségessé teszi a társasági törvénynek a kizárólag természetes személyekből álló gazdasági munkaközösségekre vonatkozó azon szabályának hatályon kívül helyezését is, amely szerint gazdasági munkaközösség nem folytathat olyan tevékenységet, amelyet magasszintű jogszabályok természetes személy számára nem tesznek lehetővé. Ezzel összhangban - a dereguláció során - felül kell vizsgálni a természetes személy vállalkozását korlátozó jogszabályokat.

A Javaslat továbbá lehetőséget ad arra, hogy a törvény hatálya alól törvény és törvényerejű rendelet kivételt engedjen. Egyrészt lehetnek ugyanis olyan tevékenységek, amelyeket természetes személy, jogi személy vagy ezek társasága - a tevékenység speciális jellegénél fogva - szigorúbb feltételek alapján gyakorolhat (pl. magánnyomozói tevékenység), de ezek szabályozására vagy a szabályozás felülvizsgálatára általában csak a későbbiekben kerül sor. Másrészt jelenleg vannak még olyan hatályos törvényerejű rendeletek, amelyek a Javaslattól eltérően szabályoznak valamely vállalkozói tevékenységet (így pl. az ügyvédi tevékenység). A Javaslat felhatalmazza a Minisztertanácsot arra, hogy az egészségügyről szóló törvény hatálya alá tartozó, továbbá a szociális szolgáltató tevékenység egyéni vállalkozás keretében történő folytatását szabályozza.

A 3. §-hoz

Az egyéni vállalkozás alapítása minden - a devizajogszabályok szerint belföldinek minősülő - természetes személy alanyi jogává válik. Az alapításhoz a Javaslat csupán két feltételt ír elő (cselekvőképesség, állandó lakhely). Ezek megléte esetén csak az nem vállalkozhat, akit e törvény 5. §-a tételesen felsorolva kizár az egyéni vállalkozás gyakorlásából.

A 4. §-hoz

A Javaslat a jövőben nem kívánja engedélyhez kötni a vállalkozói tevékenység gyakorlását. Az egyéni vállalkozó a 7. § szerint illetékes tanácsi szakigazgatási szervhez történő bejelentés alapján kiadott vállalkozói igazolvány birtokában folytathatja tevékenységét. A szakigazgatási szerv - ha a vállalkozó a törvényben meghatározott feltételeknek megfelel - köteles mérlegelés nélkül a vállalkozásra jogosító igazolványt kiadni. A Javaslat egységes vállalkozói igazolvány kiadását rendeli szektorális megkülönböztetés nélkül, bármely tevékenység vagy tevékenységek folytatására.

Az igazolvány kiadásával kapcsolatos eljárás adminisztrációs terheit megkönnyíti, az eljárást meggyorsítja, közelítve a cégbejegyzés módosított eljárási szabályaihoz. A vállalkozó a bejelentést hivatalos formanyomtatványon nyújtja be a szakigazgatási szervhez. Ez a nyomtatvány a tulajdonképpeni igazolvány, amelyet - ha a bejelentett adatok megfelelnek a törvényi előírásoknak - a szakigazgatási szerv záradékkal lát el. A záradékolást (jóváhagyást) követően a vállalkozó által kitöltött okirat igazolványként funkcionál.

Az egyéni vállalkozó csak egy vállalkozói igazolványt kaphat, de ez az igazolvány több, akár egymástól jelentősen eltérő tevékenység gyakorlására, illetve több telephely, fióktelephely (üzlet, termelő-szolgáltató egység) fenntartására is jogosít.

A vállalkozói igazolvány kiadása csak akkor tagadható meg, ha a kérelem teljesítése jogszabályba ütközik. Ilyen eset lehet például, ha az egyéni vállalkozó olyan tevékenységet kíván folytatni, amelyet törvény, törvényerejű rendelet vagy minisztertanácsi rendelet állami monopóliumként tart fenn vagy az 5. §-ban meghatározott kizáró okok esetén.

A Javaslat bejelentési kötelezettség és vállalkozói igazolvány nélkül ad lehetőséget a mezőgazdasági termelőtevékenység és az ehhez kapcsolódó szolgáltatások gyakorlására. A kivételt engedélyező rendelkezés alapvető indoka, hogy e tevékenységek folytatása jelenleg sem engedélyköteles, és semmiképpen sem célszerű e liberális feltételrendszert a jövőben megszigorítani.

Az 5. §-hoz

A Javaslat az egyéni vállalkozói tevékenységből kizártak körének meghatározásánál a jelenleg is előírt tilalmakkal összhangban álló rendelkezéseket tartalmaz. A forgalom biztonsága és a fogyasztói érdekvédelem biztosítása érdekében elsősorban azokat a bűncselekményeket sorolja fel kizáró okként, amelyek elkövetése a leginkább veszélyezteti a gazdasági élet tisztaságát (gazdasági, vagyon elleni vagy a közélet tisztaságát sértő bűncselekmények). A vállalkozás működésének törvényességét szolgálja az a szabály, hogy olyan személy, aki már korábban - viszonylag súlyosan - összeütközésbe került a törvénnyel, ne kaphasson vállalkozói igazolványt. Ezért zárja ki a Javaslat az egyéni vállalkozók közül azokat a személyeket, akiket szándékos bűncselekmény miatt egy évet meghaladó végrehajtandó szabadságvesztésre ítéltek. Ezeket a kizáró okokat azonban csak addig kell figyelembe venni, amíg az elítélt nem mentesült a büntetőítélet hátrányos jogkövetkezményei alól.

Speciális szempontok érvényesülnek akkor, ha valaki olyan bűncselekményt követ el, amelyért a bíróság a foglalkozás gyakorlásától jogerősen eltiltotta. Ilyenkor nem lenne célszerű megengedni azt, hogy az eltiltott foglalkozás körébe eső tevékenységet folytasson az egyéni vállalkozás keretében, ezért a Javaslat ezt a lehetőséget kizárja. Ugyanígy nem folytathat egyéni vállalkozás keretében olyan tevékenységet az egyéni vállalkozó, amely tekintetében - törvényben, törvényerejű rendeletben vagy minisztertanácsi rendeletben - meghatározott foglalkoztatási tilalom alá esik. Ennek a Javaslatba foglalását indokolja, hogy pl. a kereskedelem terén várhatóan a jövőben is érvényesülni fog az a szabály, hogy egyes meghatározott szabálysértések esetén, ha azokat rövid időn (jelenleg két éven) belül ismétlődően (jelenleg három ízben) elköveti valaki, meghatározott ideig (jelenleg további két évig) nem dolgozhat a kereskedelemben. E szabály fenntartását elsősorban a fogyasztóvédelem szempontjai teszik indokolttá.

Figyelemmel arra, hogy a Javaslat 11. §-ának rendelkezése szerint természetes személy nem lehet gazdasági társaság korlátlanul felelős tagja, indokolt annak kizárása is, hogy gazdasági társaság korlátlanul felelős tagja se kaphasson egyéni vállalkozói igazolványt. Ezzel ugyanis a Javaslat a korlátlan felelősségek halmozódását kívánja kizárni. Ugyanígy nem kaphat vállalkozói igazolványt, akinek a korábban kiadott igazolványát azért vonták vissza, mert társadalombiztosítási és nyugdíjjárulékát, vagy adóhátralékát felszólítás ellenére saját hibájából nem fizette meg. A törvény rendelkezéseinek kijátszását jelentené ugyanis, ha a vállalkozói igazolvány visszavonását követően lehetőséget adnánk arra, hogy bejelentés alapján ismételten ki lehessen váltani a vállalkozói igazolványt. Ez a kizáró ok azonban csak a tartozás kiegyenlítéséig áll fenn.

A 6-7. §-okhoz

A Javaslat 6. §-a és 7. §-a a vállalkozói igazolvány tartalmára, illetve az igazolvány kiadásával, visszavonásával kapcsolatos igazgatási eljárásra vonatkozó szabályokat tartalmazza.

A bírósági cégnyilvántartásról szóló törvényerejű rendelettel összhangban az egyéni vállalkozó igazolványában a székhely (a központi ügyintézés helye), a telephely(ek) (a tevékenység gyakorlásának helye, amely a székhellyel azonos közigazgatási területen van), továbbá a fióktelephely(-ek) (az a telephely, amely a székhelytől közigazgatásilag eltérő helyen van) feltüntetését írja elő követelményként. Az egyéni vállalkozó székhelye általában a magánkereskedő üzlete vagy a kisiparos műhelye. Ha azonban az egyéni vállalkozónak például több üzlete van vagy többféle tevékenységet folytat, székhelyéül valamelyik üzletét, illetve a vállalatszerű gazdálkodás ügyintézésének helyét kell megjelölnie. Ha pedig sem üzlete, sem műhelye (telephelye) nincs, az igazolványban székhelyül állandó lakóhelye kerülhet feltüntetésre.

Az igazolványnak kötelezően tartalmaznia kell annak a tevékenységnek(-eknek), illetve tevékenységi körnek a megjelölését, amelyet a vállalkozás keretében gyakorol az egyéni vállalkozó. A tevékenység lehet egynemű (pl. élelmiszerkereskedés), vagy általános jellegű (pl. kereskedelmi tevékenység), de arra is lehetőség van, hogy az egyéni vállalkozó különböző típusú tevékenységek (kereskedelmi, termelő, szolgáltató) feltüntetését kérje a vállalkozói igazolványban.

Az adatok megváltozását a vállalkozó köteles a változástól számított harminc napon belül bejelenteni a szakigazgatási szervnek, amely a változást az igazolványon átvezeti. Csak az igazolvány kötelező tartalmaként előírt adatok ismeretében van lehetőség ugyanis az egyéni vállalkozói tevékenység törvényességének ellenőrzésére.

A szakigazgatási szerv ugyanis azt köteles vizsgálni, hogy a vállalkozó megfelel-e a törvényi feltételeknek, illetve tevékenysége megfelel-e az igazolványában foglaltaknak. Miután feladata kifejezetten törvényességi felügyeleti jellegű, a Javaslat a hatáskör telepítésekor nem a tevékenység szerint hatáskörrel rendelkező szakigazgatási szerv feladatkörébe utalja az igazolvány kiadásával, visszavonásával kapcsolatos igazgatási feladatokat. Többféle tevékenység gyakorlása esetén jogalkalmazási problémák is felmerülhetnének, ha a Javaslat a hatáskört a tevékenység szerint illetékes szakigazgatási szervekhez telepítené. (Pl. mezőgazdasági, oktatási, kereskedelmi tevékenység egy vállalkozás keretében történő folytatása esetén vita merülhet fel abban a kérdésben, hogy melyik, a tevékenység szerinti szakigazgatási szerv jogosult kiadni az egységes vállalkozói igazolványt.)

Ezért a Javaslat az egyéni vállalkozókkal kapcsolatos hatósági feladatokat egységesen a vállalkozó székhelye, ha székhelye nincs (pl. a hagyományos kisiparosok, illetve magánkereskedők esetében) a telephelye szerint illetékes helyi tanács végrehajtó bizottságának igazgatási feladatokat ellátó szakigazgatási szerve hatáskörébe utalja.

Figyelemmel arra, hogy az egyéni vállalkozónak több telephelye, fióktelephelye is lehet, valamennyi telephely szerint illetékes szakigazgatási szerv jogosult ellenőrizni, hogy a vállalkozó tevékenysége az adott telephelye törvényes-e, azaz megfelel-e a törvényben előírt feltételeknek és az igazolványában foglaltaknak.

A Javaslat nem rendelkezik azonban az egyéni vállalkozó tevékenységének pénzügyi, illetőleg szakmai jellegű ellenőrzéséről. E kérdés rendezése nem e törvény feladata, az állami ellenőrzés feladatait, hatáskörét külön jogszabályok rendezik (pl.: a kereskedelmi és piacfelügyelőségekről szóló jogszabály. Ezek azonban valamennyi szakmai tevékenységet folytató cég ellenőrzését azonos szabályok szerint végzik.).

Az egyéni vállalkozás működési szabályai

A 8-9. §-okhoz

Az egyéni vállalkozók tevékenységüket ugyanolyan feltételek szerint végezhetik, mint a vállalatok, a szövetkezetek vagy a gazdasági társaságok. A vállalkozási tevékenység megkezdéséhez, illetve folytatásához az igazolvány birtoklásán kívül a Javaslat csak két feltételt határoz meg. Így ha a vállalkozó olyan tevékenységet kíván folytatni, amelyhez a jogszabály hatósági engedélyt ír elő, úgy ez a tevékenység csak az engedély birtokában kezdhető meg, illetve gyakorolható. Ilyen hatósági engedély lehet például a KÖJÁL, a tűzoltóság, a rendőrség, a tanács vb. műszaki osztálya vagy egyéb szakhatóság engedélye. A vállalkozói igazolvány ugyanis nem mentesít az egyéb jogszabályban előírt követelmények alól.

Ugyanígy képesítéshez kötött tevékenységet csak akkor folytathat az egyéni vállalkozó, ha a jogszabályokban meghatározott képesítési előírásoknak megfelel, vagy van olyan alkalmazottja, illetve segítő családtagja, aki az előírt képesítéssel rendelkezik. A vállalkozónak tehát nem kell személyében szakképesítést igazolnia. A szakképesítés nem a vállalkozáshoz, hanem a képesítést igénylő tevékenység gyakorlásához szükséges.

A Javaslat a képesítési követelményrendszert az egyéb vállalkozási formákban alkalmazottakkal megegyezően állapítja meg. Megszünteti a magánszektorban jelenleg érvényesülő eltérő képesítési követelményeket (pl. mestervizsga) és ezzel is biztosítani kívánja az egyes vállalkozási formák közötti szektorsemleges szabályozást. A jogszabályokban meghatározott képesítési követelmények egyaránt vonatkoznak valamennyi vállalkozási formában foglalkoztatott munkavégzőkre.

Figyelemmel arra, hogy az egyéni vállalkozónak több telephelye, illetőleg fióktelephelye is lehet, a képesítési követelményekre vonatkozó előírásokat mindazokon a telephelyeken érvényesíteni kell, ahol a vállalkozó képesítéshez kötött tevékenységet gyakorol. Amennyiben azonban a vállalkozó különböző telephelyein eltérő képesítéshez kötött tevékenységeket folytat, a képesítési előírásokat telephelyenként kell érvényesíteni.

Ezeknek a feltételeknek a meglétét az igazolvány kiadása során a szakigazgatási szerv nem vizsgálja. Az alkalmazottak vagy a segítő családtagok köre ugyanis változhat, sőt a vállalkozó az igazolványba felvett tevékenységét vagy tevékenységeit jellemzően nem is köteles gyakorolni. Azonban ha a szakigazgatási szerv az egyéni vállalkozás működése során ezek hiányát észleli, köteles a vállalkozói igazolványt visszavonni, illetve - több telephely esetén - az adott telephelyen a tevékenységet megtiltani.

A 10. §-hoz

A Javaslat a jelenlegi személyes munkavégzés, ipargyakorlás kötelezettsége helyett személyes közreműködést ír elő az egyéni vállalkozóra nézve. Nincs lehetőség arra, hogy természetes személy tisztán üzleti befektetéssel alapítson egyéni vállalkozást. A személyes közreműködést azonban tágan kell értelmezni. Az egyéni vállalkozó nem az igazolványában meghatározott tevékenység (szakma) személyes gyakorlására kötelezett, hanem közreműködése a vállalkozás szervezéséig, irányításáig terjedhet. Így pl.: az üzlet, telephely üzemeltetéséhez üzletvezetőt is alkalmazhat. Elsősorban ugyanis befektetett tőkéjének gyarapításában érdekelt.

A Javaslat lehetővé teszi az egyéni vállalkozó számára alkalmazottak, bedolgozók, segítő családtagok és középfokú szakoktatási intézményi tanulók foglalkoztatását. Ezek létszámát a társasági törvény hatályos rendelkezésétől eltérően - a megváltozott gazdasági-társadalmi körülményekre figyelemmel - nem kívánja adminisztratív eszközökkel korlátozni. A „segítő családtag”-ként való foglalkoztatási lehetőséget a kedvezőbb társadalombiztosítási szabályok alkalmazása érdekében a Javaslat fenntartja és - ellentétben a társasági törvénnyel - meghatározza a segítő családtagok körét is, összhangban a kisiparról szóló törvényerejű rendelet vonatkozó szabályával.

A 11. §-hoz

A Javaslat az egyéni vállalkozó korlátlan felelősségét határozza meg: a vállalkozása keretében folytatott tevékenységéből eredő kötelezettségeiért, tartozásaiért teljes vagyonával felel. A vállalkozónak ezzel ellentétes megállapodása, a felelősség kizárása vagy korlátozása hatálytalan.

A társasági törvénnyel összhangban a korlátlan felelősségek halmozódásának kizárása érdekében kimondja, hogy természetes személy csak egy egyéni vállalkozást alapíthat és egyidejűleg nem lehet gazdasági társaság korlátlanul felelős tagja. A korlátlan felelősséget ugyanis megkérdőjelezi, ha ugyanaz a természetes személy ugyanazzal a vagyonával tartozik korlátlan felelősséggel több egyéni vállalkozásban, vagy gazdasági társaságban. E szerint tehát az a természetes személy, aki egyéni vállalkozást alapított, nem alapíthat másik egyéni vállalkozást és nem lehet közkereseti társaság (vagy gmk) tagja, illetve betéti társaság beltagja. Az erre irányuló újabb szerződés - mint jogszabályba ütköző - semmis. Ugyanakkor az egyéni vállalkozó betéti társaságban kültagi viszonyt, korlátolt felelősségű társaságban, illetve részvénytársaságban tagsági viszonyt létesíthet.

Azok az egyéni vállalkozók azonban, akik jelenleg pl. gazdasági munkaközösségeknek a tagjai, a társaság megszűnéséig a törvényi tilalom alól [a Javaslat 16. § (5) bek.-ben] felmentést kapnak.

A 12. §-hoz

A Javaslat előírja, hogy az egyéni vállalkozó a nyíltárusítású üzletét, termelő-, szolgáltató egységét cégtáblával köteles megjelölni. A cégtáblán az egyéni vállalkozó nevét, az üzlettől eltérő helyen lévő székhelyét és az üzletben folytatott alapvető tevékenységet fel kell tüntetni. A cégtáblának ugyanis megfelelő tájékoztatást kell nyújtania a fogyasztók, a megrendelők, továbbá az ellenőrzési apparátus számára is. A cégtáblán szereplő üzleti elnevezésre vonatkozóan a Javaslat a bírósági cégnyilvántartásról szóló jogszabálynak a cégek elnevezéséről rendelkező előírásai megfelelő alkalmazását írja elő. E szerint pl. az üzlet elnevezésében elsősorban magyar, illetve meghonosodott idegen szavak szerepelhetnek, az elnevezésnek meg kell felelnie a magyar nyelv és helyesírás szabályainak stb.

A Javaslat 4. § (2) bekezdése bejelentési kötelezettség és vállalkozói igazolvány nélkül ad lehetőséget a mezőgazdasági termelő tevékenység és az ehhez kapcsolódó szolgáltatások gyakorlására. Az ilyen tevékenységet folytató vállalkozónak a földterülete, gazdasága nem minősül telephelynek, azt nem kell bejelentenie a tanácsi szakigazgatási szervnek. Ennek következtében a cégtáblára vonatkozó előírás sem alkalmazható a mezőgazdasági kistermelő tekintetében.

A vállalkozói tevékenység gyakorlásának megszűnése

A 13-14. §-hoz

A Javaslat 13-14. §-a a vállalkozói tevékenység gyakorlása megszűnésének eseteit tartalmazza. E körben lehetővé teszi, hogy az egyéni vállalkozó - ha vállalkozói tevékenységét nem kívánja tovább folytatni - az igazolványát a szakigazgatási szervnek visszaadja. Megszűnik továbbá az egyéni vállalkozói tevékenység gyakorlásának joga, ha az egyéni vállalkozó meghal, vagy elveszti cselekvőképességét. Figyelemmel azonban az egyéni vállalkozás jellemzően családias jellegére, a Javaslat lehetővé teszi, hogy a vállalkozó özvegye, vagy örököse, ha pedig az örökös kiskorú gyermek, az ő nevében és javára törvényes képviselője (pl. gyámja) folytassa a tevékenységet. Ugyanígy az egyéni vállalkozó cselekvőképességének elvesztése esetén a törvényes képviselője - az egyéni vállalkozó nevében és javára - folytathatja a vállalkozást. Mindehhez a Javaslat csupán két feltételt ír elő: az úgynevezett „özvegyi jog” gyakorlójának (ez vonatkozik a törvényes képviselőre is) meg kell felelnie a törvényben előírt egyéb feltételeknek és a vállalkozói tevékenység folytatását az egyéni vállalkozó elhalálozása, illetve cselekvőképességének elvesztése határidejétől számított három hónapon belül be kell jelenteni a hatáskörrel és illetékességgel rendelkező szakigazgatási szervnek [7. § (1) bek.]. Így pl. képesítéshez kötött tevékenység gyakorlása esetén, ha (haláláig vagy cselekvőképességének elvesztéséig) az egyéni vállalkozó személyében felelt meg a képesítési előírásoknak, az özvegyi jog nem képesített gyakorlója köteles szakképzett alkalmazottat vagy segítő családtagot foglalkoztatni.

A joggyakorlás folytatásának konstrukcióját a kisiparról, illetve a magánkereskedelemről szóló törvényerejű rendeletek is tartalmazták. Bár az egyéni vállalkozás alapítását a Javaslat alanyi joggá teszi és egyszerűsíti, e konstrukció fenntartásának gyakorlati jelentősége abban van, hogy a lakosság, a fogyasztók, megrendelők és általában az üzleti partnerek nagyobb bizalommal vannak a már ismert, jól bevezetett vállalkozással szemben.

A Javaslat eltörli a szakigazgatási szerv mérlegelési jogkörét a vállalkozói igazolvány visszavonására. A 14. §-ban taxatíve felsorolt esetekben a szakigazgatási szerv köteles visszavonni a vállalkozói igazolványt. Ilyen eset pl. ha a vállalkozás működése során olyan körülmény merül fel, ami az igazolvány kiadását a törvény erejénél fogva eleve kizárná. Ezeket az okokat az 5. § tartalmazza.

Amennyiben a szakigazgatási szerv észleli (pl. ellenőrzés során), hogy az egyéni vállalkozó a működéséhez szükséges, e törvényben vagy más jogszabályban előírt követelménynek nem tett eleget, köteles ennek pótlására az egyéni vállalkozót felhívni. Ugyanígy jogosult más, külön jogszabályban megjelölt hatóság is ellenőrizni e követelmények meglétét, illetve felszólítani a vállalkozót a hiány pótlására. Így pl. a KÖJÁL engedélyéhez kötött tevékenység gyakorlása esetén ha akár a szakigazgatási szerv, akár a KÖJÁL ellenőrzése során azt tapasztalja, hogy az egyéni vállalkozó az engedélyt nem szerezte be és a felszólítás ellenére a törvényes határidőn, illetve a hatósági határozatban előírt határidőn belül ennek nem tesz eleget, a szakigazgatási szerv az igazolványt visszavonja. A Javaslat a törvényes határidőt 30 napban állapítja meg, de lehetővé teszi, hogy ettől a határidőtől külön jogszabályi felhatalmazás alapján a hatóság - figyelemmel pl. a tevékenység fogyasztókra ártalmas vagy veszélyes voltára - a határozatában eltérjen.

A Javaslat szerint az egyéni vállalkozó több tevékenységet folytathat és több telephellyel (fióktelephellyel) rendelkezhet. Amennyiben az egyéni vállalkozó a törvényben vagy más jogszabályban előírt követelményeknek csak valamely telephelye tekintetében nem felel meg, nem indokolt, hogy a szakigazgatási szerv az igazolvány visszavonásával magát az egyéni vállalkozást szüntesse meg. Ezért a Javaslat kimondja, ha az egyéni vállalkozó a működéséhez szükséges előírásokat csak egyik telephelyén szegi meg, a szakigazgatási szerv azon a telephelyen köteles a tevékenység gyakorlását megtiltani.

Figyelemmel arra, hogy valamennyi telephely (fióktelephely) szerint illetékes szakigazgatási szerv, - továbbá hatósági engedélyhez kötött tevékenység gyakorlása esetén a külön jogszabályban megjelölt hatóság - jogosult ellenőrizni az egyéni vállalkozó tevékenységét, előfordulhat, hogy az igazolvány visszavonására okot adó körülményt észlel. Ezért a Javaslat előírja, hogy ilyen esetben hivatalból haladéktalanul értesíteni kell a hatáskörrel és illetékességgel rendelkező, a 7. §-ban megjelölt szakigazgatási szervet.

A vállalkozói igazolvány visszavonását eredményezi, ha az egyéni vállalkozó a saját hibájából egy évi befizetési kötelezettséget meghaladó összegű társadalombiztosítási és nyugdíjjárulékát vagy adóhátralékát felszólítás ellenére sem fizette meg. A társadalombiztosítási és nyugdíjjárulék esetében nem csak az egyéni vállalkozó saját maga, hanem alkalmazottai, illetve segítő családtagjai után járó járulékfizetési kötelezettségét is figyelembe kell venni. A tartozás kiegyenlítéséig újabb vállalkozói igazolványt sem kaphat az, akitől az igazolványt ezt megelőzően ilyen okból vonták vissza.

Az egyéni cég

A 15. §-hoz

A társasági törvény a társasvállalkozások körében természetes személy számára is megengedi egyszemélyes korlátolt felelősségű társaság alapítását. Ennek keretében a vállalkozó a korlátolt felelősségű társaságra vonatkozó szabályok szerint működik és vele szemben kizárólag a cégjegyzékbe bejegyzett törzstőke erejéig lehet a hitelezőknek fellépniük. A Javaslat lehetőséget ad az egyéni vállalkozónak egyéni cég alapítására anélkül, hogy az egymillió forint törzstőkét biztosítania kelljen. Az egyéni vállalkozó kérelmére a cégjegyzékbe egyéni cégként bejegyezhető. Felelőssége azonban az egyéni cég keretében is korlátlan és a cég nem rendelkezik jogi személyiséggel. A közhiteles cégnyilvántartásba való bejegyzés és ennek a hivatalos lapban való közzététele az egyéni vállalkozónak a gazdasági életben, a piacon való részvételét kedvezőbbé teheti, az üzleti partnerek bizalmát várhatóan növeli.

A cégbírósághoz intézett bejelentés, eljárás tekintetében a Javaslat utal a bírósági cégnyilvántartásról szóló jogszabályok rendelkezéseinek megfelelő alkalmazására.

-----STARTING---POINT---VEGE---

Záró rendelkezések

A 16. §-hoz

A Javaslat elfogadása esetén további intézkedésekre van szükség. A természetes személyek vállalkozását korlátozó jogszabályok az általános dereguláció során 1990. március 1-jéig felülvizsgálatra kerülnek. Erre figyelemmel a törvény hatálybalépésének időpontját a Javaslat 1990. április 1. napjában határozza meg.

Az egyéni vállalkozásról szóló törvény elfogadása szükségképpen igényli a társasági törvény egyes rendelkezéseinek hatályon kívül helyezését. Így a Javaslat hatályon kívül helyezi a társasági törvénynek és a külföldiek magyarországi befektetéseiről szóló törvénynek azt a rendelkezését, amely szerint külföldiek gazdasági társaság alapításában, illetve társaságban tagként csak akkor vehetnek részt, ha hazai joguk szerint céggel rendelkeznek vagy őket a hazai joguk szerinti vállalati (más gazdasági) nyilvántartásba bevezették. A javasolt rendelkezést az indokolja, hogy a külföldiek magyarországi befektetéseit adminisztratív jellegű követelmények (előírások) ne korlátozzák [Gt. t. 7. § (1) bek.].

A Javaslat nem korlátozza az egyéni vállalkozó által foglalkoztathatók számát. Ezért szükségessé válik a társasági törvény azon szakaszainak hatályon kívül helyezése, amelyek a kizárólag természetes személyekből álló gazdasági társaságok munkavállalóinak számát, illetve a gazdasági munkaközösségeknél a tagok és a foglalkoztatottak együttes létszámát 500 főben állapítják meg (Gt. t. 10. § és 89. §).

Összhangban a Javaslat rendelkezésével a kizárólag természetes személyekből álló gazdasági munkaközösségek tekintetében is indokolatlan fenntartani a jelenlegi tevékenységet korlátozó rendelkezést (miszerint gmk nem folytathat olyan tevékenységet, amelyet törvény, törvényerejű rendelet vagy minisztertanácsi rendelet természetes személy számára nem tesz lehetővé). A törvényjavaslat ugyanis a társasági törvény 4. § (2) bekezdésével összhangban csak az állami monopólium tekintetében tartalmaz tevékenység-korlátozást az egyéni vállalkozóra nézve. (Gt. t. 88. §).

Egyidejűleg hatályon kívül helyezi a kisiparról, illetve a magánkereskedelemről, továbbá a műsoros előadásokról szóló törvényerejű rendeleteket.

A Javaslat szerint a törvény hatálybalépése a korábban kiadott magánkereskedői engedélyek és iparjogosítványok érvényességét nem érinti. Ezzel az intézkedéssel mentesíteni kívánja a már működő vállalkozókat az újabb adminisztrációs kötelezettségek, illetve a tanácsi szakigazgatási szerveket a már működő vállalkozók tekintetében az engedélyek felülvizsgálata, illetőleg visszavonása és új igazolványok kiadása alól.

Miután a kisiparos, illetve a magánkereskedő jogintézmény elnevezése egyéni vállalkozóra módosul, a Javaslat általánosságban kimondja: ahol jogszabály kisiparost vagy magánkereskedőt említ, azon egyéni vállalkozót kell érteni.

A Javaslat 11. §-ában megtiltja, hogy egyéni vállalkozó egyidejűleg gazdasági társaság korlátlanul felelős tagja legyen. A szerzett jogok védelme érdekében - miután közkereseti társaságoknak, gazdasági munkaközösségeknek jelenleg is van kisiparos vagy magánkereskedő tagja - a Javaslat átmenetileg, a társaság megszűnéséig felmentést ad a törvényi tilalom alól. A törvény hatálybalépését követően, illetve a társaság megszűnése után azonban ilyen tagsági viszony nem létesíthető.

A 17-18. §-okhoz

A Javaslat a hatálybalépést megelőzően alapított vállalkozások működési feltételeire és a folyamatban lévő ügyekben a hatálybalépő törvény rendelkezéseinek alkalmazását írja elő.

Az egyéni vállalkozások körében várhatóan továbbra is a hagyományos saját munkán alapuló vállalkozás lesz a jellemző. A vállalkozók jelentős része hosszabb idő óta tevékenykedik kisiparosként, illetve magánkereskedőként. A Javaslat ezért lehetőséget ad arra, hogy a tevékenységet személyesen gyakorló egyéni vállalkozó a jövőben is használhassa a kisiparos, illetve a magánkereskedő elnevezést, illetőleg a mestervizsgával rendelkező vállalkozó a megtisztelő mester címet.