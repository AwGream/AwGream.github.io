2015. évi CII. törvény indokolása

a vasútnak nem minősülő egyéb kötöttpályás közlekedésről

-----STARTING---POINT---ALTALANOS--- 

Az egyéb kötöttpályás közlekedésről szóló törvény létrehozásának legfontosabb oka az, hogy a hatályos, a vasúti közlekedésről szóló 2005. évi CLXXXIII. törvény elsődleges célja az európai uniós jogszabályok átültetése volt, és ezáltal a kisebb jelentőségű kötött pályás rendszerekre vonatkozóan nem került kidolgozásra a szabályozás megfelelő részletességgel, hiszen ezek a kötött pályás tevékenységek jelentős különbségeket mutatnak. Ugyanakkor e kötött pályás rendszerek a kedvtelési célú vagy turisztikai tevékenység keretében egyre inkább teret nyernek, mint aktív pihenési formák, ezért indokolt a vasúti közlekedés szabályozásától elválasztva, önálló törvényben rendezni az azokra vonatkozó keretszabályokat.

Jelen törvényben kerülnek meghatározásra e tevékenységeknek a szervezeti, működési, biztonsági és műszaki keretei, természetesen a részletszabályokra vonatkozóan alacsonyabb rendű jogszabályokra vonatkozó felhatalmazással. Továbbá e törvényben került sor a trolibusz kötött pályájának szabályozására, mivel a trolibusz, mint közúti járművel történő közlekedés csak annyiban minősül kötött pályás közlekedési módnak, amennyiben annak áramellátását biztosító felsővezetéke, mint kötött pálya meghatározó jelentőségű. Ezáltal részben a trolibuszra vonatkozó uniós vasúti szabályok hiánya, másrészt a vasúti pályától, mint hálózattól való számos eltérése okán e törvényben nyer megfelelő szabályozást e közlekedési mód.

A törvény rendezi a kötöttpályás rendszerek engedélyezésének és hatósági ellenőrzésének szervezetrendszerét is. A jelenlegi gyakorlatnak megfelelően a közlekedési hatóság látja el továbbra is ezeket a feladatokat, kisebb körben megfelelőség-értékelő szervezetek bevonását is lehetővé téve egyes műszaki feltételek tanúsítására. Az egyéb kötött pályás tevékenység végzésének általános feltételei meghatározására elsősorban a rugalmas szabályozás jellemző, a tevékenység végzésének viszonylag alacsony kockázatához mért biztonsági feltételek meghatározásával. E törvény elfogadásával tehát az eddig számos elemében egyáltalán vagy részletesen nem szabályozott egyéb kötött pályás tevékenység nyer keretszabályozás formájában rendszert.

-----STARTING---POINT---RESZLETES---

Az 1. §-hoz

A törvény tárgyi és személyi hatályáról rendelkezik, eszerint a törvény hatálya a Magyarország területén található egyéb kötöttpályás közlekedési rendszerekre terjed ki, amelyek a következők: sífelvonók, sikló, a függővasút és a turisztikai hajtány. A törvény hatálya kiterjed továbbá a trolibusz felsővezeték engedélyezésére is.

A 2. §-hoz

A törvény által használt fogalmakat sorolja fel.

A 3. §-hoz

Az egyéb kötöttpályás közlekedési rendszerekhez kapcsolódó állami feladatok közül az igazgatási szervezeti rendszert mutatja be. Az egyéb kötöttpályás közlekedés igazgatásának szervezete két szereplőből áll, a közlekedésért felelős miniszterből és a közlekedési hatóságból, utóbbi feladatait a Nemzeti Közlekedési Hatóság látja el.

A 4-5. §-hoz

A tulajdonosnak a dolog használatára vonatkozó joga közérdekből korlátozható. Ilyen korlátozást tartalmaz a törvény is, amely - tűrési kötelezettség meghatározásával - lehetővé teszi a trolibuszt üzemeltető társaság számára, hogy a trolibusz felsővezetéke mellett fekvő ingatlanokon a trolibusz közlekedést, illetőleg annak biztonságát elősegítő eszközöket helyezzen el, és a szabad kilátást akadályozó fákat, cserjéket stb. eltávolítsa. Az elhelyezés, a javítás és a karbantartás a környezet- és természetvédelmi érdek figyelembevétele mellett történhet. Ugyanezek a szabályok vonatkoznak az egyéb kötöttpályás közlekedési rendszerekhez tartozó tartókötél és gyengeáramú vezeték, az ehhez tartozó tartószerkezet, jelzőkő, egyéb jelzés vagy ideiglenes eszköz elhelyezésére is.

Az ingatlan tulajdonosát (használóját) az ingatlan rendeltetésszerű használatának akadályozása miatt az akadályozás mértékének megfelelő kártalanítás illeti meg. A növényzet eltávolítása nem okozhat aránytalan sérelmet az érintett lakosság érdekei, illetve a környezet- és természetvédelmi érdekek szempontjából.

A 6. §-hoz

Az egyéb kötöttpályás közlekedési tevékenység végzéséhez nincs szükség a közlekedési hatóság által kiállított engedélyre. Ezeket a tevékenységeket kizárólag bejelentés alapján lehet végezni. Azt, hogy a bejelentéskor milyen adatokat kell megadni a hatóság számára ahhoz, hogy mind a tevékenységet végző szervezet, mind pedig maga a tevékenység jellege mind pedig a tevékenység végzésének helye egyértelműen beazonosítható legyen, külön miniszteri rendelet határozza meg.

A 7. §-hoz

Az egyéb kötöttpályás közlekedési rendszer - kivéve az alsó kötélvezetésű sífelvonó - létesítéséhez, átalakításához stb. műszaki engedélyre van szükség, amelyet a közlekedési hatóság ad ki. A műszaki engedély egyszerre építési engedély és járműengedély, mivel az egyéb kötöttpályás közlekedési rendszereknél általában ezt a két kategóriát nem lehet értelmezni.

Az alsó kötélvezetésű sífelvonó telepítése közelebb áll a mutatványos berendezések összeszereléséhez és rögzítéséhez, így esetükben a mutatványos berendezésekhez hasonlóan csak megfelelőség-értékelő szervezet tanúsítására van szükség.

A 8. §-hoz

Az egyéb kötöttpályás közlekedési rendszerekre vonatkozó alapvető műszaki-biztonsági követelményeket miniszteri rendelet kell, hogy tartalmazza. A siklóra, sífelvonóra és a függővasútra jelenleg is található ilyen szabályozás, mivel rájuk a kötélvontatású személyszállító vasutakról és az Országos Vasúti Szabályzat III. kötetének kiadásáról szóló 26/2003. (IV. 28.) GKM rendelet (OVSZ III.) tartalmaz alapvető követelményeket.

A 9. §-hoz

Az egyéb kötöttpályás közeledési rendszer üzemeltetője számára állapít meg alapvető jogokat és kötelezettségeket. Az üzemeltető köteles így az egyéb kötöttpályás közlekedési rendszert üzembiztos állapotban tartani, az egyéb kötöttpályás közlekedési rendszert használókat a biztonságos használat szabályairól kioktatni, továbbá felelősségbiztosítással is kell rendelkeznie.

A 10-12. §-hoz

A §-ok az egyéb kötöttpályás közlekedési rendszerek biztonságos üzemeltetéséért felelős munkavállalókra állapítanak meg alapvető képzettségi szabályokat, illetve a képzés ellenőrzésével kapcsolatban rendezik a közlekedési hatóság teendőit. A képzési előírások kizárólag arra irányulnak, hogy a biztonságos üzemeltetés megvalósuljon, a törvény a ma is működő képzési előírásoknál szigorúbb szabályozást nem valósít meg.

A 13-14. §-hoz

A §-ok az eddig általános szabályokhoz képest a turisztikai hajtányokra vonatkozó eltérő rendelkezéseket tartalmazzák.

A 15-20. §-hoz

A §-ok a közlekedési hatóság feladat- és hatáskörét, valamint a hatóság által alkalmazható szankciók körét határozzák meg, kellő részletességgel, a jogbiztonság követelményének figyelembevételével. E §-okban található meg a hatóság által alkalmazott szakértőkre vonatkozó alapvető rendelkezések is. A §-ok rögzítik, hogy a hatóság eljárásában ki minősül ügyfélnek, melyek a hatóság eljárásainál alkalmazott, Ket.-től eltérő határidők. Itt rögzíti a törvény azt is, hogy a közlekedési hatóság kérelemére indult eljárásáért igazgatási-szolgáltatási díjat kell fizetni.

A 21-22. §-hoz

A törvény az információs önrendelkezési jogról és az információszabadságról szóló 2011. évi CXII. törvényben foglaltaknak megfelelően pontosan szabályozza

- a közlekedési hatóság által kezelhető adatok körét,

- az adatkezelés célját, illetve feltételeit,

- az adatok megismerhetőségét,

- az adatkezelés időtartamát.

A 23. §-hoz

E § határozza meg az üzleti titok megtartására vonatkozóan a közlekedési hatóságra, valamint azok alkalmazottaira irányadó - a közigazgatási hatósági eljárás és szolgáltatás általános szabályairól szóló 2004. évi CXL. törvényhez képest eltérő - rendelkezéseket.

-----STARTING---POINT---VEGE---

A 24. §-hoz

E § tartalmazza a törvény végrehajtásához, illetőleg gyakorlati alkalmazhatóságához szükséges rendeletek megalkotására vonatkozó felhatalmazásokat a Kormány és a közlekedésért felelős miniszter számára.

A 25. §-hoz

A törvény hatálybalépéséről rendelkezik.