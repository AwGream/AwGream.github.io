2014. évi LXXIV. törvény indokolása

az egyes adótörvények és azokkal összefüggő más törvények, valamint a Nemzeti Adó- és Vámhivatalról szóló 2010. évi CXXII. törvény módosításáról

-----STARTING---POINT---ALTALANOS--- 

A személyi jövedelemadóról szóló törvény vonatkozásában a törvény úgy módosítja a családi kedvezmény érvényesítésére jogosultak körét, hogy a nevelőszülő a nevelt gyermekek után családi pótlékra egyébként nem jogosult házastársa is jogosultként kerül nevesítésre. Így a házastársak már év közben is közösen érvényesíthetik a kedvezményt, amit a hatályos szabályok szerint csak az adóbevallásukban tehetnek meg.

A törvény szerint 2016-tól négy év alatt a duplájára nő a két gyermekes családok családi kedvezménye. Az összevont adóalapot csökkentő kedvezmény mértéke évről évre nő úgy, hogy a családoknál havonta ottmaradó adó gyermekenként a jelenlegi 10 ezer forintról 2018-ra 20 ezer forintra (évente 2500 forinttal) nő.

A törvény a házasságkötési kedv növelése érdekében „első házasok kedvezménye” néven új adóalap-csökkentő kedvezmény bevezetését kezdeményezi: 2015-től minden olyan ifjú pár, ahol legalább az egyik fél első házasságát köti, 24 hónapon keresztül, de legfeljebb a családi kedvezményre való jogosultság megnyíltáig együttesen havi 5000 forint adócsökkenést eredményező mértékben csökkentheti az adóalapját. A kedvezmény a családi kedvezményhez hasonlóan a megfelelő nyilatkozat megtétele esetén már az előleg levonásánál figyelembe vehető, a házastársak közösen is érvényesíthetik, vagy az adóév elteltével az adóbevallásban megoszthatják egymás között.

A törvény a munkabéren kívül adható juttatásokat (cafeteria) terhelő közteher-rendszer jelentős átalakítását kezdeményezi. A béren kívüli juttatásként adható juttatások köre változatlan marad, megnő viszont a juttatások után a kifizető által fizetendő közteher. Az adóterhelés azonos lesz az egyes meghatározott juttatásokat terhelő közteherrel, azaz juttatások értékének 1,19-szerese után 16% szja-t és 27% eho-t kell fizetnie a munkáltatónak. Annak érdekében, hogy a munkáltató által valamennyi dolgozójának vagy valamennyi dolgozó által megismerhető szabályzatban rögzített módon adható juttatások ne jelentsenek konkurenciát a béren kívüli juttatásoknak, indokolt e juttatások közteher alapját megemelni. A törvény szerint a közteher alapja ilyen esetekben a juttatás értékének 1,53-szorosa. Ennek következtében a béren kívüli juttatások után 51,17% közterhet kell fizetni, a munkáltató által szabályozott módon béren kívüli juttatásnak nem minősülő juttatások esetében pedig 65,79% lesz a közteher. Ugyancsak ezt a köztehermértéket indokolt alkalmazni a béren kívüli juttatás értékhatára és a 450 ezer forintos éves keretösszeg túllépése esetén is az említett értékhatárok betartatása érdekében.

A biztosítási szabályokkal összefüggő módosítások többsége a nyugdíjbiztosítások kedvezményi rendszerét érinti, és célja, hogy a jogalkotói cél minél kevésbé sérüljön, figyelemmel a Magyar Nemzeti Bank 2/2014. (V. 26.) számú, a nyugdíjbiztosítások tárgyában kiadott ajánlására (MNB-ajánlás) is, valamint az idei év tapasztalatainak beépítése is megtörténik a szabályozásba.

A módosítások érintik a teljes életre szóló életbiztosítások (WL, amelyek Magyarországon jellemzően felhalmozás típusú biztosítások) adózását. Ezen biztosítások 2017 után azonos adójogi kezelés alá esnek az egyéb megtakarítási jellegű biztosításokkal. Mindez azt jelenti, hogy a WL rendszeres díjának adómentessége 2017 után megszűnik, a korábban adómentes díjfizetéssel rendelkező szerződések szolgáltatási ágon egyéb jövedelemként adóznak továbbra is, míg a 2018-tól kötött ilyen biztosításokból származó jövedelem - az általános szabályoknak megfelelően - kamatjövedelemként adózik.

A kisadózó vállalkozások tételes adójának vonatkozásában a törvény az adónem gyakorlati alkalmazása során felmerült problémák megoldására tartalmaz pontosító rendelkezéseket.

A regisztrációs adó területén a flottaüzemeltetőnek elegendő lesz 50 gépjárművet tulajdonolnia e státusz elnyeréséhez, pénzügyi képviselő meghatalmazása pedig csak a harmadik országbeli cégeknél lesz kötelező.

Az energiaadózás területén az üveg-, csempe-, tégla-, cserép-, cement-, mész-, gipsz-, betongyártáshoz felhasznált villamos energia és földgáz után, ezen tevékenységek jelentős energiafelhasználása okán, adó-visszaigénylési lehetőség nyílik meg.

A jövedéki adózás területén az uniós szabályokkal kapcsolatos harmonizáció céljából módosul a bérfőzés és magánfőzés szabályozása, valamint a szivarka definíció és megszűnik a tömény szeszes italokra alkalmazott differenciált jövedéki adómérték. A vállalkozói környezet javítása érdekében a palackozott fröccs adózási és egyéb jövedéki szabályai a szőlőbornál alkalmazott szabályokhoz közelednek. A nem kívánt átterelődési hatások megakadályozása érdekében pozitív adómértéket határoz meg a törvény az üzemanyagcélú cseppfolyós földgázra (CNG), valamint ezeken túl jogalkalmazást segítő korrekciókat is tartalmaz.

A helyi adókról szóló 1990. évi C. törvény (Htv.) módosítása révén a települési önkormányzatok adóztatási mozgástere jelentősen bővül, az önkormányzatok települési adót, települési adókat vezethetnek be bármely adótárgyra, ha az nem képezi törvényben szabályozott közteher tárgyát. Ezen túlmenően a Htv. módosításai a jogalkalmazás egyszerűsítését, a jogértelmezés egyértelműsítését, az adóelkerülés megakadályozását, továbbá szövegpontosításokat tartalmaznak.

A gépjárműadóról szóló 1991. évi LXXXII. törvény (Gjt.) módosításai a cégautóadó-szabályozást érintik, kisebb terjedelemben, pontosító jelleggel.

A Pálinka II. kötelezettségszegési ügy (tömény szeszek differenciált jövedéki adómértéke) lezárása érdekében 2015. január 1-jétől egy új termékkörrel, az ún. alkoholos italokkal egészül ki a népegészségügyi termékadóról szóló 2011. évi CIII. törvény (Neta tv.). Az alkoholos italok Neta-kötelessé tétele mellett a Neta tv. olyan módosítás is megvalósít, amelynek eredményeként - a méz kedvező élettani hatására tekintettel - az adóköteles cukrozott készítmények köréből kikerülnek azok a termékek, amelyek méztartalma legalább 20%, ugyanakkor cukortartalma nem haladja meg a 40%-ot.

A reklámadóról szóló 2014. évi XXII. törvény módosítása három jogalkalmazási probléma megoldását szolgálja.

Az illetékekről szóló 1990. évi XCIII. törvény (a továbbiakban: Itv.) módosítása a szövegpontosításon és a gyakorlati jogalkalmazás során felmerült jogértelmezési kérdések egyértelműsítésén túl az illetékbélyegek használatának visszaszorítását is célozza. Az ügyfélbarát közigazgatás megteremtése keretében ugyanis fontos szempont, hogy az eljárás kezdeményezője korszerű és kényelmes fizetési módok igénybevétele mellett fizethesse meg az eljárási illetéket.

A kisvállalati adó 2013. január 1-jei bevezetése óta több olyan kisebb, jogtechnikai változatás igénye merült fel, amely segíti az egységes jogértelmezést és a jogalkalmazást egyaránt. A törvény által bevezetett kedvező változás, hogy az adminisztráció egyszerűsítése érdekében az adóalanyiság választására jogosító 500 millió forintos bevételi értékhatár átlépését a korábbi szabályhoz képest ritkábban, negyedévente kell vizsgálnia az adózóknak és kapcsolt vállalkozásaiknak. További egyszerűsítés, hogy egységesen, valamennyi adózó számára lehetővé válik a negyedéves előleg megállapítási, bevallási és befizetési kötelezettség előírása a tárgyévet megelőző adóévi várható bevételtől, illetve kisvállalati adó fizetési kötelezettségtől függetlenül.

A társasági adó tekintetében a törvény több szabály jogalkalmazást elősegítő pontosításáról rendelkezik. Jelentős változás az elhatárolt veszteség felhasználásának időbeli korlátozása, a K+F adóalap-kedvezmény minősítési eljáráshoz kötése, a statisztikai szűrések alkalmazásának bevezetése a transzferár szabályok kapcsán. A törvény új kedvezmények bevezetéséről is gondoskodik, így például a törvény szerint a felsőoktatási intézményeket támogatási szerződés keretében támogató társaságok részére (a közhasznú szervezetek támogatóihoz hasonlóan) társasági adóalap-kedvezmény válik elérhetővé.

Az államháztartás egyensúlyát javító különadóról és járadékról szóló törvény módosítása a különadó fizetési kötelezettség előírásáról gondoskodik 2015. adóév vonatkozásában, emellett bevezeti a befektetési alapok különadó-kötelezettségére vonatkozó rendelkezéseket, továbbá lehetővé teszi a 2014. január 1-jén ukrajnai illetőségű leányvállalattal rendelkező, bankadó fizetésére kötelezett hitelintézet számára a 2015. évi bankadó összegéből az olyan értékvesztés, illetve terven felüli értékcsökkenés levonását, amelyet a hitelintézet az ukrajnai illetőségű leányvállalatában fennálló részesedésére, illetve a részesedéshez kapcsolódóan kimutatott üzleti vagy cégértékre tekintettel számol el.

Az általános forgalmi adózást illetően a törvény jogharmonizációs célú, a vállalkozási környezetet javító, valamint értelmezést elősegítő rendelkezéseket tartalmaz, és megteremti az áfa visszatérítésre vonatkozó lehetőséget a Norvég Királyságban letelepedett adóalanyok számára. A törvény ezen túlmenően 2015. január 1-jétől 27%-ról 5%-ra csökkenti a köztes terméknek minősülő, nagy testű élőállatok (szarvasmarha, juh és kecske) és vágott testek értékesítésére alkalmazandó áfa kulcsot, valamint megteremti a haditechnikai eszközök és szolgáltatások nemzetközi megállapodáson alapuló beszerzésének áfa mentességét.

A közösségi vámjog végrehajtására vonatkozó szabályok tekintetében:

- szükséges az árukiadást követő utólagos ellenőrzés egységes szabályrendszerbe foglalása a nemzeti vámtörvény keretein belül. A módosítással a nemzeti vámtörvény a vámhatóság által végzett valamennyi utólagos ellenőrzési típus szabályait tartalmazza majd, s csak a részletszabályok tekintetében marad mögöttes jogként a közigazgatási eljárás általános szabályairól szóló törvény. Az ellenőrzési típusok között új elemek is megjelennek 2016. június 1-jétől fokozatosan alkalmazandó új vámkódexnek is megfelelően, így az adatgyűjtésre irányuló ellenőrzés, az audit típusú ellenőrzések. Ez utóbbi ellenőrzést a vámhatóság a gazdálkodók egész tevékenységére és folyamatára kiterjedően alkalmazza majd.

- módosulnak a vámigazgatási bírság rendelkezései, mert az EU külső határain jogellenesen bejutatott, jövedéki terméknek minősülő nem közösségi árukra elkövetett jogsértések esetén a vámigazgatási bírság a jogellenes bejuttatás megállapítására vonatkozó vámigazgatási eljáráshoz kapcsolódó adekvát szankció, ezáltal biztosítva, hogy további szabálysértési vagy közigazgatási eljárások párhuzamosan ne kerüljenek bevezetésre. Így az eljárás alá vont személyek és az eljáró vámszervek adminisztráció terhei is csökkennének, illetve a hatósági eljárás időtartama rövidülne. A módosítással a szabálysértési bírság és a szabálysértési elzárás helyett vámigazgatási bírság kerül kiszabásra, melynek meg nem fizetése esetén az eljáró szerv végrehajtási eljárást foganatosít, illetve külföldi elkövető esetében a vonatkozó jogszabály szerint kiutasítás alkalmazható. A jövedéki termékekre elkövetett jogsértés miatti vámigazgatási bírság szankció mértéke a jövedéki szabályozással analóg módon került megállapításra.

A számvitelről szóló 2000. évi C. törvény (a továbbiakban: számviteli törvény) módosítása egyrészt az új Polgári Törvénykönyvről szóló 2013. évi V. törvény (a továbbiakban: új Ptk.) hatálybalépésével kapcsolatos módosításokat, kiegészítéseket, másrész a gyakorlatban felmerült kérdések rendezését, egyértelmű számviteli elszámolásának rögzítését tartalmazza.

Az adózás rendjéről szóló 2003. évi XCII. törvény módosítása felhatalmazza az adópolitikáért felelős minisztert az adótanácsadók, adószakértők, okleveles adószakértők továbbképzésében részt vevő szervezetek pályázatának elbírálásáért fizetendő igazgatási szolgáltatási díj mértékének rendeletben való megállapítására. A törvény feltételes adómegállapítás iránti kérelemmel kapcsolatos részletszabályokat tartalmaz, mellyel összefüggésben a feltételes adómegállapításra vonatkozó szabályok között érvényességi időtartam kerül bevezetésre. Ezen túlmenően a törvény rendelkezik a feltételes adómegállapítás iránti kérelemmel kapcsolatos eljárási határidők módosításáról, továbbá arról, hogy a személyes konzultáció díja 100 ezer forintról 500 ezer forintra emelkedik. Elsősorban az általános forgalmi adóra elkövetett csalások visszaszorítása érdekében kialakításra kerül az úgynevezett Elektronikus Közúti Áruforgalom Ellenőrző Rendszer (EKAER), melynek célja az áruk valós útjának nyomon követése, az árubeszerzések, értékesítések során keletkező közterhek megfizetésének előírása, valamint az, hogy Magyarországon ne kerülhessen forgalomba hozatalra olyan áru, amely előzetesen nem volt bejelentve az adóhatósághoz. A törvény továbbá jogharmonizációs célú szabályokat is épít a törvény rendelkezései közé.

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása a közérdeklődésre számot tartó könyvvizsgálók minőségellenőrzésével összefüggő, illetve a könyvvizsgálói közfelügyeleti hatóság működését segítő módosításokat tartalmaz.

A szabályozott ingatlanbefektetési társaságokról szóló 2011. évi CII. törvény módosítása az új Ptk.-val összefüggően kisebb jogtechnikai pontosítást tartalmaz.

A Nemzeti Adó- és Vámhivatalról szóló 2010. évi CXXII. törvény (a továbbiakban: NAV tv.) módosításának elsődleges célja a NAV tv. III. fejezetének felülvizsgálata, ennek keretében a pénzügyőrök számára biztosított intézkedésekre irányadó szabályozás profiltisztítása, vagyis az eljárási jogosultságok és a tényleges intézkedési jogosultságok elválasztása, az intézkedésekkel szembeni panaszjog megteremtése, továbbá a kényszerítő eszközökre vonatkozó szabályozás szükséges kiegészítése. Az intézkedések kapcsán indokolt kiemelni, hogy számos, a törvény szerinti intézkedést a NAV tv. hatályos 36. §-a is ismer, a módosítás ezek részletszabályait, illetve garanciális szabályait is megteremti. A már ismert intézkedéseken túl bevezetett új intézkedések a Rendőrségről szóló 1994. évi XXXIV. törvényhez (a továbbiakban: Rtv.) igazodnak a pénzügyőri tevékenység sajátosságait figyelembe véve. Az új Ptk. hatálybalépésével összefüggésben szükséges továbbá a megváltozott terminológia és az új jogintézményekhez igazodó szabályozás kialakításával a NAV tv. új Ptk.-val való összhangjának teljeskörű megteremtése. A további módosítások célja a gyakorlatban felmerült kérdések rendezése.

A környezetvédelmi termékdíjról szóló 2011. évi LXXXV. törvényben (a továbbiakban: Ktdt.) környezetvédelmi szennyezői kategóriák kerülnek bevezetésre, valamint kibővül a Ktdt. tárgyi hatálya. A környezetterhelés mértékének megfelelően az egyes termékáramok különböző (összesen hat) környezetszennyezési kategóriákba kerülnek besorolásra, egyre növekvő terhet róva a besorolt termékekre. A díjszabás bázisalapon történik, az egyes kategóriákhoz rendelt súlyszámmal szorozva. A jelenleg alkalmazott díjhoz képest egyes termékek körében csökkenést, míg máshol növekedést eredményez a kategóriák bevezetése. Ezen egységesített környezetvédelmi szemléletű megoldás előnye, hogy egyszerűbb, átláthatóbb környezetvédelmi kategorizálási rendszert hoz létre, valamint elősegíti a várható bevételek egyszerű, gyors tervezését, illetve csökkenti az adminisztrációt. Ettől eltérően nő a reklámhordozó papír termékdíjtétele. A Ktdt. tárgyi hatálya 2015. január 1-jétől kibővül ez egyéb műanyag termékekkel (pl.: művirág), az egyéb vegyipari termékekkel (pl.: mosószer, tusfürdő), az irodai papírral, valamint a jelenlegi szabályozás hatálya alá nem tartozó elektromos, elektronikai berendezésekkel (pl.: ipari méretű berendezések).

-----STARTING---POINT---RESZLETES---

I. Fejezet

A JÖVEDELEMADÓZÁST ÉRINTŐ TÖRVÉNYEK MÓDOSÍTÁSA

1. A személyi jövedelemadóról szóló 1995. évi CXVII. törvény módosításához

Az 1. §-hoz

A törvény alapelv jellegű szabályt fogalmaz meg, amely egyértelműen megerősíti azt, a jelenlegi szabályokból értelmezéssel megállapítható következtetést, hogy a magánszemélynek kifejezetten bérként vagy tevékenység ellenértékeként adott juttatások nem tartozhatnak kedvező adózási megítélés alá, azok adókötelezettségét a juttatást megalapozó jogviszonyból származó bevételekre irányadó általános szabályok szerint kell meghatározni.

A 2. §-hoz

A törvény kiegészíti a munkáltató fogalmát azzal, hogy az iskolaszövetkezetek által nyújtott szolgáltatás keretében tevékenységet végző iskolaszövetkezeti tagoknak közvetlenül juttatott bevétel (pl. béren kívüli juttatásnak minősülő juttatások) tekintetében munkáltatónak minősül a szolgáltatás fogadója (az a jogi személy, ahol a diákok a munkát végzik).

A törvény kiegészíti a kiküldetési rendelvény fogalmát azzal, hogy a szükséges adatokat tartalmazó, zárt rendszerben előállított és kezelt elektronikus bizonylat is kiküldetési rendelvénynek minősül.

A törvény pontosítja az egyes támogatások uniós szabályok szerinti minősítésével kapcsolatos fogalmakat azzal összefüggésben, hogy új uniós rendeletek kerültek elfogadásra.

A 2014. évben szerzett tapasztalatok alapján pontosításra kerül a nyugdíjbiztosítás fogalma. Ennek keretében a törvény kimondja, hogy a nyugdíjbiztosításnak alapesetben (kivéve, ha az egészségkárosodás már meghaladja a törvényben rögzített mértéket) négy kockázatot (halál, egészségkárosodás, nyugdíjba vonulás, nyugdíjkorhatár elérése) kötelezően tartalmaznia kell és ezen kívül a biztosítás más kockázatra nem terjedhet ki. Tekintettel arra, hogy a nyugdíjbiztosítás a biztosított nyugdíjas korára történő megtakarítást célozza, a törvény kimondja, hogy a biztosítás kedvezményezettje - a biztosított halálát kivéve - csak a biztosított lehet, implicite azt is rögzítve (a nyugdíjbiztosítás biztosítottjának, a jogalkotói cél védelme érdekében), hogy amennyiben a szerződő és a biztosított személye elválik egymástól, és a szerződést a szerződő megszüntetné, a felhalmozott összeg is a biztosítottat illeti meg. A törvény pontosítja a biztosítási eseményeket is. Rögzíti, hogy nyugellátásra való jogosultság alatt a saját jogú nyugellátást kell érteni, ami a tényleges nyugdíjas állapotot jelenti. A Magyar Biztosítók Szövetségének (MABISZ) javaslatát elfogadva a törvény pontosítja a szerződés létrejöttének időpontját (az az ajánlat ügyfél általi aláírásának a napja). A tízéves türelmi idő alóli mentesség szabályai is pontosításra kerülnek. Ennek megfelelően a törvény rögzíti, hogy a 40 százalékos mértékű egészségkárosodás - az ellátástól függetlenül - mentesül a türelmi idő alól. Szintén a MABISZ javaslatára a törvényi rendelkezések visszatérnek a személyi jövedelemadóról szóló 1995. évi CXVII. törvény (a továbbiakban: Szja tv.) korabeli (a 2010 előtt hatályos) 7. számú mellékletének szabályozási elvéhez, miszerint a nem csökkenő összegű járadékfizetés kezdő napját nem az első biztosító teljesítéstől, hanem a szerződés létrejöttének napjától kell számolni. A törvény feloldja a járadékfizetésre vonatkozó szabályt, ha a felhalmozási idő rövidsége miatt a járadék havi összege nem ér el egy minimális szintet.

A korábban említett MNB-ajánlással összhangban, az Szja tv.-ben is érvényre jut, hogy a nyugdíjcélú megtakarításokat kívánja az állam támogatni, ezért a törvényben foglaltak szerint az Szja tv. rögzíti, hogy a nyugdíjbiztosítás kötelező elemét jelentő haláleseti és egészségkárosodási kockázat díja nem haladhatja meg a kiegészítő biztosítási díjak nélküli biztosítási díj 10 százalékát (lásd a 44/C. §-t).

A törvény korábban is tartalmazta, hogy a kiegészítő biztosítások díja alapján nem illeti meg a magánszemélyt a rendelkezési jog, de bizonytalanság volt abban, hogy mi minősül kiegészítő biztosításnak. Ezt a bizonytalanságot a módosítással beiktatott új fogalom megszünteti. A szabályozásból most már az is egyértelműen kiderül, hogy a haláleseti és egészségkárosodási kiegészítő biztosítások díja után sem érvényesíthető a kedvezmény. Az alapbiztosításra kimondott 10 százalékos korlát, valamint a kiegészítő biztosítások egzakt fogalma garanciát jelenthet arra, hogy csak a nyugdíjcélú felhalmozást kedvezményezze az állam.

A 3. §-hoz

Tekintettel az új Ptk. rendelkezéseire, átgondolásra kerül a díjfizető által kötött felelősségbiztosítások díjának adófizetés alól mentesítő szabálya, amelynek következtében kimondásra kerül, hogy a díjat fizető tevékenységével, illetve a díjat fizető tevékenységében közreműködő magánszemélyeknek a díjat fizető tevékenységével összefüggő feladatuk ellátásával kapcsolatos felelősségére kiterjedő felelősségbiztosítás díját nem kell bevételként figyelembe venni. Átmeneti rendelkezés rögzíti, hogy az előbbi szabályt a hatálybalépését megelőző bármely korábbi adóévben is alkalmazni lehet.

A 4. §-hoz

A törvény kiegészíti a külföldi pénznemben keletkezett bevételek és felmerült kiadások forintra történő átszámításának szabályait azzal, hogy az áfa alany egyéni vállalkozók azon az árfolyamon számíthatják át azokat forintra, amelyet az áfa törvény alapján egyébként az ügyletben alkalmazniuk kell.

Az 5. §-hoz

A 7. § (1) bekezdés e) pontjának törvény szerinti módosítása szövegpontosítás, amelyre azért van szükség, mert adott élethelyzetekben előfordulhat [lásd a 44/C. § (2) bekezdését], hogy az állami támogatás nem a szerződésen kerül jóváírásra, hanem az közvetlenül kiutalásra kerül a nyugdíjszolgáltatásban részesülő magánszemély részére.

Az állam költségtakarékos működése szempontjából a jogvita lezárásának leghatékonyabb módja, ha a jogvitában szemben álló felek külső fórum (bíróság, hatóság) bevonása nélkül, egyezséggel rendezik a köztük fennálló vitás kérdéseket. Az egyezség keretében a követelés jogosultja a követelése egy részét elengedi. Ez az érdek a követelés vásárlással, mint pénzügyi szolgáltatással üzletszerűen foglalkozó pénzügyi intézmények esetében - a megvásárolt követelések számosságára tekintettel - fokozottan érvényesül. Az Szja tv. hatályos rendelkezései azonban megnehezítik a felek közötti egyezségkötést, követelés elengedése esetén ugyanis a jogosultat az egészségügyi hozzájárulásról szóló 1998. évi XLVI. törvény rendelkezései alapján egészségügyi hozzájárulás fizetési kötelezettség terheli. Az Szja tv. 7. § (1) bekezdésének p) pontja a követelés vásárlással mint pénzügyi szolgáltatással üzletszerűen foglalkozó pénzügyi intézmények által elengedett követelést azon bevételek közé sorolja, amelyeket a jövedelem kiszámításánál nem kell figyelembe venni, így az elengedett követelés után egészségügyi hozzájárulás fizetési kötelezettség sem keletkezik. Ezzel az új jogi szabályozás elősegíti az egyezségek megkötését.

A 7. § új (1c) bekezdésének beiktatása azért szükséges, mert az új Ptk. biztosítási jogviszony szabályainál explicite kimondott elszámolási szabályok jogbizonytalanságot okoztak. Ennek eloszlatása érdekében szükséges kimondani, hogy a szerződőváltás - ahogyan ezt a korábbi szabályozás és jogértelmezés is évek óta kezeli/kezelte - nem minősül adóztatási pontnak (kivéve a követelésként kimutatott, kifizető által fizetett díjak esetét, ahol a szerződőváltás kiváltja az adómentes vagy adóköteles jövedelem megszerzését). Az Szja tv. a díjfizetést és a biztosítói szolgáltatásokat adóztatja (a szerződőváltást ugyanakkor nem), és ez a gyakorlat a biztosításból származó jövedelmek utáni adóztatás megfelelő módszertanának bizonyult.

A 6. §-hoz

A kockázati biztosítás fogalma számol azzal az esettel, amikor kockázati biztosítás alapján a magánszemély szerez olyan jövedelmet, amelyet nem biztosítási esemény vált ki (például a magánszemély utólag belép az eredeti szerződő kifizető helyébe, és ő válik jogosulttá a díjkedvezményre, díjvisszatérítésre). Figyelembe véve, hogy törvényi fogalom nem tartalmazhat adókötelezettségre vonatkozó rendelkezést, ezért a jövedelem megszerzésének időpontjára vonatkozóan a törvény 9. §-ában szükséges szabályt adni, miszerint ilyen esetben a díjkedvezményre való jogosultság megnyíltának időpontjában (pl. a szerződés módosításakor) szerzi meg a magánszemély a korábban befizetett teljes díjjal megegyező összegű adóköteles jövedelmet.

A 7. §-hoz

A törvény a Tbj és az Szja tv. munkaerő-kölcsönzésre vonatkozó szabályait egységesíti olyan esetben, amikor a munkavállaló magyarországi foglalkoztatására munkaerő-kölcsönzés keretében kerül sor, és a kölcsönbeadó külföldi vállalkozás. A Tbj. 56/A. § (4) bekezdése alapján ilyen esetben a bejelentéssel, nyilvántartással, a járulékok megállapításával, bevallásával és megfizetésével kapcsolatos kötelezettségek a belföldön bejegyzett magyar kölcsönvevőt terhelik. A hatályos Szja szabályok ugyanakkor nem teszik lehetővé, hogy a személyi jövedelemadóval kapcsolatos adókötelezettséget is a kölcsönvevő teljesítse. A módosítás megteremti annak lehetőségét, hogy a belföldön bejegyzett kölcsönvevő teljesítse a kölcsönbeadó helyett a munkáltatót terhelő kötelezettségeket.

A 8. §-hoz

Jogtechnikai pontosítás.

A 9. §-hoz

A törvény szerint 2016-tól négy év alatt kétszeresére nő a két eltartottat nevelő családok által érvényesíthető családi kedvezmény mértéke. Kettő eltartott esetén a jelenlegi 62 500 forintról 2019-re 125 000 forintra nő az összevont adóalapot csökkentő kedvezmény mértéke. A rendelkezés 2016. január 1-jétől lép hatályba.

A törvény kiegészíti a családi kedvezmény érvényesítésére jogosultak körét a nevelőszülő családi pótlékra egyébként nem jogosult közös háztartásban élő házastársával. Ezzel a nevelőszülő házastársa is lehetőséget kap arra, hogy már év közben is érvényesítsen családi kedvezményt a háztartásában nevelt (nem saját) gyermekekre tekintettel (a hatályos szabályok szerint ezt csak adóbevallásában, munkáltatói adómegállapításában tehette meg).

A 10. §-hoz

A rendelkezés szövegszerűen is pontosítja a kedvezmény igénybevételére vonatkozó szabályozást.

A 11. §-hoz

A törvény a házasságkötési kedv növelése érdekében új adóalap-csökkentő kedvezmény bevezetését kezdeményezi. 2015-től minden olyan pár, ahol legalább az egyik fél első házasságát köti, a házasságkötés hónapját követő hónaptól 24 hónapon keresztül, de legfeljebb a családi kedvezményre való jogosultság megnyíltáig, együttesen havi 5000 forint adócsökkenést eredményező mértékben csökkentheti az adóalapját. A kedvezmény a családi kedvezményhez hasonlóan a megfelelő nyilatkozat megtétele esetén már az előleg levonásánál figyelembe vehető, a házastársak közösen is érvényesíthetik, vagy az adóév elteltével az adóbevallásban megoszthatják egymás között.

A 12. §-hoz

A 2014-re bevezetett szabályozás az önkéntes pénztári hasonló kedvezmény mintájára alkotta meg a nyugdíjbiztosítások kedvezményi rendszerét. Tekintettel arra, hogy a biztosítási jogviszony és a pénztári tagsági jogviszony jelentősen eltérnek egymástól, a teljesen analóg szabályozás jogbizonytalanságot, adott esetben nemkívánatos adózói magatartást is eredményezett (eredményezhetett) volna. Míg a pénztári tagsági jogviszony esetében a tag, a biztosított és a kedvezményezett (a haláleset kivételével) ugyanaz a személy, addig a biztosítási jogviszonyban a Ptk. rendelkezései alapján ezek a személyek el is térhetnek egymástól, továbbá a biztosítási jogviszony esetében a magánszemélynek akár egy biztosítónál több nyugdíjbiztosítása is lehet. A jogviszonyok különbözősége és az azonos szabályozás között húzódó feszültséget a nyugdíjbiztosítási kedvezményi szabályok pontosítása nélkül nem lehet feloldani. A legnagyobb bizonytalanságot az úgynevezett „keresztbe-kedvezményezés” lehetőségének megszüntetésével lehet megoldani. A pénztári kedvezménynél a keresztbe-kedvezményezés azért sem jelent problémát, mert a pénztár nyugdíjszolgáltatásnak nem minősülő teljesítése minden esetben összevonandó jövedelem, függetlenül attól, hogy az adott pénztári számlára érkezett-e állami támogatás, avagy sem. Mivel a biztosítások esetében a kamatjövedelem szerinti adózást célszerű egységesen fenntartani (kivéve, ha a biztosító teljesítése nem adómentes), ezért az állami támogatás allokálásának rendszerét új alapokra kell helyezni. A törvény mindezekre tekintettel a jövőre vonatkozóan úgy rendelkezik, hogy az állami támogatás minden olyan szerződésre átutalásra kerül, amelyre történt kedvezményre jogosító befizetés, mégpedig a díjfizetéssel arányosan. (Az Art. rendelkezése alapján, ha az egy szerződésre jutó állami támogatás a törvényi összeghatárt nem éri el, akkor az adott szerződésre a kiutalást nem kell teljesítenie az adóhatóságnak.)

A törvénymódosítás rendezi azt a kérdést is, hogy adókedvezmény csak az adóévben a nyugdíjbiztosítási szerződésen jóváírt díjak után érvényesíthető.

A hivatkozott MNB-ajánlással (teljes költségmutató: TKM) egybecseng az a szabályozás, hogy a nem nyugdíjcélú megtakarítási díjrészek után ne lehessen adókedvezményt igénybe venni. Az Szja tv. a díj 10 százalékában határozza meg azt a kockázati díjrészt, amelynek meg nem haladása esetén a teljes díj után érvényesíthető az adókedvezmény. Ha a kockázati díjrész ezt a mértéket meghaladja, akkor csak a megtakarítási díjrész után érvényesíthető az adókedvezmény. Ez a szabályozás tehát nem csak az úgynevezett befektetési egységekkel (unit linked: UL) rendelkező biztosításokat kezeli, hanem a hagyományos, azaz nem UL-biztosításokat is. A módosítás által adott új, a kiegészítő biztosításokat definiáló fogalma segíti a jogalkotó azon szándékát érvényre juttatni, miszerint a kiegészítő biztosítások díja után - függetlenül attól, hogy az milyen kockázatokra terjed ki - ne lehessen adókedvezményt érvényesíteni.

Mivel a jogalkotónak nem áll érdekében a megtakarítások növelését korlátozni, sőt kifejezetten abban érdekelt, hogy az minél magasabb szintet érjen el, ezért a nyugdíjbiztosítások esetében az olyan díjfizetőt sem akarja kizárni az adókedvezmény érvényesítéséből, aki egy esetleges szerződőváltás miatt már nem szerződője a biztosításnak a nyilatkozattétel vagy az adóhatósági kiutalás időpontjában. A jogalkotó tehát a nyugdíjcélú megtakarítást helyezi a középpontba. Ennek megfelelően, ha a nyugdíjbiztosítás alapján az állami támogatás visszafizetési kötelezettségét kiváltó esemény nem történik, akkor az ezen szerződésre fizetett díj után is lehet rendelkezni az adóról, és az adóhatóság által teljesített összeget a biztosító a nyugdíjbiztosítási szerződésen jóváírja.

A törvénymódosítás - az adóról való rendelkezés alapjának meghatározásához - a nem forintban történő díjfizetések forintra történő átváltására a december 31-én érvényes MNB hivatalos devizaárfolyamot rendeli alkalmazni.

A nyugdíjbiztosításnak négy biztosítási eseménye van, amelyből valójában a tényleges nyugdíjba vonulás, illetve az öregségi nyugdíjkorhatár betöltése tekinthető nyugdíjbiztosítási célnak (a haláleseti kockázat és az egészségkárosodás a nyugdíjbiztosítás szerves részét képezi ugyan, de csak közvetve tekinthető az öregkori gondoskodás részének). A 2014-ben hatályos szabályozás nem ad választ arra, hogy melyik az az időpont, ameddig az adókedvezmény igénybe vehető. A módosítás - az egészségkárosodás miatti részteljesítés kivételével - az első nyugdíjszolgáltatás időpontját határozza meg ilyenként, de az esetleges visszaélések elkerülése érdekében kimondja, hogy az adókedvezmény igénybe vételére az öregségi nyugdíjkorhatár betöltése után már nincs lehetőség, azzal, hogy értelemszerűen a visszafizetési kötelezettség is csak addig terheli a magánszemélyt, amíg az öregségi nyugdíjkorhatárt be nem tölti, vagy - ha adómentes járadékszolgáltatásban részesül a magánszemély - a nem csökkenő összegű járadékszolgáltatás törvényben előírt határidejének leteltéig.

A nyugdíjbiztosítási kedvezménnyel összefüggésben - az életbiztosítások sajátosságai miatt is - előfordulhat, hogy bár az adóévben történt jogosultságot megalapozó díjfizetés, de az adóról való rendelkezés (a nyilatkozat megtételének) időpontjában [44/C. § (4) bekezdés], illetve az adóhatósági teljesítés időpontjában [44/C. § (2) bekezdés] a díjat fizető magánszemély már nem rendelkezik nyugdíjbiztosítással (nyugdíjbiztosítási szerződésnek már nem szerződője). Három olyan esettípus lehet ezek közül, amikor a nyugdíjcélú megtakarítás állami támogatását - mivel a nyugdíjcél nem sérül - indokolt fenntartani.

Az egyik, amikor a biztosítási szerződés nyugdíjszolgáltatás miatt szűnt meg.

A másik eset lehet az - a keresztbe-kedvezményezés megszűnésével, a szerződőváltás törvényi kezelésével -, amikor a nyugdíjbiztosítás szerződőjének személyében változás történik, de a biztosított nyugdíjcélú felhalmozása töretlen, a szerződés csorbulása nélkül létezik, abból nem nyugdíjcélú pénzkivonás nem történt.

A harmadik eset pedig az (példa ugyan még nem volt rá, de nem kizárható), ha a biztosítót felszámolják. (A hatályos szabályozás még tartalmazza a végelszámolást és a tevékenység felfüggesztését is, de ezek törlésre kerülnek, mert az első eset biztosítók esetében fogalmilag kizárt, a második eset pedig a biztosítási jogviszonyra nincs hatással.)

A felsorolt három esetben (nyugdíjszolgáltatás, szerződőváltás, felszámolás) a törvény a nyilatkozattételt nem tiltja, és az adóhatóság a kiutalást is teljesíti a biztosító felé, szerződőváltás esetében a szerződésre, ha pedig a nyugdíjbiztosítás már megszűnt, akkor a biztosított magánszemély részére (ő a nyugdíjas). Ha a szerződés a biztosított halála miatt szűnt meg, akkor a haláleseti kedvezményezett részére. A módosítás törli a szerződő halálának esetét, tekintettel arra, hogy ez az eset a szerződőváltás egy speciális esetének tekinthető, hiszen ilyen esetben a szerződő örököse automatikusan (a törvény erejénél fogva) válik a biztosítás szerződőjévé (és vagy az is marad, vagy a biztosított léphet be a szerződő helyébe, amely szintén a szerződőváltás egyik esete). A módosítás fenntartja a magánszemély részére azt a lehetőséget, hogy ha a felsoroltakon kívül neki fel nem róható okból szűnik meg a szerződés, akkor az állami támogatásra való jogosultsága nem vész el.

A törvény szerint a biztosító arra az évre vonatkozóan nem adhat ki igazolást, amelyikben a 44/C. § (6) bekezdése szerinti visszafizetési kötelezettséget kiváltó esemény történt. Ezen előírásra azért van szükség, hogy a biztosító olyan díjról már ne adjon ki igazolást, amely kedvezményt egyébként arra az évre vonatkozóan amúgy is vissza kellene fizetni. E szabály viszont nem zárja ki - amennyiben a nyugdíjcélú megtakarítás a következő évben szabályszerűen folytatódik -, hogy az igazolást a biztosító kiadja, és a magánszemély jogszerű nyilatkozatot adhasson.

Az állami támogatással kapcsolatos visszafizetési kötelezettség eseteit a törvény általános (absztrakt) szintre emeli, és kimondja, minden olyan vagyoni érték kivonása kiváltja az állami támogatás visszafizetési kötelezettségét, amely nem minősül nyugdíjszolgáltatásnak, és példálózó felsorolással - meghatározva a vagyoni érték kivonásának napját is - nevesíti azokat az eseteket (segítve a jogalkalmazást), amelyek ilyennek minősülnek. Ilyenek például azok az esetek - függetlenül attól, hogy azok effektív pénzkivonással járnak-e vagy sem -, amikor a nyugdíjcélú megtakarítás (a jövőbeli „nyugdíj” összegének fedezete, azaz a felhalmozás) bármilyen jogcímen, akár költséglevonás útján is csökken. Az új szabályozás tehát nem csak a szerződés megszűnését (a teljes visszavásárlást) vagy a részvisszavásárlást bünteti, hanem pl. a díj-nemfizetés miatti fedezetcsökkenést is, meghatározva azt a (befizetett díjhoz viszonyított) költséglevonási mértéket, amely még nem vonja maga után a kedvezmény visszafizetésének kötelezettségét. A törvény megerősíti azt jogértelmezést, miszerint az eseti díjak rendszeres díjba történő átvezetése nem minősül büntetendő vagyoni érték kivonásának. Ekkor a törvény helyes értelmezéséből adódik, hogy ugyanazon díjfizetés alapján még egyszer nyilatkozatot nem lehet tenni (és igazolást sem lehet kiadni). A visszafizetési kötelezettség szabályai egyebekben pontosításra kerülnek, általánosabb szintre emelve a normaszöveget: a jogszabályi szöveg nyugdíjbiztosítás megszűnése helyett visszafizetési kötelezettséget kiváltó eseményt ír, illetve figyelemmel az MNB-ajánlásra is (az állami támogatás és hozama a biztosító egyéb követeléseire nem használható fel), amely a magánszemély által teljesítendő visszafizetési kötelezettség összegét jelentősen csökkenti (a biztosítónak nagyrészt lehetősége van azt levonni), ezért a törvény úgy rendelkezik, hogy amennyiben bármely oknál fogva nincs lehetőség a teljes visszafizetési kötelezettség levonására, a magánszemélynek csak ezt a részt kell önadózóként teljesítenie (a biztosító igazolása alapján). Egyebekben a korábbi K48-as számú adatszolgáltatásra nincs szükség, mert a biztosító a visszafizetési kötelezettséggel kapcsolatos adatszolgáltatását a 08-as bevalláson teljesíti magánszemélyenként.

A 13. §-hoz

A törvény kiegészíti azon kifizetők körét, akiknek a családi kedvezmény, illetve a személyi kedvezmény adóelőleg megállapításánál történő figyelembevétele érdekében nyilatkozat adható. Ilyen nyilatkozat az adóelőleget megállapító munkáltató mellett a rendszeresen ismétlődő bevételt (különösen havi/heti bért, munkadíjat, tiszteletdíjat, személyes közreműködés ellenértékét, egyéb juttatást) juttató kifizetőnek is adható. A hatályos szabályozás alapján erre csak akkor van lehetőség, ha a kifizető az állami adóhatósághoz bejelentett eltérő módszer alapján állapítja meg az adóelőleget.

További módosítás, hogy a - visszaélések megszüntetése érdekében - a jövőben csak az eltartottak, kedvezményezett eltartottak adóazonosító jelének közlése esetén érvényesíthető a családi kedvezmény. A rendelkezést - átmeneti rendelkezés alapján - a 2015. december 31-ét követően megtett nyilatkozatok, illetve a 2015. évre vonatkozó bevallások, munkáltatói adómegállapítások esetében kell alkalmazni.

Ezen túlmenően kiegészülnek a nyilatkozattételre vonatkozó szabályok az első házasok kedvezményével kapcsolatban.

A 14. §-hoz

A törvény módosítja az adóelőleg mértékére vonatkozó rendelkezést az első házasok kedvezményének bevezetésével összefüggésben.

A 15. §-hoz

Az egyes támogatásokra kezelésére vonatkozóan új uniós jogszabályok léptek hatályba, Ezért a törvény a kisvállalkozói kedvezmény vonatkozásában módosítja az ezekre a szabályokra való hivatkozást a 3. § 39-41. pontjában foglalt új, illetve módosított fogalmaknak megfelelően.

A törvény lehetővé teszi, hogy a mezőgazdasági termék feldolgozását és forgalmazását végző egyéni vállalkozó is a vonatkozó uniós rendeletek figyelembevételével érvényesíthessen kisvállalkozói kedvezményt, ami - választása szerint - agrár csoportmentességi (ABER) támogatásnak, az adóévben igénybe vett csekély összegű (de minimis) támogatásnak vagy a kis- és középvállalkozásoknak nyújtott állami támogatásra vonatkozó bizottsági rendeletben foglaltak szerinti támogatásnak minősül.

A rendelkezés kiegészül továbbá azzal, hogy az uniós jogszabályban meghatározott halászati és akvakultúra termékek előállítását, feldolgozását és forgalmazását végző egyéni vállalkozó is a vonatkozó uniós rendelet figyelembevételével érvényesíthessen kisvállalkozói kedvezményt, ami esetükben halászati csekély összegű (de minimis) támogatásnak minősül.

A 16. §-hoz

Pontosító rendelkezés, amely egyértelművé teszi, hogy az átalányadózás választásakor az Szja tv. hatálya alatt megszerzett vállalkozói bevételt kell egyéni vállalkozói bevételnek tekinteni.

A 17. §-hoz

A törvény az átalányadózásra való jogosultság megszűnésének időpontját pontosítja a jogbiztonság erősítése céljából. A jogosultság megszűnésének időpontja a határozat jogerőre emelkedésének napja, ha az egyéni vállalkozó terhére az adó- vagy a vámhatóság számla- vagy nyugtaadási kötelezettség elmulasztásáért jogerősen mulasztási bírságot állapított meg.

A 18. §-hoz

A törvény osztalékként nevesíti a kisadózó vállalkozások tételes adóját választó betéti társaságok kisadózóként be nem jelentett (a társaság tevékenységében részt nem vevő) tagja részére a vállalkozás nyereségéből való részesedésként kifizetett összeget. Ezzel az érintett magánszemélyek a jelenleginél kedvezőbb adózási pozícióba kerülnek (jelenleg ezek a kifizetések - egyéb jövedelemként - az osztaléknál magasabb közterhet viselnek).

A 19-20. §-hoz

Éves 200 ezer forintig a béren kívüli juttatások közterhei nem változnak, a juttatás értékének 1,19 szerese után 16% szja-t és 14% eho-t, összességében 35,7% közterhet kell fizetni. A 200 ezer forintot meghaladóan, kizárólag SZÉP kártyára utalt munkáltatói támogatás esetén - évi 450 ezer forintig - a közteher mértéke szintén 35,7%. Egyes meghatározott juttatásnak minősül s így 51,17% közterhet visel (a juttatás értékének 1,19 szerese után 16% szja-t és 27% eho), ha béren kívüli juttatást a rá vonatkozó egyedi értékhatárt meghaladóan veszi igénybe a munkavállaló, vagy ha a béren kívüli juttatások 200 ezer forintos keretén felül a további béren kívüli juttatást nem SZÉP kártyára utalt támogatásként veszi igénybe, illetve, ha a SZÉP kártyára utalt támogatás és a béren kívüli juttatás 200 ezer forintos keretében tartozóan választott juttatások együttes értéke az évi 450 ezer forintot (az ún. rekreációs keretösszeget)meghaladja.

A béren kívüli juttatások esetén a közterheket általános esetben a juttatás hónapja kötelezettségeként kell megfizetni. Amennyiben béren kívüli juttatás az egyedi értékhatárt, illetve béren kívüli juttatások együttes érteke éves keretösszeget, rekreációs keretösszeget meghaladja, a közterheket e meghaladó érték után a juttatás hónapja kötelezettségeként kell megfizetni. Amennyiben a magánszemély juttatásra jogosító jogviszonya úgy szűnik meg, hogy az igénybe vett béren kívüli juttatások együttes értéke az éves keretösszeg, rekreációs keretösszeg időarányos részét meghaladja, a közterheket e meghaladó érték után a jogviszony megszűnése hónapja kötelezettségeként kell megfizetni.

A 21. §-hoz

A törvény kiegészíti azt a rendelkezést, amely szerint nem kell kamatjövedelemből származó jövedelmet megállapítani, ha a munkáltató a törvényben rögzített feltételek mellett lakáscélra ad lakáscélra hitelt munkavállalójának: lakáscélú felhasználásnak minősül a lakáscélú állami támogatásokról szóló kormányrendelet szerinti akadálymentesítés is.

A 22. §-hoz

Az Szja tv. 77/C. §-a szerinti munkavállalói értékpapír-juttatási programokat a Nemzeti Adó- és Vámhivatal vette nyilvántartásba. A nyilvántartásba vétel egyben azt is jelentette, hogy az említett hatóságok információval rendelkeztek arról, hogy mely társaságok indítottak (és működtettek) ilyen programokat. 2013. december 29-étől az említett programok hatósági nyilvántartása megszűnt, ugyanakkor a programok indításához adatszolgáltatási szabály nem kapcsolódott. A törvény értelmében az adóhatóság a jövőben úgy értesül ezen programokról, hogy az értékpapír-juttatási programot szervező gazdasági társaság a program meghirdetéséről a munkavállalók és vezető tisztségviselők részére kiadott tájékoztató másolati példányát (a kötelező tartási időszak kezdő napját követő hónap 20. napjáig) köteles megküldeni az adóhatóságnak.

Amennyiben a programszervező és kapcsolt vállalkozása között a kapcsolt vállalkozási viszony megszűnik,a programszervező (a megszűnt kapcsolt vállalkozási viszony miatt) a kapcsolt vállalkozás viszonylatában a 77/C. § (7) bekezdése szerinti adatszolgáltatási és bejelentési kötelezettséget nem tudja teljesíteni (megszűnik az információáramlás a két társaság között). Az előbbi esetre vonatkozóan a törvény arról rendelkezik, hogy a programban érintett más vállalkozás (a saját munkavállalói, vezető tisztségviselői vonatkozásában) a programszervezőre irányadó rendelkezések szerint jár el (így különösen adatot szolgáltat és bejelentést tesz az adóhatóság részére). A programban érintett más vállalkozás részére előírt adókötelezettségek teljesítése érdekében a két fél között együttműködés szükséges, az adókötelezettségek együttműködés hiányából eredő megsértéséért a felek egyetemlegesen felelnek.

A 23. §-hoz

A rendelkezés fogalmakkal egészíti ki az őstermelői tevékenységgel kapcsolatos szabályozást. A rendelkezés külön bekezdésben határozza meg, hogy a közös őstermelői igazolvány kiállításánál mit kell közös háztartásnak tekinteni és ki minősül a közös háztartásban élő családtagnak.

A 24. §-hoz

A törvény a támogatásokra vonatkozó új uniós rendeleteknek megfelelően módosítja az Szja. tv. jogharmonizációs záradékát.

A 25. §-hoz

A munkavállalói értékpapír-juttatási programokkal kapcsolatos korábbi átmeneti szabály kiegészítése a gyakorlati tapasztalatok alapján.

A 26. §-hoz

Az új rendelkezések alkalmazásával összefüggő átmeneti szabályok.

A 27. §-hoz

Az Szja tv. 1., 11. és 13. számú mellékletének egyes szabályait módosító mellékletek beiktatása.

A 28. §-hoz

Szövegcserés módosítások:

1. A jogalkalmazást segítő pontosítások a külföldi illetőségű előadóművészek adókötelezettségével összefüggésben.

2. A társasági adózás veszteségelhatárolásra vonatkozó szabályaival összhangban szigorodnak az őstermelőkre vonatkozó veszteség-elhatárolási szabályok, a keletkezett veszteség csak a következő öt évben határolható el. A 2014-ig keletkezett, még nem érvényesített elhatárolt veszteség - átmeneti rendelkezés alapján - a keletkezése időpontjában érvényes feltételek szerint írható le azzal, hogy az elhatárolt veszteséget utoljára a 2025. adóévben lehet érvényesíteni.

3. Jogtechnikai pontosítás.

4. A személyi kedvezmény érvényesítésével kapcsolatos szabályok pontosítása.

5. Jogtechnikai pontosítás.

6. A társasági adóadóról szóló törvény veszteségelhatárolásra vonatkozó szabályaival összhangban szigorodnak az egyéni vállalkozókra vonatkozó veszteség-elhatárolási szabályok, a keletkezett veszteség csak a következő öt évben határolható el. A 2014-ig keletkezett, még nem érvényesített elhatárolt veszteség - átmeneti rendelkezés alapján - a keletkezése időpontjában érvényes feltételek szerint írható le azzal, hogy az elhatárolt veszteséget utoljára a 2025. adóévben lehet érvényesíteni.

7. Jogtechnikai pontosítás.

8. Jogtechnikai pontosítás.

9. Jogtechnikai pontosítás.

10. Jogtechnikai pontosítások, illetve a lakáscélú felhasználással összafüggésben a lakáscélú állami támogatásokról szóló kormányrendelet szerinti akadálymentesítés beemelése a rendelkezésekbe.

11. Az egyéni vállalkozó költség-elszámolási szabályainak pontosítása a biztosításokkal kapcsolatos rendelkezések módosulásával összhangban. Ha az egyéni vállalkozás az alkalmazottaira köt biztosítást, más vállalkozásokkal azonos módon csak a személybiztosítás díját számolhatja el költségként.

A 29. §-hoz

Hatályon kívül helyező rendelkezések.

2. A társasági adóról és az osztalékadóról szóló 1996. évi LXXXI. törvény módosítása

A 30. §-hoz

A törvény értelmében felsőoktatási támogatási megállapodás a nemzeti felsőoktatásról szóló 2011. évi CCIV. törvény szerinti alapítóval vagy fenntartóval felsőoktatási intézmény alapítására, működésének biztosítására kötött, legalább öt évre szóló megállapodás.

A kapcsolt vállalkozási viszony fennállás jelenleg a Polgári Törvénykönyv rendelkezéseire hivatkozva a szavazati jogok többségével való rendelkezéshez, illetve a vezető tisztségviselő, felügyelő bizottsági tagok többségének megválasztásához kötött. A kapcsolt vállalkozások közötti ügyletek esetében azonban, összhangban a nemzetközi gyakorlattal is, szükséges azon tranzakciókra vonatkozóan is a szokásos piaci ár elve szerinti adózás megkövetelése, ahol a felek a jelenlegi fogalomrendszer szerint nem minősülnének kapcsolt vállalkozásnak, azonban az ügylet a felek közötti valamely speciális kapcsolódás, függés miatt mégsem tekinthető teljesen független körülmények között, piaci alapon létrejöttnek. Erre tekintettel a törvény alapján a kapcsolt vállalkozás fogalma kiegészül azzal az esettel, ha a felek között személyében azonos ügyvezetésen keresztül megvalósul a döntő befolyás a gazdasági társaság üzleti és pénzügyi politikára.

A törvény egy adminisztratív jellegű intézkedés bevezetéséről gondoskodik, mely szerint a társasági adózási K+F kedvezmények kizárólag a Szellemi Tulajdon Nemzeti Hivatala (SZTNH) előzetes minősítése alapján lesznek elérhetőek 2015-től kezdődően. Azaz a jelenleg opcionálisan választható, saját tevékenységi körben végzett kutatás-fejlesztési tevékenységként történő minősítés iránti kérelem a jövőben kötelezővé válik azon adózók számára, akik élni kívánnak az említett kedvezményekkel és csak az SZTNH előzetes minősítése alapján alkalmazhatják a társasági adóban, gyógyszeradóban biztosított kedvezményeket. Az intézkedés bevezetése fokozatosan, a 2015-ös évet átmenetnek tekintve történik.

Az ún. ingatlanbefektetési alap - a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény (a továbbiakban: Bef. tv.) fentiekben hivatkozott 4. § (1) bekezdésének 17. és 62. pontjai, 65. § (1) bekezdése és a 67. § (1) bekezdése alapján - a befektetési alap egy speciális formája, azaz olyan jogi személyiséggel rendelkező kollektív befektetési forma, vagyontömeg, amelyben a vagyon nagy részét ingatlanok teszik ki. Ezen vagyontömeg fontos sajátossága, hogy - annak ellenére, hogy jogi személyiséggel rendelkezik, tehát mindenképp önálló jogalany - saját nevében és kockázatára nem jár el, üzletszerű gazdasági tevékenységet nem végez. A magyar jogszabályi előírások (Bef. tv. 4. § (1) bekezdés 17. és 62. pontjai) az ingatlanalapot olyan különleges jogintézményként kezelik, amely esetében nem írnak elő kötelezően alkalmazandó társasági formát, tekintettel arra, hogy az ingatlanalap vagyontömegnek minősül. A Bef. tv. szerinti jogi státuszából következően az ingatlanalapra speciális társasági adózási szabályok vonatkoznak. Maga az ingatlanalap nem társasági adóköteles, hiszen a vonatkozó törvényi előírás szerint (Bef. tv. 4. § (1) bekezdés 17. és 62. pontjai) egy vagyontömeg, amely átlátható a társasági adózás tekintetében.

Az Európai Bizottság 6151/2014/TAXU számú EU Pilot eljárás ügyében vizsgálta a Magyarországon befektetéseket végző ingatlanbefektetési alapok adózására vonatkozó rendelkezések esetleges uniós jogba ütközését. A Bizottság értékelése szerint a Tao. tv. értelmében a Magyarországon letelepedett ingatlanbefektetési alap nem minősül jogi személynek és nem alanya a társasági adónak, így a magyarországi ingatlanbefektetéseiből származó jövedelme után nem adóztatható. Ezzel szemben a más uniós tagállamban bejegyzett ingatlanbefektetési alap ugyanakkor alanya a magyar társasági adónak, ami megkülönböztetést idéz elő.

Tekintettel arra, hogy a Tao. tv. 2. § (2) bekezdése nem tartalmazza a Bef. tv. szerinti ingatlanalapot, az nem alanya a társasági adónak. Ugyanakkor a külföldi ingatlanalapnak társasági adókötelezettsége keletkezhet magyarországi telephelyére tekintettel a Tao. tv. 2. § (4) bekezdése, 4. § 27. pontja és 4. § 33. pontjának d) alpontja értelmében, mely összességében diszkriminatív szabályozást eredményezhet.

A fentiekre tekintettel indokolt a Tao. tv. kiegészítése annak érdekében, hogy a magyar ingatlanalappal azonos jogállású külföldi ingatlanalap (amely jogi személyiséggel rendelkezik az alapítása szerinti államban, de nem alanya az alapítási állama szerinti társasági adónak (vagy annak megfelelő nyereségadónak) és jövedelme után tulajdonosai, a befektetők fizetnek adót ne legyen alanya a társasági adónak.

A törvény meghatározza az általános és a szakképzés fogalmát, amely fogalmak beépítése a látvány-csapatsport támogatásának képzési jogcíméhez kapcsolódik és az uniós háttérszabályok módosulása miatt szükséges.

A 31. és 36. §-hoz

Az adózó felsőoktatási támogatási megállapodás keretében nyújtott támogatás esetén - a közhasznú szervezetek, a Magyar Kármentő Alap, illetve a Nemzeti Kulturális Alap támogatásához hasonlóan - társasági adóalap-kedvezményt vehet igénybe. A támogatási megállapodás keretében a támogató előre rögzített feltételekkel legalább öt évig támogatja a felsőoktatási intézményt.

A felsőoktatási támogatási megállapodás alapján kifizetett összeg 50%-áig az adózó a támogatás (juttatás) adóévében veheti igénybe a kedvezményt.

Az adózó felsőoktatási támogatási megállapodás keretében nyújtott támogatás esetén akkor csökkentheti az adózás előtti eredményét, ha rendelkezik a felsőoktatási intézmény által az adóalap megállapítása céljából kiállított igazolással, amely tartalmazza a kiállító és az adózó megnevezését, székhelyét, adószámát, a támogatás, juttatás összegét, célját.

Az új uniós jogszabályok lehetővé teszik, hogy egyes kkv-at érintő társasági adó és személyi jövedelemadó kedvezményeket (beruházási adóalap-kedvezmény, kamatkedvezmény és egyösszegű értékcsökkenési leírás) a mezőgazdasági termék feldolgozását és forgalmazását végző egyéni vállalkozó / vállalkozó - az eddigi általános csekély összegű (de minimis) támogatás vagy az általános csoportmentességi rendeletben foglaltak szerinti támogatás mellett - az új agrár csoportmentességi (ABER) rendelet szerinti támogatásként is igénybe vehesse.

A 32. §-hoz

A támogatási megállapodásban foglaltak nem teljesítése esetén a kedvezményt kétszeres mértékben vissza kell fizetni.

A 33. §-hoz

2014. március 15-ét követően a nonprofit gazdasági társaságokra vonatkozó szabályokat a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 9/F. §-a tartalmazza. A Ctv. 9/F. § (5) bekezdése lehetővé teszi nonprofit gazdasági társaságok esetében, hogy az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Civil tv.) 32. § (3)-(5) bekezdése szerinti kétéves várakozási időt megelőzően, a nonprofit társaság létrejöttét akár közvetlenül követően is kérhető legyen a közhasznú jogállás elnyerése, illetve bejegyzése. A bizalmi alapon elnyert közhasznúsági jogállás indokolt, hogy kötelezettségeket is rójon a társaságra. A törvény a korábbi szabályokkal (a gazdasági társaságokról szóló 2006. évi IV. törvény 2014. március 4-ig hatályos 4. § (8) bekezdése) azonos módon szigorú szabályokat ír elő arra az esetre, ha az állapítható meg, hogy a nonprofit gazdasági társaság két lezárt üzleti éve alapján nem teljesítette a Civil tv.-ben írt feltételeket, vagy a közhasznú jogállás elnyerésétől számított két éven belül megszűnne. Ez esetben a társaságnak az eltelt két évre visszamenőleg adófizetési és egyéb kötelezettsége keletkezik.

A 34. §-hoz

Az elhatárolt veszteség felhasználása kapcsán bevezetésre kerülő szigorítások kapcsán szintén bevezetésre kerül, hogy átalakulás, cégfelvásárlás kapcsán átvett elhatárolt veszteségek felhasználásának eddigi korlátai, a tevékenység folytatására vonatkozó elvárásra tekintettel tovább szigorodnak. Az átalakulás, cégfelvásárlás útján átvett elhatárolt veszteség adóévenként legfeljebb csak azon hányada kerülhet felhasználásra, amelyet a továbbfolytatott tevékenységre vonatkoztatott adóévi árbevétel, bevétel a megelőző három adóév átlagos árbevételében, bevételében képvisel.

A 35. §-hoz

Az adatbázis szűrések esetleges torzító hatásainak csökkentése érdekében a Tao. tv. új szabályként indokolt esetben előírja a statisztikai módszerek kötelező alkalmazását. Az új rendelkezés egyértelművé teszi, hogy ezen esetekben az adatbázis szűrés során kapott értékek terjedelme statisztikai módszerek segítségével, általános jelleggel szűkítendő, és ezáltal megbízható szokásos piaci ártartomány kerüljön megállapításra. A jogalkalmazást elősegítendő, a rendelkezés példálózó jelleggel felsorolja azokat a szempontokat, amelyeket figyelembe kell venni a statisztikai szűkítés szükségességének megítélése során.

A 36. §-hoz

Lásd a 31. § indokolását.

A 37. §-hoz

A törvény a költségvetési érdekek védelmében és az átláthatóság javításának céljából kimondja, hogy a filmalkotás, az előadó-művészeti szervezetek és a látvány-csapatsportok támogatásának adókedvezménye együttesen nem alkalmazható a kedvezményezett célra történő felajánlással és az erre tekintettel járó jóváírással.

A 38. §-hoz

Az adózó az esedékes adóelőleg-fizetési kötelezettségének teljesítésére nyitva álló határidőt megelőző hónap utolsó napjáig az állami adóhatóság által rendszeresített külön nyomtatványon, elektronikus úton tett rendelkező nyilatkozata útján a kedvezményezett szervezet(ek) nevének és adószámának megjelölésével rendelkezhet az egyes havi, illetve negyedéves társasági adóelőleg-kötelezettsége 50%-nak kedvezményezett célra történő felajánlásáról. Ez a nyilatkozat az adóéven belül ötször módosítható.

Amennyiben az adóelőlegének kedvezményezett célra történő felajánlásáról nem rendelkezik, akkor az adóelőleg-kiegészítésről szóló bevallásában vagy az éves adóbevallásban teheti meg, a fizetendő adó 80%-ig. Ugyanez az eljárás, ha a felajánlás alapján a támogatott szervezet részére az adóévre vonatkoztatottan már átutalt összege nem éri el a fizetendő adó 80%-át. Ez utóbbi esetben a fennmaradó összegről lehet rendelkezni.

A kedvezményezett célra történő felajánlásáról tett nyilatkozat az adóelőleg bevallást, fizetést, a feltöltést, az adóbevallást és fizetést nem érinti, azt teljesíteni kell.

Az adóhatóság a felajánlott előleget a havonta, illetve negyedévente teljesítendő adóelőleg-fizetési kötelezettség teljesítését követő 15 munkanapon belül, illetve az adóelőleg-feltöltésről szóló bevallásban, adóbevallásban felajánlott adót a társasági adóbevallás benyújtását követő 15 munkanapon belül utalja át.

Az adóhatóság kedvezményezett célra felajánlott összeget csak akkor utalja tovább a támogatott részére, amennyiben

a) az igazolást az adózó adóelőleg-felajánlás esetén a rendelkező nyilatkozattal egyidejűleg, az adóelőleg-kiegészítésről szóló bevallás, az adó-felajánlás esetén a társaságiadó-bevallás benyújtására nyitva álló határidő utolsó napjáig az állami adóhatóság kézhez kapja, és

b) a támogatott és a támogató adózó állami adóhatóságnál nyilvántartott, végrehajtható, nettó módon számított adótartozása az átutalás napján nem haladja meg a százezer forintot, és

c) adóelőleg-felajánlás esetén a társasági adóelőleg-bevallását, az adóelőleg-kiegészítésről szóló bevallását, adó-felajánlás esetén az adóbevallását határidőben benyújtotta, és utóbbi esetben a fizetendő adó 80 százaléka a felajánlásban szereplő összeget eléri vagy meghaladja.

A támogató adózó a támogatott szervezettel történő kapcsolatfelvételt követően, együttes kérelem útján kérelmezi a jóváhagyó szervezettől az arra vonatkozó igazolás kiállítását, hogy az adózó nyilatkozatában megjelölt összeg az adott támogatandó szervezet által még befogadható, jóváhagyott támogatási keretösszegbe belefér-e. Ennek megállapítása során a jóváhagyó szervezet a támogatott szervezet részére nyújtott egyéb film-, sport- és kulturális támogatások összegét is figyelembe veszi.

Ha az adóhatóság azt állapítja meg, hogy a kedvezményezett célra felajánlott összeg meghaladja a kiállított igazolásban szereplő összeget, a különbözet, de legfeljebb az igazolásban szereplő összeg 2%-át - a támogatott céltól függően - a jóváhagyó szervezetnek átutalja.

Adóelőleg-felajánlás esetén, ha az adózó mérséklési kérelmet nyújt be, az adóhatóság az átutalásra kerülő összeget mérsékli, vagy amennyiben az adózó számításai szerint nem lesz adófizetési kötelezettsége akkor a támogatott szervezet részére történő átutalást nem hajtja végre.

Ha a felajánlásként átutalt összeg meghaladja a fizetendő adó összegének 80 százalékát, de nem haladja meg a fizetendő adó összegét, akkor a 80 százalékot meghaladó részt a rendelkező nyilatkozat megtétele adóévét követő adóév(ek)re felajánlott támogatásnak kell tekinteni.

Átmeneti rendelkezés gondoskodik arról, hogy 2015-ben már a januári előlegtől kezdődően megtehető a rendelkezés.

A 39. §-hoz

Az adózó a felajánlott összegre tekintettel jóváírásra jogosult. A jóváírás összege a felajánlott összegnek, de legfeljebb a fizetendő adó 80%-ának 7,5%-a, ha az adózó adóelőlegből, 2,5%-a, ha az adózó adóból támogat.

Az állami adóhatóság a jóváírást a társasági adóbevallás esedékességét követő második naptári hónap első napjával vezeti át az adózó társasági adófolyószámlájára. Ennek összegét az adózó már a következő évi adóelőleg teljesítési kötelezettségénél figyelembe veheti.

Amennyiben az állami adóhatóság határozata vagy az adózó önellenőrzése eredményeképpen a fizetendő adó 80%-ában meghatározott korlát módosulna, ez nem érinti az átutalt összeget és ez esetben az állami adóhatóság megfelelően módosítja a jóváírást.

A 40. §-hoz

Átmeneti rendelkezések.

A törvény az állami támogatási szabályokkal összhangban biztosítja, hogy a MÁV Magyar Államvasutak Zrt. és a MÁV-START Zrt. társasági adóalapja egyes, korábbi években felvett hitelek Magyar Állam által történő átvállalására, továbbá a vagyonrendezésekre és a közszolgáltatási tevékenységhez használt eszközök átadására tekintettel indokolatlanul ne növekedjen. A törvény ennek megfelelően biztosítja, hogy az érintett társaságok csökkenthessék a társasági adóalapjukat az egyes, korábbi években felvett hitelek átvállalására vagy elengedésére tekintettel a tárgyévben elszámolt bevétel összegével, valamint az érintett társaságoknak ne kelljen korrigálniuk a társasági adóalapjukat a vagyonrendezésekhez és a közszolgáltatási tevékenységhez használt eszközök átadásakor.

A 41. §-hoz

A 29/ZS. § szerint a pénzügyi intézmény által a kapcsolt vállalkozásának minősülő pénzügyi intézmény részére a Kúria döntés és az elszámolási törvény végrehajtása következtében felmerült költségek fedezetére visszafizetési kötelezettség nélkül adott támogatás, juttatás összege a támogatást nyújtó pénzügyi intézmény adóalapját csökkenti. A törvény szerint a kapcsolt vállalkozás által kapott ilyen támogatás visszamenőlegesen, 2008-2014. években válik elszámolhatóvá a költségek, ráfordítások felmerülésének adóéveire elosztva. Hatálybalépés: a törvény kihirdetését követő nap.

A 42-43. §-hoz

Felhatalmazó rendelkezés pontosítása.

A 44. §-hoz

Jogharmonizációs záradék pontosítása.

A 45. §-hoz

Jogtechnikai jellegű pontosítás.

A 46. §-hoz

A Tao. tv. 1. és 3. számú mellékletének módosítását kimondó rendelkezés.

A hiány bizonyos körülmények fennállása esetén nem minősül a vállalkozás érdekében felmerülő költségnek, ráfordításnak. Ez a rendelkezés 2001. január 1-je óta változatlan formában van hatályban, ezért az azóta szerzett gyakorlati tapasztalatok alapján időszerűvé vált az aktualizálása. Az adóalap védelmét is figyelembe véve alapvető szempont, hogy a normális, szokásos hiány miatt, illetve, ha a hiányból eredő pénzügyi veszteség a vállalkozásnak megtérül, nem kell az adóalapot növelni. A korábbi szövegezés logikája szerint ugyanakkor hiába lehetett megállapítani, hogy a hiány a megfelelő gondosság mellett is felmerül, azonban ha az adózó nem tett meg mindent a veszteség mérséklésére, az eredménynövelési kötelezettség mégis fennállt. A törvény szerint az adóalap növelése csak abban az esetben szükséges, ha a nem megfelelő gondosság és a mérséklésre való törekvés elégtelensége együttesen megállapítható. A gondosság és az ésszerű gazdálkodás követelményeinek a rendelkezés vonatkozásában történő értelmezését segíti, a jogalkalmazást könnyíti a példálózó jellegű felsorolás kibővítése.

A 47. §-hoz

Szövegcserés módosítások, zömében jogtechnikai jellegű pontosításokat tartalmaznak. Kivételek:

A 3. pontban az Európai Unió 2014. június 17-én elfogadta a Szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló 651/2014/EU bizottsági rendeletet (új általános csoportmentességi rendelet), amely hatályon kívül helyezte a korábbi csoportmentességi rendeletet (800/2008/EK rendelet), ezért indokolt a társasági adótörvényben a hivatkozás ennek megfelelő pontosítása. A pontosításnak megfelelően a kis- és középvállalkozások beruházási adóalap-kedvezménye és a kis- és középvállalkozások kamatkedvezménye, illetve az egyösszegű értékcsökkenési leírás az új általános csoportmentességi rendelet szerint is igénybe vehető.

A 7. pontban 2008. január 1-jétől az Országos Rehabilitációs Szakértői Intézet az általános munkaképesség csökkenés helyett az egészségkárosodás mértékét, a szakmai képességet, a rehabilitálhatóságot, a megmaradt és fejleszthető képességeket állapítja meg. A foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.) 58. § (5) bekezdése m) pontja szerint megváltozott munkaképességű személy, aki testi vagy szellemi fogyatékos, vagy akinek az orvosi rehabilitációt követően munkavállalási és munkahely-megtartási esélyei testi vagy szellemi károsodása miatt csökkennek. A foglalkoztatást elősegítő támogatásokról, valamint a Munkaerőpiaci Alapból foglalkoztatási válsághelyzetek kezelésére nyújtható támogatásról szóló 6/1996. (VII. 16.) MüM rendelet 27. § (5) bekezdése meghatározza, hogy ki felel meg az Flt. 58. § (5) bekezdés m) pontjában meghatározott feltételeknek. Az előbbiek alapján indokolt e rendelkezés pontosítása, annak érdekében, hogy az új szabályok alapján minősített megváltozott munkaképességű személyek, illetve a korábbi feltételrendszer szerinti legalább 50%-ban megváltozott munkaképességű személyek foglalkoztatása esetén az adózók adóalap-kedvezményre legyenek jogosultak a Tao. tv. szerinti feltételekkel.

A 17. pontban a gazdaságban jelenleg felhalmozott tetemes elhatárolt veszteségek további növekedésének megelőzésére indokolttá vált az elhatárolt veszteségek leírásának - időbeli, 5 adóévben történő - korlátozása.

A Tanács 90/434/EGK a különböző tagállamok társaságait érintő egyesülésekre, szétválásokra, eszközátruházásokra és részesedéscserékre alkalmazandó közös adózási rendszerről szóló irányelvét 2009. október 19-i hatállyal a 2009/133/EK irányelve a különböző tagállamok társaságainak egyesülésére, szétválására, részleges szétválására, eszközátruházására és részesedéscseréjére, valamint az SE-k vagy az SCE-k létesítő okirat szerinti székhelyének a tagállamok közötti áthelyezésére alkalmazandó adóztatás közös rendszeréről szóló tanácsi irányelv váltotta fel.

A 48. §-hoz

Hatályon kívül helyezésről szóló rendelkezés.

3. Az egyszerűsített vállalkozói adóról szóló 2002. évi XLIII. törvény módosítása

A 49. §-hoz

Az egyszerűsített vállalkozói adóról szóló 2002. évi XLIII. törvény (Eva tv.) eljárási szabálya a társasági adóról szóló bevallásban előírja az osztalék utáni adót kiváltó adó összegének feltüntetését, nem nevesítette azonban a kisvállalati adózási formáról az egyszerűsített vállalkozói adó hatálya alá áttérő adózó ezirányú kötelezettségét. Az Eva tv. 18. § (1)-(2) bekezdéseiben rögzített anyagi jogi rendelkezésekből ugyanis megállapítható, hogy minden olyan kkt-t, bt-t és egyéni céget, amely az Eva tv. hatálya alá történő bejelentkezéssel és az Eva tv. szerinti nyilvántartás választásával kilép az a számvitelről szóló 2000. évi C. törvény (a továbbiakban: Szt.) hatálya alól, terheli az osztalék utáni adót kiváltó adó, és ez azokra a társaságokra is vonatkozik, amelyek a kisvállalati adó alanyaként korábban az Szt. hatálya alá tartoztak, az egyszerűsített vállalkozói adó választásával azonban áttérnek a bevételi nyilvántartás vezetésére. A törvény e fentiek átvezetéséről gondoskodik.

Az 50. §-hoz

Jogtechnikai jellegű pontosítás.

4. Az államháztartás egyensúlyát javító különadóról és járadékról szóló 2006. évi LIX. törvény módosítása

Az 51. §-hoz

A törvény előírja a forgalmazó és a befektetési alapkezelő különadó kötelezettségét.

Az 52. §-hoz

A törvény a kollektív befektetési formák különadó-kötelezettsége helyett a forgalmazónak és a befektetési alapnak a különadó-kötelezettségét állapítja meg. A törvény szerint adóköteles a Magyarországon székhellyel vagy fiókteleppel rendelkező a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény szerinti forgalmazó által Magyarországon forgalmazott és ügyfelei részére vezetett értékpapír számlákon által a nyilvántartott külföldi kollektív befektetési értékpapír, valamint a befektetési alapkezelő által kezelt és Magyarországon bejegyzett befektetési alap befektetési jegye. Értékpapírszámlának minősül a tőkepiacról szóló 2001. évi CXX. törvény szerinti értékpapírszámla. Az adó alanya a forgalmazó, illetve a befektetési alap. A forgalmazó esetén az adó megállapítása, bevallása és megfizetése önadózással a forgalmazót terheli. A befektetési alap esetén a fizetendő adót a befektetési alapkezelő állapítja meg, szedi be, vallja be és - a megállapított beszedett és beszedni elmulasztott adót - fizeti meg (adóbeszedés). A kollektív befektetési értékpapír és a forgalmazás fogalma a kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény szerint kerül értelmezésre.

Az adó alapja a külföldi kollektív befektetési értékpapír esetén a forgalmazó által ügyfelei részére vezetett értékpapír számlákon nyilvántartott külföldi kollektív befektetési értékpapírok forintban kifejezett - a vásárolt értékpapírok napi nettó eszközértékén számított, negyedévben összesített érték és a negyedév naptári napjai hányadosaként számított - értéke, ide nem értve a kollektív befektetési forma tulajdonában lévő, ezen számlákon nyilvántartott értékpapírok forintban kifejezett fentiek szerint számított értékét. Az adó alapja a befektetési alapkezelő által kezelt alapok befektetési jegyeinek a negyedév naptári napjain nyilvántartott nettó eszközértékén számított negyedévben összesített érték és a negyedév naptári napjai hányadosaként számított értéke, ide nem értve a kollektív befektetési forma tulajdonában lévő, ezen számlákon nyilvántartott értékpapírok forintban kifejezett fentiek szerinti értékét. Az adó éves mértéke az adóalap 0,05 százaléka. A fizetendő adót a forgalmazó, illetve a befektetési alapkezelő állapítja meg, vallja be és fizeti meg negyedévente, az éves adómérték egy negyedét figyelembe véve, a negyedévet követő hónap 20. napjáig.

Amennyiben a külföldi kollektív befektetési értékpapírokat a befektetési alapkezelő forgalmazza és ehhez kapcsolódóan értékpapírszámla-vezetést is végez, akkor forgalmazóként adóalany, és e tevékenysége körében megfelelően alkalmaznia kell a törvény rendelkezéseit.

Az 53. §-hoz

Az értékpapírszámla és a kollektív befektetési értékpapír és a forgalmazás fogalmának meghatározása.

Az 54. §-hoz

Hatályba léptető rendelkezés.

Az 55. §-hoz

Jogtechnikai jellegű pontosítások.

Az 56. §-hoz

Hatályon kívül helyezésről szóló rendelkezés, amely a befektetési alapkezelő különadó-kötelezettségét szünteti meg.

5. Az egyéni cégről szóló 2009. évi CXV. törvénnyel és a megtakarítások ösztönzésével összefüggő törvénymódosításokról szóló 2009. évi CXVI. törvény módosítása

Az 57. §-hoz

A 2009. évi CXVI. törvény 144. §-ának (17) bekezdésében szereplő átmeneti rendelkezés már a megalkotásakor is indokolatlan volt, mert a 2010-re bevezetett új szabály hatálybalépése előtt is - a kamatjövedelem szabályainál - arányosítottak a biztosítók, ha részvisszavásárlások történtek, továbbá az egyébként hibás 2010. évi szabályt a következő évben (2011-re) a jogalkotó egyébként is kijavította.

6. Az egyszerűsített foglalkoztatásról szóló 2010. évi LXXV. törvény módosítása

Az 58. §-hoz

Az egyszerűsített foglalkoztatási törvény meghatározza, hogy mely esetekben nem kell a magánszemélynek bevallania az egyszerűsített foglalkoztatásból származó jövedelmet. A magánszemélynek akkor kell benyújtania személyi jövedelemadó bevallást, ha az egyszerűsített foglalkoztatásból származó bevétele meghaladja az ezen foglalkoztatás naptári napjainak száma és az adóév első napján hatályos kötelező legkisebb munkabér napibérként meghatározott összegének szorzatát. E szabály adott esetben azt eredményezi, hogy azoknak, akiknek az Efo tv. 4. § (1a) bekezdésében foglaltak alapján alapbérként, illetve teljesítménybérként nem a minimálbér 85%-a, hanem a garantált bérminimum 87%-a jár, a mentesített keretösszeget meghaladó néhány száz forint miatt személyi jövedelemadó bevallást kell benyújtaniuk. A törvény a garantált bérminimummal érintett munkavállalók esetében ezen magasabb összeghez igazítja az szja bevallás alól mentesített keretösszeget, ezáltal csökkenti e munkavállalók adminisztrációs terheit.

Az 59. §-hoz

A törvény a mentesített keretösszeg (amelyet ha nem lép túl a magánszemély nem keletkezik sem adó megállapítás, bevallási kötelezettsége) emelésével összefüggő módosításhoz átmeneti szabályt kapcsol, melynek értelmében a kedvezőbb szabálya már 2014-es szja bevallási kötelezettségre is kiterjedhet.

7. A kisadózó vállalkozások tételes adójáról és a kisvállalati adóról szóló 2012. évi CXLVII. törvény módosítása

A 60. §-hoz

A törvény pontosítja az adóalanyiság megszűnésével kapcsolatos egyes szabályokat. A rendelkezések úgy módosulnak, hogy a 100 ezer forintot meghaladó adótartozás miatti megszűnés a naptári év utolsó napján fennálló tartozás esetén merül fel, a megszűnés időpontja pedig az adóalanyiság megszüntetéséről rendelkező határozat jogerőre emelkedésének napját magában foglaló hónap utolsó napja. Az adóalanyiság megszűnését kiváltó okok felsorolása egyebekben az új Ptk.-ban foglaltak figyelembevételével módosul (átalakulás). A megszűnést az adóhatóság minden esetben határozattal állapítja meg, hogy az eljárás során az adózónak lehetősége legyen a mulasztások pótlására.

A 61. §-hoz

A törvény úgy módosítja a bejelentési szabályokat, hogy a kisadózónak a társadalombiztosítási azonosító jelét is be kell jelentenie, valamint nyilatkoznia kell arról, hogy biztosítása a kisadózókénti bejelentkezéssel jött-e létre. A módosítás lehetővé teszi, hogy az adóhatóság a főállású kisadózók biztosítotti jogállásának időtartamáról és az ellátások alapjáról is tájékoztatni tudja az egészség- és nyugdíjbiztosítási szerveket az erre vonatkozó adatszolgáltatási kötelezettsége keretében.

A 62. §-hoz

A törvény kiegészíti a kisadózó havi bejelentési kötelezettségére vonatkozó szabályt azzal, hogy nem kell havonta megismételni a bejelentést azokban az esetekben, amikor az egyéni vállalkozó a vonatkozó szabályozás alapján tevékenységét szünetelteti.

A 63. §-hoz

A munkaviszony létrejötte vélelme megdőlésének körülményei egy új esettel egészülnek ki. Ilyen eset az is, ha a kisadózó ezért nem főállású kiadózó, mert máshol főállású munkavállaló vagy társas-vállalkozó, feltéve, hogy a kisadózó vállalkozás bevételének több mint felét nem attól a cégtől szerzi, ahol a kisadózó munkaviszonyban áll vagy főállású társas vállalkozó.

A 64. §-hoz

Adminisztrációt könnyítő rendelkezésként a törvény egységesen, valamennyi adózó számára a negyedéves előleg megállapítási, bevallási és befizetési kötelezettséget (a tárgyévet megelőző adóévi várható bevételtől, illetve kisvállalatiadó-fizetési kötelezettségtől függetlenül) teszi lehetővé.

A 65. §-hoz

A kisvállalati adóalany közkereseti társaságot, betéti társaságot és egyéni céget, amely az Szt. hatálya alól áttér a KATA, vagy az eva-alanyiságra és ez utóbbi bejelentésében úgy nyilatkozik, hogy az egyszerűsített vállalkozói adóval összefüggő nyilvántartási kötelezettségeit az Eva tv.-ben meghatározottak szerint teljesíti (bevételi nyilvántartás vezetését vállalja), a kisadózó vállalkozások tételes adójáról és a kisvállalati adóról szóló 2012. évi CXLVII. törvény (a továbbiakban: Katv.) 26. § (1)-(3) bekezdése, illetve az Eva tv. 18. § (1)-(3) bekezdése alapján osztalék utáni adót kiváltó adó fizetési és bevallási kötelezettség terheli. Szükséges a szabályozás kiegészítése azzal, hogy az osztalék utáni adót kiváltó adó bevallási kötelezettségét a kisvállalati adóalanyiságról áttérő adóalanyoknak a kisvállalati adóbevallásában kell rendeznie.

A 66. §-hoz

1. A Katv. hatályos szövege nem tartalmazza közvetlenül azt a hivatkozást, amely alapján az emelt összegű tételes adót választóknak sem kell megfizetniük bizonyos esetekben - az ok fennállásának időtartama alatt - a tételes adót. A törvény szövegcserével kiegészíti a vonatkozó rendelkezést.

2. Tekintettel arra, hogy a választásra jogosító 500 millió forintos bevételi értékhatárt a kapcsolt vállalkozások bevételével együtt kell számítani, ezért az adóalanyiság teljes időszaka alatt, az adóév minden napján figyelni kell az adózónak a jelenlegi szabály alapján az együttes bevételi feltétel fennállását, amely ellenőrzés nehézkes és komoly adminisztrációs terhet ró a vállalkozásokra. A törvény nyomán ezen feltétel lazítása érhető el.

3. Jogtechnikai jellegű pontosítás.

4. Az eredeti törvényalkotói szándék szerint két éven keresztül nem választhatja az adóalanyiságot az az adózó, amely kikerül a törvény hatálya alól. A pontosított megfogalmazás segíti a helyes jogértelmezést.

5. Jogalkalmazást segítő pontosításként megfogalmazásra került, hogy az adóalanyiság időszakát megelőző időszakra megállapított, az adóalanyiság időszaka alatt teljesített adófizetési kötelezettség alá nem értendő az általános forgalmiadó-fizetési kötelezettség, így az adóalanyiságot megelőző időszakra vonatkozó általános forgalmi adóval nem kell megnövelni a pénzforgalmi szemléletű eredményt.

6. Jogtechnikai jellegű pontosítás.

7. Jogtechnikai jellegű pontosítás.

8. Jogtechnikai jellegű pontosítás. A Katv. jelenleg hatályos 20. § (18) bekezdés a) pontja, illetve (19) bekezdés b) pontja nem tartalmaz szabályt arra az esetre, ha a kisvállalatiadó-alanyiság időszakára vonatkozó, de a kisvállalati adó hatálya alatt be nem folyt bevétel, illetve ki nem fizetett ráfordítás, költség összegét az Szt. szerint nem kell elhatárolni.

9. Lásd. a 8. pont indokolását.

10. Jogtechnikai jellegű pontosítás.

11. A Katv. 25. § (2) bekezdése szerint tételes adó választásakor a vállalkozói személyi jövedelemadó szabályai szerint adózó egyéni vállalkozónak meg kell állapítania a megszűnés szabályai szerint a készlet értékét és adóalapot nem érintő bevételként kell nyilvántartania mindaddig, amíg a Katv. hatálya alá tartozik vagy átalányadózást alkalmaz. A törvény szerint a nyilvántartott készlet értékét akkor sem kell leadózni, ha az egyéni vállalkozó áttér a Katv. hatálya alól az Eva tv. hatálya alá.

12. Az eva alanyiság időszakában keletkezett mérleg szerinti eredmény, illetve adózott eredmény terhére jóváhagyott osztalék összegével csökkentendő az osztalék utáni adót kiváltó adó alapja, tekintettel arra, hogy az Eva tv. 18. § (10)-(11) bekezdései nemcsak az eva-alanyiság alatt keletkezett eredménytartalék, hanem a mérleg szerinti eredmény kapcsán is kimondják, hogy azokat vállalkozásba befektetett összegnek kell tekinteni, így utánuk ismételt adófizetési kötelezettség a tételes adóalanyiság választására tekintettel nem keletkezik.

A 67. §-hoz

Hatályon kívül helyezésről szóló rendelkezés.

II. Fejezet

KÖZVETETT ADÓKAT ÉRINTŐ MÓDOSÍTÁSOK

8. Az energiaadóról szóló 2003. évi LXXXVIII. törvény módosítása

A 68. §-hoz

A törvény összhangban a vonatkozó irányelvi rendelkezésekkel, az ásványtani folyamatok adómentesítése érdekében definiálja az ásványtani folyamatokat.

A 69. §-hoz

A villamos energia, a földgáz és a szén adómértékeinek emelésére a Ft/euro árfolyam változása miatt, az adóminimumok teljesítése érdekében kerül sor.

A 70. §-hoz

A törvény pontosítja az adófizetési kötelezettség keletkezésének eseteit.

A 71. §-hoz

A törvény egyrészt kimondja, hogy az ásványtani folyamatokhoz felhasznált energia után megfizetett adó visszaigényelhető, másrészt pontosítja az adó-visszaigénylésre vonatkozó szabályokat.

9. A regisztrációs adóról szóló 2003. évi CX. törvény módosítása

A 72. §-hoz

A flottaüzemeltetőnek elegendő lesz 50 gépjárművet tulajdonolnia e státusz elnyeréséhez, pénzügyi képviselő meghatalmazása pedig csak a harmadik országbeli cégeknél lesz kötelező.

Az Európai Bizottság indoklással ellátott véleménye a lízingelt gépjárművekre vonatkozó regisztrációs adó kivetésének uniós joggal való összeegyeztethetősége tárgyában indított 2012/4186. számú kötelezettségszegési eljárásban az eredményes tárgyalások következtében már csupán három rendelkezés tekintetében tartalmazott kritikát a regisztrációs adóról szóló törvény tekintetében: a flottaüzemeltetőnél előírt minimális flottaméret, a kötelezően meghatalmazandó pénzügyi képviselő intézménye, valamint annak a szabálynak a tekintetében, amely előírja, hogy a flottaüzemeltetőnek a honossága szerint illetékes járműnyilvántartó igazolását kell bemutatni a flottaméret igazolásához. A kötelezettségszegési eljárás lezárása érdekében a módosítás alapján a flottaüzemeltető gazdálkodónak e minőségének igazolásához elegendő lesz a tulajdonolt gépjárművek számáról szóló, könyvvizsgáló által kiadott hiteles magyar fordítású igazolást bemutatnia.

10. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 73. §-hoz

A törvény alapján a magánfőzéshez kapcsolódó adóból származó bevétel a magánfőző lakóhelye szerinti önkormányzat bevétele.

A 74. §-hoz

A magánfőző desztillálóberendezése bejelentésének és a magánfőzéshez kapcsolódó adó adóbevallás és adófizetés hatósági hatáskörét az önkormányzati adóhatósághoz telepítő szabály.

A 75. §-hoz

A tudományos kutatásról, fejlesztésről és innovációról szóló törvény hatályon kívül helyezi a kutatás-fejlesztésről és a technológiai innovációról szóló 2004. évi CXXXIV. törvényt, a módosítás az ezzel kapcsolatos pontosítást vezeti át a törvényen.

Környezetvédelmi megfontolások előtérbe helyeződése miatt a forgalmazható gázolaj kéntartalma fokozatosan csökken, aminek következtében a jövedéki törvény speciális szabályai miatt problémát okozna a kötelező biztonsági készleteket képező adómentes felhasználóknál készleten lévő magasabb kéntartalmú és az újonnan beszerzett alacsonyabb kéntartalmú gázolajok keveredése. A probléma elkerülése érdekében a módosítás megteremti annak lehetőségét, hogy az adómentes felhasználók a meglévő készleteikre alacsonyabb kéntartalmú gázolajat ráfejthessenek adóraktári engedély nélkül.

A módosításokra a 800/2008/EK bizottsági rendelet (régi csoportmentességi rendelet) és az 1998/2006/EK bizottsági rendelet (régi de minimis rendelet) hatályon kívül helyezése, ezzel összefüggésben az ezen rendeletekre történő hivatkozások lecserélése a 651/2014/EU bizottsági rendeletre (új csoportmentességi rendelet) és az 1407/2013/EU bizottsági rendeletre (új de minimis rendelet) történő hivatkozásokra, valamint az új szabályoknak való megfelelés érdekében kerül sor.

A 76. §-hoz

A palackozott fröccs adófelfüggesztéssel történő belföldi szállítása okmányolási szabályainak az általános szabályok (e-TKO alkalmazása) alól való kivétele.

A 77. §-hoz

A palackozott fröccs adóraktárból történő belföldi szállításánál borkísérő okmány alkalmazásának előírása.

A 78. §-hoz

A kedvezményes adómérték szabály következtében annak kimondása, hogy a palackozott fröccsről nem kell adóbevallást benyújtani.

A 79. §-hoz

Az egymást helyettesítő termékek adómértékeinek kiegyenlítése, illetve a nem kívánt átterelődési hatások megakadályozása érdekében a törvény pozitív adómértéket határoz meg az üzemanyagcélú földgázra.

Az uniós adóminimumok teljesítése érdekében, a Ft/euro árfolyam változása miatt kerül sor a fűtőolaj és a targoncagáz adómértékeinek emelésére.

A módosításokra a 800/2008/EK bizottsági rendelet (régi csoportmentességi rendelet) és az 1998/2006/EK bizottsági rendelet (régi de minimis rendelet) hatályon kívül helyezése, ezzel összefüggésben az ezen rendeletekre történő hivatkozások lecserélése a 651/2014/EU bizottsági rendeletre (új csoportmentességi rendelet) és az 1407/2013/EU bizottsági rendeletre (új de minímís rendelet) történő hivatkozásokra, valamint az új szabályoknak való megfelelés érdekében kerül sor.

A 80. §-hoz

A törvény visszaigénylést biztosít a helyi és helyközi közlekedésben működő autóbuszok által felhasznált üzemanyagcélú földgázra, így a pozitív adómérték meghatározása ténylegesen csak a személygépjárművek üzemeltetőit érinti.

A CNG üzemű autóbuszok mellett a CNG üzemű taxik esetében is lehetőség van az adó visszaigénylésére.

A 81-84. és 90. §-hoz

A módosításokra a 800/2008/EK bizottsági rendelet (régi csoportmentességi rendelet) és az 1998/2006/EK bizottsági rendelet (régi de minimis rendelet) hatályon kívül helyezése, ezzel összefüggésben az ezen rendeletekre történő hivatkozások lecserélése a 651/2014/EU bizottsági rendeletre (új csoportmentességi rendelet) és az 1407/2013/EU bizottsági rendeletre (új de minimis rendelet) történő hivatkozásokra, valamint az új szabályoknak való megfelelés érdekében kerül sor.

A 85. §-hoz

A magánfőzés keretében előállítható párlat mennyiségét a korábbi két hektoliterről 50 literre korlátozó szabály. Továbbá az intézkedés vidékfejlesztési céljaival összhangban pontosításra kerül a szabályozásban, hogy a magánfőzésre vonatkozó kedvezményes szabályokat csak a gyümölcstermelő magánszemélyek alkalmazhatják a továbbiakban.

A 86. §-hoz

Megszűnik az alkoholtermékek differenciált jövedéki adómértéke.

A bérfőzés jövedéki adómértéke az alkoholtermékek normál adómértékének 50%-ára (1 liter 50%-os alkoholtartalmú párlat esetében 1670 forint összegű jövedéki adót kell fizetni) változik az eddigi 0%-ról.

A magánfőzés esetében az előállított magánfőzött párlat után a magánfőzőt terhelő, évi 1 000 forint összegű átalányadó bevezetésére kerül sor 2015. január 1-jétől.

A 87. §-hoz

A magánfőzés részletszabályait megállapító rendelkezések. A szabályozás szerint a magánfőzőnek a desztillálóberendezés megszerzését a tulajdonszerzéstől számított 15 napon belül be kell jelentenie a magánfőző lakóhelye szerinti önkormányzati adóhatóság felé. Az előállított magánfőzött párlatról évente egyszer, a tárgyévet követő január 15-ig kell adóbevallást benyújtani és a bevallással együtt az éves átalányadót megfizetni a lakóhely szerinti önkormányzati adóhatóságnak. Ha tárgyévben a magánfőző nem állított elő magánfőzött párlatot a desztillálóberendezésén, nem kell adóbevallást benyújtania és adót fizetnie. A szabályozás kimondja továbbá, hogy a magánfőzött párlat kizárólag a magánfőző, családtagjai vagy vendégei által fogyasztható el, feltéve, hogy értékesítésre nem kerül sor, illetve hogy kizárólag alkoholtermék-adóraktár részére értékesíthető. A magánfőzés esetében 1 év az elévülési idő.

A 88. §-hoz

A magánfőzés adóraktári engedély alóli mentességét megállapító szabály.

A 89. §-hoz

A magánfőzés fenti tartalmi változásai következtében szükségessé vált technikai korrekciók.

A 90. §-hoz

Lásd a 81. § indokolását.

A 91. §-hoz

A palackozott fröccs belföldi szállítása okmányolási szabályainak módosítása miatt szükséges technikai korrekció.

A 92. §-hoz

A palackozott fröccsre a szőlőboréval megegyező mértékű, 0 forintos jövedéki adómérték megállapítása 2015. január 1-jétől a 92/83/EGK irányelv 13. cikk (3) bekezdésével összhangban, illetve annak meghatározása, hogy mely termékkörre vonatkozik a kedvezményes jövedéki adózási szabály.

A 93. §-hoz

A palackozott fröccs egyszerűsített adóraktárban történő előállítását lehetővé tévő szabályok.

A 94. §-hoz

A palackozott fröccs egyszerűsített adóraktárban történő előállítása esetén alkalmazandó nyilvántartási és elszámolási szabályok meghatározása.

A 95. §-hoz

A palackozott fröccs boradóraktárban történő előállításának esetében szükséges korrekció.

A 96. §-hoz

A Magyarország számára a 2011/64/EU irányelv szerinti szivar, szivarka definíció alkalmazására vonatkozó átmeneti időszak lejárta miatt szükséges meghatározásokat módosítja a törvény.

A 97. §-hoz

Az egyéb motorikus célú szénhidrogént (targoncagáz) nem továbbforgalmazók részére értékesítő gazdálkodók terheit csökkentő módosítás.

A 98. §-hoz

A törvény 22 millió forinttól 150 millió forintig éves nettó árbevételének függvényében, sávosan emeli meg az alkoholtermék, a sör, a bor, a pezsgő és a köztes alkoholtermék esetén a jövedéki biztosíték összegét, továbbá 120 millió forintról 600 millió forintra az ásványolajtermékek után nyújtandó biztosíték összegét. A módosítást az elmúlt időszakban tapasztalt visszaélések indokolják.

A kizárólag kenőolajat és üzemanyag-adalékot forgalmazó gazdálkodók esetében is indokolt, hasonlóan a kizárólag egyik vagy másik árucsoportot forgalmazó gazdálkodókhoz hasonlóan, kedvezmény biztosítása a jövedéki biztosíték mértékében. Ennek megfelelően az említett két termékcsoportot forgalmazó gazdálkodóknak az általános 120 millió forintos jövedéki biztosíték helyett csak 6 millió forint biztosítékot kell nyújtaniuk, mely a kizárólag kenőolajat forgalmazók által nyújtandó 5 millió forint és a kizárólag üzemanyag-adalékot forgalmazók által nyújtandó 1 millió forint összegével egyezik meg.

A módosítás az általánostól alacsonyabb jövedéki biztosítékot ír elő az alacsony (vagy akár nulla) adómértékű ásványolajokkal jövedéki engedélyköteles tevékenységet folytató gazdálkodók számára, tekintettel arra, hogy az e termékek kapcsán a visszaélés kockázata lényegesen alacsonyabb, mint a magas adótartalmú ásványolajok (például benzin, gázolaj, fűtőolaj) esetén

A 99. §-hoz

A módosítás a cseretelepek rugalmas ellátásának biztosítása érdekében lehetőséget biztosít arra, hogy a jövedéki engedélyes kereskedők PB-gázpalackot gépjárműről történő helyszíni értékesítés, kiszolgálás (terítőjárat) útján ne csak a végfelhasználók, hanem a továbbforgalmazók részére is értékesíthessenek.

A 100. §-hoz

Annak érdekében, hogy azon - feltehetőleg kisszámú - gazdálkodók, akik szárított vagy fermentált dohány felhasználásával nem dohánygyártmányt állítanak elő, jogszerűen végezhessék tevékenységüket, egyedi engedélyt kell kérniük a vámhatóságtól. Az engedély iránti kérelemben a kérelmezőnek részletesen le kell írnia a gyártási folyamatot a célból, hogy a vámhatóság azt érdemben el tudja bírálni.

A 101. §-hoz

A palackozott fröccsel történő visszaélések esetén alkalmazandó jövedéki bírság mértékét az egyéb bor általános adómértékének figyelembe vételével megállapító szabály.

A 102. §-hoz

A francia legkülső régiók meghatározására vonatkozó uniós szabályozás változása miatt szükséges módosítás.

A 103. §-hoz

A módosításokra a 800/2008/EK bizottsági rendelet (régi csoportmentességi rendelet) és az 1998/2006/EK bizottsági rendelet (régi de minimis rendelet) hatályon kívül helyezése, ezzel összefüggésben az ezen rendeletekre történő hivatkozások lecserélése a 651/2014/EU bizottsági rendeletre (új csoportmentességi rendelet) és az 1407/2013/EU bizottsági rendeletre (új de minimis rendelet) történő hivatkozásokra, valamint az új szabályoknak való megfelelés érdekében kerül sor.

A 104. §-hoz

Átmeneti szabály annak érdekében, hogy a targoncagázt forgalmazók terheit csökkentő módosítás a folyamatban lévő ügyekben is alkalmazható legyen.

A 105. §-hoz

Átmeneti szabályok megállapítása a törvény hatályba lépése előtt megszerzett desztillálóberendezések kötelező bejelentésére vonatkozóan (2015. január 15-ig kell bejelenteni e berendezéseket a lakóhely szerinti önkormányzati adóhatóság felé) és a törvény hatályba lépését megelőzően előállított magánfőzött párlatokra alkalmazandó jogszabályokat illetően.

A 106. §-hoz

A jövedéki engedélyes kereskedők jövedéki biztosítékának megemeléséhez kapcsolódó átmeneti szabály.

A 107. §-hoz

A Tanács a dohánygyártmányokra alkalmazott jövedéki adó szerkezetéről és adókulcsáról szóló 2011/64/EU irányelve 2015. január 1-ig adott lehetőséget Magyarország számára arra, hogy az irányelv egyes rendelkezéseit - így különösen a nemzetgazdasági szempontból jelentős - szivarka dohánygyártmány meghatározását megváltoztassa. A törvény 96. §-a, valamint a 108. § 7. és 109. § 6. pontjai ezen uniós kötelezettségnek tesznek eleget; ugyanakkor nem rendelkeznek semmilyen módon a már legyártott (és szabadforgalomba nem helyezett) termékek sorsáról - sem a szabadforgalomba bocsátás, sem pedig az értékesíthetőség tekintetében.

Ezen hiányosságot nemcsak a jogbiztonság miatt, hanem amiatt is szükséges orvosolni, mivel Magyarország a szivarka dohánytermékek gyártásában Európában jelenetős szerepet játszik; s az itthoni munkahelyek megtartásának szempontjából egyáltalán nem közömbös, hogy megfelelő - ugyanakkor az uniós irányelvi rendelkezéseket nem sértő - átmeneti időszak áll rendelkezésre az egyébként 2014. december 31-ig jogszerűen gyártott termékek kivezetésére.

A módosítás ennek értelmében tehát megfelelő átmenetet kíván teremteni arra, hogy a 2014. december 31-ig legyártott szivarkákat - feltéve, hogy azokat Magyarországon gyártották, vagy azokat magyarországi adóraktárba betárolták - időbeli korlátozás nélkül értékesíteni lehessen. A törvény azt is biztosítja, hogy a 2014. december 31-ig - tehát a derogáció utolsó napjáig - jogszerűen legyártott ún. „régi típusú” szivarka termékek később is „szivarka terméknek” minősüljenek - azaz ne cigarettaként adózzanak akkor sem, ha azokra később (de legkésőbb 2015. április 15-ig) igényeltek adóbélyeget, függetlenül attól, hogy azok végül mikor kerülnek szabadforgalomba bocsátásra.

A módosítás egyrészt a vámhatóság aktív közreműködését írja elő annak érdekében, hogy 2015. január 1-től már ne lehessen a már nem hatályos szivarka termékekre adójegyet igényelni (ezért a 2014. december 31-én meglévő készletet le kell jelenteni, azt a vámhatóság ellenőrzi); másrészt időbeli korlátot is szab arra, hogy ezen termékekre szivarka-adójegyet meddig lehet igényelni (2015. április 15-ig).

A 108. §-hoz

A magánfőzés tartalmi változásai következtében szükségessé vált, valamint egyéb szükséges technikai korrekciók.

A 109. §-hoz

Hatályát vesztő rendelkezés.

11. Az általános forgalmi adóról szóló 2007. évi CXXVII. törvény módosítása

A 110. §-hoz

A törvény a vonatkozó közösségi jogszabállyal összhangban az elszámolással vagy fizetéssel érintett időszak utolsó napját határozza meg főszabály szerinti teljesítésként olyan esetekben, amikor a felek időszakonkénti elszámolásban vagy fizetésben állapodtak meg, vagy az ellenértéket meghatározott időszakra állapítják meg.

A főszabálytól eltérően, szintén a vonatkozó közösségi jogszabály adta lehetőséggel élve, a törvény az ilyen ügyletek tekintetében az adófizetést a számla, illetve, ha számlát nem kell kibocsátani, akkor a nyugta kibocsátásának időpontjában állapítja meg, feltéve, hogy a bizonylat kibocsátása és a fizetés esedékessége megelőzi az adott időszak végét.

Amennyiben a fizetés esedékessége az elszámolással vagy fizetéssel érintett időszak utolsó napját követő időpontra esik, úgy a teljesítés és az adófizetési kötelezettség keletkezése ezen esedékességhez igazodik, de legkésőbb az időszak végétől számított 30. napon beáll, amennyiben a felek által megállapított fizetés határidő ennél későbbi időpontra esne.

A 111. §-hoz

Az időszakos elszámolású ügyletekre vonatkozó új szabályozás fokozatos bevezetése érdekében a 2016. január 1-jétől hatályba lépő új rendelkezések a törvény szerint már 2015. július 1-jétől alkalmazandóak a könyvviteli, könyvvizsgálati, adótanácsadási szolgáltatások tekintetében.

A 112. §-hoz

A törvény kiterjeszti az előleg fogalmát, rendezi, hogyan kell eljárni csereügyletek esetében, ha a teljesítést megelőzően történik valamelyik fél részéről az ellenértékbe beszámítható vagyoni előny juttatása. Ennek értelmében előlegnek minősül minden - nem kizárólag pénz vagy készpénz-helyettesítő fizetési eszköz formájában - a teljesítést megelőzően adott, ellenértékbe beszámítható vagyoni előny. Amennyiben csereügyletek során valósul meg a teljesítést megelőzően vagyoni előny juttatása, a fizetendő adót annak megszerzésekor kell megállapítani.

A 113. §-hoz

A törvény leköveti az államháztartás alá tartozó szervek számvitelére vonatkozó szabályok elnevezésének változását.

A 114. §-hoz

Az áfa szabályozás összhangban a vonatkozó közösségi jogszabállyal a közérdekű adómentességek alkalmazhatóságát több esetben is ahhoz a személyi feltételhez köti, hogy a terméket értékesítő, szolgáltatást nyújtó közszolgáltatónak minősüljön. A szabályozás meghatározza, hogy az adómentesség alkalmazása tekintetében kit kell közszolgáltatónak tekinteni. A törvény megerősíti azt az értelmezést, hogy az önkormányzat és a társulás is közszolgáltatónak minősül e tekintetben.

A 115. §-hoz

A törvény célja, hogy egyes biztosítói eszközalapok kezelése továbbra is az áfamentes portfólió kezelési tevékenységek körébe tartozzon. Ezen biztosítási eszközalapok kezelése ugyanis rokonítható a portfólió kezelésnek az Áfa tv. 86. § (1) bekezdés g) pontjában felsorolt formáival, így indokolt e formák egységes kezelése.

Az Európai Bíróság C-44/11. számú ügyben hozott ítélete következtében szükséges a portfólió-kezelés áfa megítélésének megváltoztatása. A törvény explicite kimondja, hogy a portfólió-kezelésre nem vonatkozik az áfa mentesség, ha azt egyéni ügyfelek részére nyújtják. A jogbiztonság érdekében az adóügyi megítélés változása 2015. január 1-jétől lép hatályba.

Továbbra is adómentes marad azonban az alapkezelés, valamint a magánnyugdíjpénztár, az önkéntes kölcsönös biztosító pénztár és a foglalkoztatói nyugdíjszolgáltató intézmény részére végzett portfólió-kezelés.

A törvény megteremti a haditechnikai eszközök és szolgáltatások nemzetközi megállapodáson alapuló beszerzésének áfa mentességét.

A 116. §-hoz

A törvény lehetővé teszi külföldi adóalany esetében a bejelentkezési kötelezettség mellőzését abban az esetben is, ha az adóalany belföldi tevékenysége kizárólag arra korlátozódik, hogy az áfa-raktárból Közösségen belüli adómentes értékesítést hajtson végre. Ennek feltétele, hogy helyette - megállapodás alapján - a Közösségen belüli adómentes értékesítéshez kapcsolódó adókötelezettségeket az adóraktár üzemeltetője végezze el. A törvény e §-ban az általános forgalmi adózásbeli lábát tartalmazza a vonatkozó új szabályozásnak.

A 117. §-hoz

A törvény értelmében levonhatóvá válik a motorbenzin beszerzésére jutó input áfa azokban az esetekben, amikor a megvásárolt motorbenzint közvetlenül úgy használják fel anyagjellegű ráfordításként, hogy az egy másik termékértékesítés adóalapjába épül be.

A 118. §-hoz

A törvény kimondja, hogy az adószám törlésének olyan eseteiben, amelyet nem előz meg az adószám felfüggesztése, az adózó levonási jogának gyakorolhatósága végleg elenyészik az adószám törlést elrendelő határozat jogerőre emelkedésével.

A 119. §-hoz

A törvény a jogalkalmazás egyszerűsítése érdekében úgy módosítja a munkaerő kölcsönzése és az iskolaszövetkezet esetében a fordított adózás alkalmazását, hogy az a továbbiakban nem függ attól, hogy az az építési munka, amelyhez a munkaerőt kölcsönözték, kötött-e építési hatósági engedélyhez vagy építési hatósági tudomásulvételi eljáráshoz.

A 120. §-hoz

A törvény az áfa-raktárból Közösségen belüli adómentes értékesítést végrehajtó adóalany és az Áfa tv. 89/A. §-a szerint meghatalmazott adóraktár üzemeltetőjének egyetemleges felelősségét írja elő az adó megfizetéséért.

A 121. §-hoz

A kezelőszemélyzet nélküli automata berendezés útján végzett termékértékesítés, szolgáltatásnyújtás esetében az értékesítő, szolgáltató adóalanyt nyugtaadási kötelezettség nem terheli, de meghatározott esetekben, így az adóalanyoknak történő értékesítéshez, szolgáltatásnyújtáshoz kapcsolódóan számlaadási kötelezettsége áll fenn. A törvény a gyakorlatban kialakult értelmezési nehézség kiküszöbölése érdekében meghatározza, hogy amennyiben az ilyen úton teljesített ügyletek esetében az ellenérték (ideértve az előleget is) megtérítésére készpénzzel vagy készpénz-helyettesítő fizetési eszközzel került sor, úgy a kapcsolódó számlát az értékesítő, szolgáltatásnyújtó adóalanynak a teljesítéstől számított 15 napon belül kell kibocsátania.

A 122. §-hoz

Az online pénztárgépek működésével kapcsolatos gyakorlati tapasztalatok alapján indokolt az adatok felhasználási körének szélesítése. Az elektronikus hírközlő hálózatot biztosító mobilszolgáltatóktól a NAV-nak az online pénztárgépek felügyeletének ellátása érdekében számos adatra van szüksége (szolgáltatás szüneteltetésére, megszüntetésére vonatkozóan), a törvény ezen adatszolgáltatás jogi alapját teremti meg.

A 123. §-hoz

A módosítás révén a különbözeti adózás szerint eljáró viszonteladóknak a különbözeti adózással értékesített termékeinek a beszerzéséhez (ideértve azok Közösségen belüli beszerzését is), importjához kapcsolódó áfa marad kizárólag levonási tilalom alatt, az egyéb input áfa - az Áfa tv. általános szabályaiban előírt feltételek fennállása esetén - levonhatóvá válik. Így például lehetővé válik a viszonteladók által értékesített használt személygépkocsik javítására, karbantartására jutó áfa 50%-ának levonása.

A 124. §-hoz

A törvény technikai módosításként rendezi azt a változást, miszerint az eddigi általános csoportmentességi rendelet helyébe egy új csoportmentességi rendelet lépett.

A 125. §-hoz

Indokolt a pénztárgépek forgalmazásának (értékesítésének) egyes szabályait rendeleti szinten rögzíteni, a törvény ennek megfelelően egészíti ki a vonatkozó törvényi felhatalmazó rendelkezést.

A 126. §-hoz

A törvény a jogharmonizációs klauzulát rögzíti.

A 127. §-hoz

A törvény elhagyja az áfa visszatérítésre vonatkozó viszonosság Norvég Királysággal való fennállásának megállapítását. A törvény egyúttal a lakóingatlanok értékesítésének könnyítését célozza azáltal, hogy lehetővé teszi, hogy azon belföldön nyilvántartásba vett adóalanyok, akik (amelyek) az adómentes ingatlanértékesítéseiket - a lakóingatlanokra is kiterjedően - adókötelessé tették, egyszeri alkalommal, 2015. február 28-ig az adóhatóság felé megtett nyilatkozatuk alapján dönthetnek úgy, hogy a lakóingatlanokat 2015. január 1-jétől az Áfa tv. főszabálya szerint, adómentesen értékesítik. A nem lakóingatlanok, beépítetlen ingatlanok (ide nem értve az építési telket) tekintetében a korábban tett nyilatkozat továbbra is hatályos marad, vagyis a választás évét követő ötödik év végéig azokat csak adókötelesen értékesítheti az érintett adóalany.

A 128. §-hoz

A törvény a tételes áfa levonási tilalomnak a motorbenzin beszerzések egyes eseteire való feloldásához, illetve annak alkalmazásához társít átmeneti rendelkezéseket.

A 129. §-hoz

A törvény átmeneti rendelkezésként megállapítja, hogy amennyiben a portfólió-kezelést folyamatos teljesítésű ügyletként nyújtják, úgy az adókötelessé válás a 2014. december 31-e után kezdődött időszakra vonatkozó ellenértéket érinti először.

A 130. §-hoz

A számla kötelező adattartalma a tételes áfa jelentés értékhatárának csökkenése miatt változik. A törvény átmeneti rendelkezésben állapítja meg, hogy a változó adattartalom alkalmazása a 2014. évben, de 2015. évi teljesítési időponttal kiállított, 2 000 000 forintot el nem érő áthárított adót tartalmazó számlák esetében még nem kötelező.

A 131. §-hoz

A törvény a munkaerő kölcsönzése esetében határoz meg átmeneti szabályt a fordított adózás alkalmazására.

A 132. §-hoz

A törvény a köztes terméknek minősülő, nagy testű élőállatok (szarvasmarha, juh és kecske) és vágott testek értékesítésére vonatkozó áfa-kulcs 27%-ról 5%-ra történő csökkentésére határoz meg átmeneti szabályt.

A 133. §-hoz

A törvény az időszakos elszámolású könyvviteli, könyvvizsgálati, adótanácsadási szolgáltatások tekintetében állapítja meg az átmeneti rendelkezéseket, melynek értelmében az új előírásokat az olyan 2015. június 30-át követően kezdődő elszámolással vagy fizetéssel érintett időszakokra kell először alkalmazni, amely tekintetében a fizetés esedékessége 2015. június 30-át követő időpont.

A 134. §-hoz

A törvény ezen túlmentően az időszakos elszámolású ügyletek tekintetében állapítja meg az átmeneti rendelkezéseket, melynek értelmében az új előírásokat a 2015. december 31-ét követően kezdődő olyan elszámolási időszakok esetében kell alkalmazni, melyek vonatkozásában a fizetés esedékessége 2015. december 31-ét követő időpont.

A 135. §-hoz

A törvény a 2013/61/EU tanácsi irányelvvel összhangban rendezi, hogy Mayotte az áfa szabályok alkalmazásában nem minősül a Közösség területének.

A törvény a belföldön kizárólag áfa-raktárból történő Közösségen belüli adómentes értékesítést végző külföldi adóalanynak a belföldi adóalanykénti bejelentkezési kötelezettség alóli mentesítéséhez szükséges további áfa-szabályokat tartalmazza.

A törvény - az élő- és félsertés értékesítésére vonatkozó áfa kulcs csökkentésének pozitív tapasztalataiból kiindulva - a szarvasmarhafélék, juh és kecske termékpályákon tapasztalható áfa csalások és számla nélküli értékesítések visszaszorítása érdekében 2015. január 1-jétől 27%-ról 5%-ra csökkenti a köztes terméknek minősülő, nagy testű élőállatok (szarvasmarha, juh és kecske) és vágott testek értékesítésére alkalmazandó áfa kulcsot.

A 136. §-hoz

Technikai és értelmezést pontosító módosítás. Ezen túlmenően, mivel az Art. úgy módosul, hogy a jövőben - a belföldi áfa összesítő keretében - az 1 millió forintot elérő vagy azt meghaladó áfa-összeget tartalmazó számlákról kell majd tételesen jelenteni, e változást szükséges átvezetni a számla kötelező adattartalmára vonatkozó Áfa tv.-beli szabályokon is. A törvény ezt a módosítást is tartalmazza.

A 137. §-hoz

Az időszakos elszámolású ügyletekre vonatkozó egyes előírások hatályon kívül helyezését rögzíti.

12. Az egyes pénzügyi tárgyú törvények módosításáról szóló 2014. évi XXXIII. törvény módosítása

A 138. §-hoz

Az acéliparban tapasztalt áfa csalások visszaszorítása érdekében - a 2013/43/EU tanácsi irányelv adta lehetőséggel élve - bevezetendő fordított adózás alá kerülő termékek körét pontosítja a törvény.

III. Fejezet

HELYI ADÓZÁST ÉS EGYES ÁGAZATI ADÓKAT ÉRINTŐ MÓDOSÍTÁSOK

13. A helyi adókról szóló 1990. évi C. törvény módosítása

A 139. §-hoz

A helyi adókról szóló 1990. évi C. törvény (Htv.) jelenleg arra ad felhatalmazást a települési önkormányzatoknak, hogy a Htv. keretei között az illetékességi területükön ún. helyi adókat vezessen be. A törvény értelmében az önkormányzatok - jelenleg is széles körű - adóztatási mozgástere tovább bővül azáltal, hogy jogosultakká válnak arra, hogy a helyi adók mellett un. települési adókat is bevezethessenek a település illetékességi területén.

A 140. §-hoz

A törvény értelmében a Htv. kiegészül egy új, 1/A. §-sal, amely rögzíti a települési adó bevezetésének kereteit. A települési adó lehet bármilyen adó, ha annak működtetését törvény nem tiltja. A törvény szerint az önkormányzatok által újonnan bevezethető települési adó(k) nem terhelhetnek olyan adótárgyat, amelyre törvényben meghatározott - így akár központi, akár helyi - közteher vonatkozik. További rendelet-alkotási korlát, hogy a települési adónak (adóknak) nem lehet alanya szervezet vagy vállalkozói minőségére tekintettel vállalkozó. Egyéb adóztatási korlátot a Htv. az önkormányzatok számára a települési adók kapcsán nem állapít meg és azt is kifejezetten rögzíti, hogy a Htv. bármely rendelkezése ezen adókra csak akkor alkalmazandó, ha a Htv. kifejezetten így rendelkezik.

Végezetül a törvény utal arra, hogy a települési adóval kapcsolatos eljárási kérdésekben az adózás rendjéről szóló törvényt kell alkalmazni, az ott nem szabályozott, a települési adót érintő eljárási kérdésekben (pl.: bevallás határnapja, adófizetés esedékessége) pedig az önkormányzat rendeletet alkothat.

A 141. §-hoz

A Htv. 19. §-ának jelenleg hatályos b) pontja értelmében mentes a telekadó alól a belterületi, 1 hektár alatti, művelés alól kivett terület, ha azt ténylegesen művelik és ezt a tényt az erre kijelölt mezőgazdasági igazgatási szerv (Nemzeti Agrárkamara) is igazolja. Problémát jelent ugyanakkor, hogy az ágazati jogszabályok alapján, a terület gyommentesítése is mezőgazdasági művelésnek minősül. A spekulációs céllal megszerzett (sokszor építésre alkalmas) telkek esetén tehát az adó kijátszható azáltal, ha a tulajdonos vagy bárki más a földterületen a gyommentesítést elvégzi. Erre figyelemmel a törvény egyértelművé teszi, hogy a gyommentesítés, kaszálás nem minősül mezőgazdasági művelésnek.

A 142. §-hoz

A hatályos szabályozás az szerint az elábé sávos levonhatóságának megállapításakor az adóalannyal az adóév során kapcsolt vállalkozási viszonyban lévő vállalkozások nettó árbevétel- és elábé-adatait is korlátozás nélkül figyelembe kell venni. A törvény méltányosabb szabályt fogalmaz meg, kimondva, hogy a kapcsolt vállalkozásokra vonatkozó árbevétel- és elábé-értékeket csak a kapcsolt vállalkozási viszony fennállásának időtartamára jutó - napi időarányosítással megállapított - összegben kell figyelembe venni.

A 143. §-hoz

A hatályos szabályozás értelmében valamennyi vállalkozási tevékenységet folytató gazdálkodó szervezet - megjelenési formájától függetlenül - alanya a helyi iparűzési adónak. Mindez azt jelenti, hogy - értelemszerűen - iparűzési adóalanynak minősülnek a mezőgazdasági szektorban működő beszerző és értékesítő szövetkezetek is. Ezen szövetkezeteknek ugyanakkor az a sajátossága, hogy mivel tagjaik termékeit saját nevükben nyereségszerzési cél nélkül értékesítik, illetve a tagok számára vásárolt termékeket részükre beszerzési áron adják tovább, amellett, hogy magas nettó árbevételre tesznek szert, árrésük nincs. Rájuk is vonatkozik ugyanakkor az elábé nettó árbevétel nagyságától függő nettó árbevétel-csökkentő korlátozása, azaz esetükben árrés híján is iparűzési adóalap keletkezik A fizetendő adó végső soron a szövetkezeti tag, mezőgazdasági termelők terhét jelenti. Erre tekintettel a törvény mentesíti a helyi iparűzési adó alól azokat a szövetkezet, amelynek nettó árbevétele legalább 95%-ban tagjai részére történő értékesítésből vagy tagjai termékeinek értékesítéséből származik.

Mivel a beszerző és értékesítő szövetkezetek helyi iparűzési adóalanyiság alól való kiemelése az uniós jog értelmében állami támogatás, ezért a módosítás egyértelművé teszi, hogy ez a mentesítés uniós jogi szempontból mezőgazdasági célú csekély összegű (de minimis) támogatásnak minősül, így az azt igénybe vevő jogalany köteles annak értékét más támogatásokkal összeszámítani.

A 144-145. §-hoz

A Htv. 42/B. § (1) bekezdését megállapító rendelkezés - az adózók adókötelezettség - teljesítésének a megkönnyítése érdekében - egyrészt előírja az önkormányzatok számára, hogy a helyi adók mellett az általuk bevezetendő települési adóról is szolgáltassanak adatot a kincstár számára, másrészt pedig kiegészíti azon adatok körét, amelyekről az önkormányzatok kötelező jelleggel adatot szolgáltatnak a Kincstár számára, így az általuk bevezetett helyi, illetve települési adónemek pénzforgalmi jelzőszámáról vagyis arról a bankszámlaszámról, amelyre az adott adót az adóalanyok kötelesek megfizetni. Ezt az adatot a Kincstár a részére szolgáltatott többi adattal együtt honlapján közzéteszi, így az adózók számára a Kincstár honlapján fellelhető országos adatbázis megnyitásával nyilvánvalóvá válik, hogy az adott helyi adó-, települési adófizetési kötelezettségüket milyen számlaszámra kötelesek teljesíteni.

A kincstár részére - közzétételi célból - történő adatszolgáltatás rendje abban is változik, hogy a jövőben az önkormányzatok nem az adórendelet kihirdetésétől számított öt napon belül, hanem a rendelet hatálybalépést megelőző hónap ötödik napjáig kötelesek az adatszolgáltatásra. Ez a megoldás biztosítja azt, hogy ha egy önkormányzat a hatályba lépést megelőzően hónapokkal kihirdeti a rendeletét, akkor ne álljon elő az a helyzet, hogy a hatályos adószabályok már nem szerepelnek a kincstár honlapján közzétett adatbázisban, hanem az adózó csak egy jövőbeli szabályozás részleteiről tájékozódhat.

Az önkormányzati adóhatóságok - a Htv. 44. §-a értelmében - a hatályos szabályok szerint az adópolitikáért felelős miniszter engedélyét bíró önkormányzati adó - feldolgozási programrendszert használhatnak, ugyanakkor nem kizárt, hogy piaci szereplőt bízzanak meg adó-feldolgozási számítógépes program fejlesztésével. Ennek alkalmazása azonban csak akkor lehetséges, ha a programrendszer használatát a nemzetgazdasági miniszter engedélyezi. Gazdasági és adószakmai okok szólnak azonban amellett, hogy valamennyi önkormányzat egyféle programot használjon, s ezt a kincstár bocsássa rendelkezésükre, azaz, hogy a számítógépes program létrehozatala, fejlesztése állami feladat legyen. A bizalmas adóadatok nyilvántartása csak olyan programmal képzelhető el, amely állami érdekkörben van. Ezért a törvény - a Htv. 44. §-ának kihirdetéssel hatályba léptetendő módosításával - előírja, hogy az önkormányzatok csak a kincstár által rendelkezésre bocsátott programrendszert használhatják.

A 146. §-hoz

A Htv. 11. §-ának (1) bekezdése szerint adóköteles az önkormányzat illetékességi területén lévő építmények közül a lakás és a nem lakás céljára szolgáló épület, épületrész. A fenti rendelkezéshez kapcsolódón a módosítás - hiánypótló jelleggel - értelmező rendelkezésben rögzíti, hogy a Htv. alkalmazásában mit kell a nem lakás célú épület, épületrész fogalma alatt érteni.

Emellett, a beszerző és értékesítő szövetkezeteknek a Htv. módosítása értelmében előálló helyi iparűzési adómentessége okán a módosítás a beszerző, értékesítő szövetkezetek meghatározására a Htv.-be új értelmező rendelkezést épít be.

A 147. §-hoz

A módosítás - összefüggésben a beszerző, értékesítő szövetkezetek helyi iparűzési adómentességével - a Htv.-t egy új 53. §-sal egészíti ki, amely az állami támogatási záradékot tartalmazza.

A 148. §-hoz

A Polgári Törvénykönyvről szóló 2013. évi V. törvény (új Ptk.) értelmében az átalakulás polgári jogi fogalma - a korábbi szabályozástól eltérően - már nem foglalja magában az egyesülést és a szétválást. Az egyértelmű jogalkalmazás, valamint a jogszabályok egységes fogalmi rendjének a biztosítása érdekében a Htv. azon rendelkezései, amelyek az átalakult társaságokra írnak elő speciális szabályt, kiegészülnek az egyesülésre és a szétválásra vonatkozó hivatkozással is.

Emellett a törvény a települési adó bevezetése miatt - a félreértések elkerülése érdekében - korrigálja a Htv. egyik, helyi iparűzési adóval kapcsolatos alcímét.

A 149. §-hoz

Hatályon kívül helyező rendelkezés.

14. A gépjárműadóról szóló 1991. évi LXXXII. törvény módosítása

A 150. §-hoz

A törvény - az egyértelmű jogalkalmazást segítve - újrakodifikálja a cégautóadó alanyra vonatkozó rendelkezést és önálló bekezdésekben szabályozza az egyes adóalanyi tényállásokat. Mindemellett a törvény új tényállásként rögzíti, hogy a magyar állam tulajdonában álló (általa vásárolt, örökölt vagy más módon szerzett) személygépkocsi után a cégautóadó alanya - főszabályként - az a személy vagy szervezet, amely a személygépkocsi, mint állami tulajdon felett a vagyonkezelői jogot gyakorolja. Kivételt képez az az eset, ha az állami tulajdonú személygépkocsira használati jogot alapítottak, ez estben ugyanis ezen jog jogosítottja minősül adóalanynak.

A 151. §-hoz

A törvény kibővíti a cégautóadó alól mentességet élvező személygépkocsik körét azon személygépkocsikkal, amely törvényes öröklés útján, azaz azért kerültek a magyar állam tulajdonában, mert az örökhagyó egyéb törvényes örökössel nem rendelkezett, illetve végrendelet hiányában halt meg. Ezen személygépkocsik utáni adót az MNV Zrt-nek kell megfizetni, mindaddig amíg azokat vagyonkezelésbe nem adja. A mentesség a törvény szerint csak addig illeti meg ezen személygépkocsikat, ameddig a hozzájuk kapcsolódó vagyonkezelői vagy használati jogot az örökösi jogállást gyakorló MNV Zrt. más személy vagy szervezet (pl. költségvetési szerv, vagy állami tulajdonban álló gazdasági társaság) részére át nem adja. Ettől az időponttól ugyanis a személygépkocsi hasznosítása ismét megvalósul, így indokolatlan adómentessége további fenntartása.

A 152. §-hoz

Előfordul, hogy a cégautóadó alanya örökléssel jut személygépkocsihoz, a hagyatéki eljárás azonban elhúzódik. Ekkor az adókötelezettség-teljesítés (bevallás-benyújtás nem történhet meg jogszerűen, azaz határidőben). Ezért a törvény rögzíti, hogy ebben az esetben a hagyatékátadó végzést követő hónap 20. napjáig kell a bevallást benyújtani. A törvény azt is rögzíti, hogy az adómentes járművekről nem kell bevallást benyújtani.

A 153. §-hoz

A törvény értelmezi a pénzügyi lízing fogalmát, továbbá pontosítja a környezetvédelmi osztályjelzés fogalmát.

A 154. §-hoz

Jogtechnikai pontosítás.

A 155. §-hoz

Technikai dereguláció.

15. A Kutatási és Technológiai Innovációs Alapról szóló 2003. évi XC. törvény módosítása

A 156. §-hoz

Jogtechnikai jellegű pontosítás.

16. A távhőszolgáltatás versenyképesebbé tételéről szóló 2008. évi LXVII. törvény módosítása

A 157. §-hoz

A törvény a társasági adózásban ismert szabályozáshoz hasonlóan pontosítja, hogy a visszafizetési kötelezettség nélkül adott juttatások növelik az adóalapot, ide nem értve azt az esetet, amikor a helyi önkormányzat részére, törvényben meghatározott kötelezettségen alapuló juttatásra kerül sor.

A törvény szerint az adóalany jogutódlással (átalakulással, egyesüléssel, szétválással) történő megszűnése esetén a jogelődnél utolsó adóévében, az adóalanyból történő kiválás esetén a jogutódnál első adóévében, a végleges vagyonmérlegében kimutatott pozitív összevont átértékelési különbözet a várható kötelezettségekre és a jövőbeni költségekre képzett céltartalék felértékelésével növelt, valamint korábban az adózás előtti eredményt növelő tételként számításba vett céltartalék leértékelésével csökkentett összege növeli az adózás előtti eredményt.

A törvény - a társasági adó szabályozásával egyezően - rendezi a céltartalék képzésének kérdését. Ennek megfelelően a 2015. adóévtől kezdődően a várható kötelezettségekre és a jövőbeni költségekre képzett céltartalék, céltartalékot növelő összeg növeli az adózás előtti eredményt.

A törvény a társasági adózásban ismert szabályozáshoz hasonlóan pontosítja, hogy a visszafizetési kötelezettség nélkül kapott juttatások csökkentik az adóalapot, ide nem értve azt az esetet, amikor a helyi önkormányzat által adott, törvényben meghatározott kötelezettségen alapuló juttatásra kerül sor.

A törvény a céltartalék feloldása kapcsán rögzíti, hogy a várható kötelezettségekre és a jövőbeni költségekre képzett céltartalék felhasználása miatt az adóévben bevételként elszámolt összeg - ha a céltartalék képzése kapcsán az adózó a korábbiakban növelte az adózás előtti eredményét - csökkenti az energiaellátók jövedelemadójának alapját.

A törvény szerint emellett - a társasági adó szabályozásával egyezően - az értékvesztés visszaírásával (bevételéként történő elszámolásával) csökkenthetővé válik az adózás előtti eredmény, tekintettel arra, hogy az értékvesztés összegét az adózó egyszer már az adózás előtti eredmény növelő tételként kellett, hogy figyelembe vegye.

A 158. §-hoz

Az energiaellátók jövedelemadójának alanyait a 2014-es adóévtől adóelőleg-fizetési kötelezettség is terheli, ugyanakkor a „feltöltési” kötelezettségre vonatkozó szabály változatlanul hatályban maradt. A jelenlegi szabályok szerint az adózóknak az adóév utolsó hónapjának 20. napjáig meg kell fizetni a várható jövedelemadó 90 százalékát, de a korábban megfizetett adóelőlegek beszámítására a jogszabály nem ad lehetőséget. A módosítás adózói választás alapján már a 2014. adóévre alkalmazható. Ennek rendezése mellett az is előírásra kerül, hogy a megfizetett adóelőlegek összegét a várható fizetendő adóra teljes összegére, és nem annak 90%-ára, kell kiegészítenie az adózónak, azzal, hogy az Art. 172. § (12) bekezdése ilyen esetben is megfelelően alkalmazható.

A 159. §-hoz

Jogtechnikai jellegű pontosítás.

A 160. §-hoz

Átmeneti rendelkezések.

A 161. §-hoz

Jogtechnikai jellegű pontosítások.

17. A népegészségügyi termékadóról 2011. évi CIII. törvény módosítása

A 162. §-hoz

A népegészségügyi termékadó (Neta) Neta-köteles termékek körének egy új termékcsoporttal, az alkoholos italokkal való kiegészítése szükségessé teszi a Neta tv. értelmező rendelkezéseinek kiegészítését három új fogalommal, az adalékanyag, a gyógynövény és a gyümölcspárlat fogalmával.

Ezen túlmenően - tekintettel arra, hogy a törvény kiemeli a Neta-köteles előrecsomagolt cukrozott készítmények köréből a legalább 20%-os méztartalmú, de legfeljebb 40%-os cukortartalmú termékeket - az értelmező rendelkezések között szükséges definiálni a méz fogalmát is.

A 163. §-hoz

A törvény - a méz kedvező élettani hatására tekintettel - kiemeli az adóköteles cukrozott készítmények köréből azokat a termékeket, amelyek méztartalma legalább 20%, ugyanakkor cukortartalma nem haladja meg a 40%-ot.

A törvény szerint a Neta-köteles termékek köre egy új termékcsoporttal, az un. alkoholos italokkal egészül ki. Az alkoholos ital fogalmára a Neta tv. saját szabályozási koncepcióján belül egy önálló meghatározást ad. Ezen meghatározás szerint - kizárólag a Neta-kötelezettség szempontjából - alkoholos italnak minősül - a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény szerinti alkoholtermék, a Jöt. 68. § (1) bekezdésének hatálya alá tartozó italok (az ágazati jogszabályok szerint gyógyszernek vagy gyógyhatású készítménynek), a gyümölcspárlat és az adalékanyagot nem tartalmazó, legalább 7 fajta gyógynövény felhasználásával készült szeszes italok kivételével.

A 164. §-hoz

Az alkoholos italok Neta-köteles termékké válása okán a törvény kiegészíti a Neta tv. adómérték-szabályait az ezen termékkörre vonatkozó adómértékkel. Tekintettel arra, hogy az alkoholos italok egészségkárosító hatása függ az adott alkoholos ital alkoholtartalmától, így ezen termékkör esetében indokolt egy sávosan differenciált - az ital alkoholtartalmától függő - adómérték-tábla alkalmazása. Fontos összefüggés, hogy ez az adótábla teljes összhangban van a Neta tv. hatályos szabályaival, figyelemmel arra, hogy a jelenleg 20 forint/liter adómértékkel adózó ízesített sör és alkoholos frissítő alkoholtartalma az 5 térfogatszázalékot jellemzően nem haladja meg.

A 165. §-hoz

A törvény e pontja egy adóelkerülési lehetőséget zár ki. Abban az esetben ugyanis, ha a Neta tv. módosítása eredményeként alkoholos italnak minősülő, jelenleg magasabb jövedéki adótételű terméket 2014. évben belföldi teljesítési hellyel értékesítenek (például adóraktárban vagy adófelfüggesztéssel adóraktárak között), azonban csak jövőre bocsátanak a Jöt. szerint szabad-forgalomba, nem kellene népegészségügyi termékadót és a magasabb tétellel számítva jövedéki adót fizetni. A Neta tv.-be épülő új átmeneti szabály szerint, az adókötelezettség ekkor nem az első belföldi teljesítési helyű értékesítéshez, hanem - kivételes módon - a szabad forgalomba bocsátáshoz kötődik.

18. A reklámadóról szóló 2014. évi XXII. törvény módosítása

A 166-168. §-hoz

A módosítás pontosítva a reklám közzétételének fogalmát, hangsúlyozza, hogy a reklám-közzététel tényét nem befolyásolja, ha a felek (megrendelő és közzétevő) közti szerződés alapján a reklám közzététel helye, ideje és módja a közzétevő honlapján vagy műsoridejében előre meghatározott. E módosítás tehát kiemeli azt a hatályos szabályozásból is következő tényt, hogy ha reklám közzététele során a felek abban is megállapodnak, hogy a reklám az internetes oldal mely részén jelenjék meg (listázás vagy kiemelés) nem változtat azon, hogy reklám-közzétételről van szó.

A megrendelő adóalany adókötelezettség teljesítésének enyhítése érdekében a módosítás bővíti azon tényállások számát, melyek megvalósulása esetén a reklám-közzétételt megrendelő reklámadó-kötelezettsége nem áll elő. A hatályos szabályozás szerint a reklám-közzététel megrendelése csak akkor nem adóköteles, ha a közzétevő nyilatkozatot állít ki a megrendelőjének arról, hogy adókötelezettségét teljesíti vagy, hogy adókötelezettség nem terheli. Ehhez képest a módosítás eredményeként akkor sem lesz adóköteles a reklám-közzététel megrendelése, ha a megrendelő kéri nyilatkozat kiadását a közzétevőtől, s ezt a tényt hitelt érdemlő módon (pl. tértivevénnyel vagy - e-mailes kérelem esetén - olvasási jelentéssel) igazolni tudja, továbbá e tényt, a közzétevő személyét, és a közzététel ellenértékét az állami adóhatósághoz bejelenti. Az adókötelezettség alóli kimentés harmadik esete az, ha a megrendelő olyan személytől/szervezettől rendeli meg a reklám közzétételét, amely szerepel az állami adóhatóság honlapján közzétett, adókötelezettségüket jogszerű teljesítő, vagy adófizetésre nem kötelezett adóalanyok nyilvántartásában.

A törvény a közösségi közcélokat szolgáló sporttevékenységi formákkal összefüggésben, azok társadalmi hasznosságára tekintettel végzett reklám-közzétételi tevékenységet kivonja a reklámadó hatálya alól. A sportágazatban a hivatásos sporttevékenység keretében kifejtett reklám közzététel minősül olyan gazdasági tevékenységnek, amelyhez indokoltan köthető reklámadó kötelezettség.

Végezetül a módosítás azt is rögzíti, hogy amennyiben az állami adóhatóság nyilvántartásban szerepel a reklám-közzétevő adóalany, akkor nem köteles nyilatkozni a reklámadó fizetési kötelezettségről vagy arról, hogy őt adófizetési kötelezettség nem terheli.

A 169. §-hoz

A módosítás értelmében - az arányos közteherviselés elvére figyelemmel - a reklámadó mértéke a reklám-közzétevő adóalanyok esetében a 20 Mrd forintot meghaladó adóalaprész után 40%-ról 50%-ra emelkedik.

A reklámadót - a reklámadóról szóló 2014. évi XXII. törvény értelmében - az adóalanynak egy progresszív mértékben emelkedő adómérték tábla alkalmazásával kell az adóévre megfizetnie. A hatályos szabályozás azonban nem tartalmaz arra vonatkozó rendelkezést, hogy mi a teendő akkor, az adóalany adóéve bármely okból 12 hónapnál rövidebb. A módosítás - ezt a hiátust pótolandó - rögzíti, hogy ebben az esetben az adóalanynak a tört adóévi adóalapját évesíteni kell, majd erre az adóalapra kell kiszámítani a mértéktábla szerinti sávok alkalmazásával az érvényesített adóösszeget. Az általa fizetendő adó az így kiszámított éves adóösszegnek az adóév naptári napjaival arányos része.

A 170. §-hoz

A hatályos szabályozás szerint a reklám-közzétevő adóalany esetében az adóalapjának megállapításakor az adóalannyal az adóév során kapcsolt vállalkozási viszonyban lévő vállalkozások teljes évi adóalapját korlátozás nélkül kell figyelembe venni. A törvény méltányosabb szabályt fogalmaz meg, kimondva, hogy a kapcsolt vállalkozásokra vonatkozó adóalap megállapításánál csak a kapcsolt vállalkozási viszony fennállásának időtartamára jutó - napi időarányosítással megállapított - adóalap összegét kell figyelembe venni.

A 171. §-hoz

A Polgári Törvénykönyvről szóló 2013. évi V. törvény (új Ptk.) értelmében az átalakulás polgári jogi fogalma - a korábbi szabályozástól eltérően - már nem foglalja magában az egyesülést és a szétválást. Az egyértelmű jogalkalmazás, valamint a jogszabályok egységes fogalmi rendjének a biztosítása érdekében az Rtv. azon rendelkezése (adóelőleg-számítási szabálya) , amely az átalakult társaságokra ír elő speciális szabályt, kiegészül az egyesülésre és a szétválásra vonatkozó hivatkozással is.

A 172. §-hoz

A megrendelő adóalanyok adókötelezettség teljesítésének könnyítése érdekében a módosítás egy új, a NAV által vezetett nyilvántartás bevezetését rendeli el. Ezen - a NAV honlapján közzétett - nyilvántartásban az állami adóhatóság egyrészt az adókötelezettségüket (azaz adó- és adóelőleg-bevallási és adófizetési kötelezettségüket) jogszerűen teljesítő, másrészt az adófizetésre nem köteles reklám-közzétevőket tartja nyilván, annak érdekében, hogy a megrendelők tudják egy adott közzétevőtől megrendelt reklám-közzététel esetén terheli-e őket adókötelezettség vagy sem.

A NAV által vezetett és a honlapján közzétett nyilvántartásba akkor vezethető fel a reklámot közzétevő adóalany, ha erre irányuló kérelmet terjeszt elő az adóhatóságnál és megállapítható, hogy az adókötelezettségét jogszerűen teljesítette vagy nyilatkozik arról, hogy őt az adóévben a reklámadóban adófizetési kötelezettség nem terheli. Ez utóbbi esetben az állami adóhatóság ellenőrzéssel vizsgálhatja a kérelmet előterjesztő nyilatkozatának a megalapozottságát.

Tekintettel arra, hogy a közzétevő adóalany a NAV által vezetett és közzétett nyilvántartásba vételét bármikor kezdeményezheti, így a NAV az adatbázist havonta, az adatváltozást (bejelentést) követő hónap 1. napjáig köteles frissíteni a hozzá az előző frissítés óta beérkezett adatokkal.

Figyelemmel arra, hogy az állami adóhatóság ezen nyilvántartása tulajdonképp - célja szerint - a jogkövető magatartást tanúsító, „jó” adózók nyilvántartása, így a NAV törli a nyilvántartásból az adózót, akkor ha ezt kéri; ha a bevallás-benyújtási vagy adófizetési kötelezettségét elmulasztja; ha az adóalanyt, annak ellenére, hogy ennek ellenkezőjéről nyilatkozott, az adóévben adókötelezettség terheli és e kötelezettségének nem tesz jogszerűen eleget; az adóévre nyilatkozó adóalany esetében, ha az adóév véget ér; ha az adóalany megszűnik, felszámolási, végelszámolási vagy kényszertörlési eljáráshatálya alatt áll, illetve akkor is, ha az adóalany adótartozása - bármely adónemben - a 100 000 forintot meghaladja.

A 173. §-hoz

A reklámadóról szóló törvény 2014-re vonatkozó átmeneti szabályai értelmében a 2014. évre minden adózó azonos adóalap után köteles adót fizetni, mégpedig a 2014. évi reklám-közzétételi tevékenységéből származó nettó árbevétel és nettó árbevételt korrigáló tételek együttes összege alapján. E szabály alkalmazása vonatozásában nincs jelentősége annak, hogy az adóalany üzleti éve a naptári évvel azonos, vagy attól eltér. Ezen szabályhoz képest a 2014. évet követő időszakra főszabály rögzíti azt, hogy a naptári évtől eltérő üzleti évet választó adózónak az adó- és adóelőleg-fizetési kötelezettségét az üzleti év első napján hatályos szabályok alapján kell teljesíteni.

Problémát az jelent, hogy a hatályos reklám-adószabályozás nem ad szabályt arra, hogy a naptári évtől eltérő üzleti évet választó adóalanyok esetében a 2014. évben kezdődő üzleti év 2015. január 1-jétől a 2014. évben kezdődő üzleti éve utolsó napjáig terjedő időszakra miként kell az adókötelezettséget teljesíteni, mit kell ezen időszakban adóalapnak tekinteni. Ezt a hiányt pótolja a módosítás, mely egy sajátos átmeneti adóévnek tekinti a kérdéses időszakot a naptári évtől eltérő üzleti éves adóalanyok számára. A törvény erre az időszakra írja elő az adó és az adóelőleg összegét, továbbá az adóelőleg megfizetésének időpontját. A törvény külön rögzíti, hogy nem kell e rendelkezést alkalmazni annak a naptári évtől eltérő évet választónak, amelyik a törvény hatálybalépését követően jött létre, hiszen e vállalkozás az adókötelezettségét nem az átmeneti szabályok alapján teljesíti.

A 174. §-hoz

A hatályos reklámadó-szabályozás értelmében - honosságától, illetőségétől függetlenül - adóalanynak minősül minden olyan személy vagy szervezet, amely a reklámadó-törvény szerinti adóköteles tevékenységet, azaz reklám-közzétételét vagy reklám-közzététel megrendelését végzi. Annak egyértelműsítése érdekében, hogy az adóalany illetőségének az adókötelezettség szempontjából nincs relevanciája, mert a reklámadó hatályos szabályozása nem szűkíti le személyi hatályát a közzétevő honossága szerint pontosítja az Rtv. 3. §-át.

IV. Fejezet

ILLETÉKEK

19. Az illetékekről szóló 1990. évi XCIII. törvény módosítása

A 175. §-hoz

A hatályos szabályozás - a kialakult gyakorlat ellenére - nem tartalmazza azt a feltételt, hogy viszonossági alapon csak a diplomáciai célú vagyonszerzések mentesek az illeték alól. A módosítás az egyértelmű jogértelmezést kívánja elősegíteni.

A 176. §-hoz

A bizalmi vagyonkezelési jogviszony kedvezményezettje a vagyonrendelő és a vagyonkezelő között létrejött szerződés alapján szerzi meg a vagyontárgyakat. Speciális szabályozás hiányában a szerződéskötés napján - adott esetben 15-20 évvel a vagyonszerzés előtt - keletkezne az illetékkötelezettsége, annak ellenére, hogy a ténylegesen megszerzett vagyonelemek és azok értéke ekkor még nem ismert. Indokolt tehát, hogy a kedvezményezettet terhelő illetékkötelezettség keletkezésének napja a tényleges vagyonszerzéshez kapcsolódjon.

A 177. §-hoz

Az Itv. értelmében az illeték alapja a vásárolt és a vásárlást megelőzően vagy azt követően eladott másik lakástulajdon forgalmi értékének különbözete. Azok a magánszemélyek, akik a lakástulajdonuk értékesítése előtt vásárolják meg a másik lakástulajdonukat - a hatályos szabályozás alapján -, a megszerzett lakás forgalmi értéke után kötelesek az adóhatóság által megállapított visszterhes vagyonátruházási illeték megfizetésére. Így a cserét pótló vétel kedvezményét csak utólag - a lakástulajdonuk eladásáról szóló igazolás benyújtását követően - érvényesíthetik. Mindez az adóhatóság számára - az illeték kiszabó határozat elkészítése és közlése, továbbá a megfizetett illeték visszatérítése miatt - indokolatlan költséget jelent, a lakásszerző számára pedig a korábbi, magasabb összegű illeték-fizetés miatt méltánytalan helyzetet.

A törvény célja kettős. Egyfelől csökkentse az állami adóhatóság adminisztrációs költségeit, másfelől kedvezőbb szabályt fogalmazzon azon lakásszerzőknek, akik csak a lakásvásárlást követően adják el másik lakástulajdonukat. E szabály a lakásvásárló nyilatkozata, kérelme esetén alkalmazható (e nyilatkozat, kérelem megfogalmazható a lakásvásárlásról szóló szerződésben is). Ilyen értelmű nyilatkozat esetén az állami adóhatóság a forgalmi értéket ugyan megállapítja, de nem kell fizetési meghagyást kiadnia. A lakástulajdon értékesítésének igazolásakor az eladott ingatlan forgalmi értékének figyelembe vételével kell megállapítani az illetéket és közölni az illeték összegét. Abban az esetben, ha az adózó nem értékesíti lakását vagy nem igazolja a lakás eladását, akkor a megállapított illetéket a nyilatkozat benyújtásától számított késedelmi pótlékkal növelt összegben kell megfizetni.

A 178. §-hoz

Szövegpontosítás, amely egyértelművé teszi, hogy a magánszemélyek egy éven belüli - a korábbihoz képest - kisebb forgalmi értékű lakásának megvásárlásához kapcsolódó illetékmentesség alkalmazása során, a jogügylet által érintett lakástulajdonok forgalmi értékét csökkenteni kell a haszonélvezet, használat értékével.

A 179. §-hoz

Az ügyfélbarát közigazgatás megteremtése érdekében a módosítás megszünteti a közigazgatási hatósági eljárási illeték bélyeglerovással történő megfizetésének főszabályát. A törvény az ügyfél választására bízza, hogy az eljárási illetékkötelezettségét - az Itv. speciális közigazgatási eljárási illetékfizetési esetein kívül - illetékbélyeg lerovásával vagy banki átutalással teljesíti.

A 180. §-hoz

A törvény az eljárási illetékfizetés nélkül benyújtott kérelmekhez kapcsolódó eljárásrendet rögzíti. Ennek keretében részletesen megállapítja egyfelől az illetékfizetésre történő felhívás, valamint az illetékfizetés részletes szabályait.

A 181. §-hoz

Az illetékbélyegek használatának visszaszorítása érdekében a törvény előírja, hogy amennyiben a bírósági eljárási illeték összege az 500 000 forintot meghaladja és a polgári perrendtartásról szóló törvény nem határoz meg 31 napnál rövidebb keresetindítási határidőt, az illetéket átutalással is meg lehet fizetni az állami adóhatóság elektronikus bírósági eljárási illetékbeszedési számlája javára. Ebben az esetben az eljárás kezdeményezőjének (illetve képviselőjének) e-bevallásban kell közölni a szükséges azonosító adatok mellett a per tárgyát, a pertárgyértéket, az ellenérdekű fél nevét, képviselőjét, lakóhelyét, illetve székhelyét, a fizetendő illeték összegét, valamint az eljáró bíróság nevét is. A bevallás önellenőrzésére legkésőbb a bevallott illeték teljes megfizetéséig van lehetőség. Az átutalás közleményében - az eljárás kezdeményezőjének adószáma, azonosító jele mellett - fel kell tüntetni az adóhatósági ügyszámot, amelyet az állami adóhatóság a fél (illetve képviselője) e-bevallása alapján e-úton küld meg részére. Az állami adóhatóság legkésőbb a bevallás beérkezésétől számított 8. munkanapon - papír alapon tájékoztatja az eljárás kezdeményezőjét (illetve képviselőjét), valamint az eljáró bíróságot a bevallott illetékről, az adóhatósági ügyszámról, valamint az e-bevallás adatairól. Az igazolás kiadásának feltétele, hogy az eljárás kezdeményezőjének nincs 5000 Ft-ot meghaladó önadózással teljesítendő bírósági eljárási illetéktartozása. A fél az állami adóhatóság által kiállított eredeti igazolást köteles az eljárást kezdeményező irathoz csatolni.

A 182. §-hoz

Tekintettel arra, hogy jelenleg az Itv.-nek nincs expressis verbis rendelkezése arról, hogy a fizetési felhívásban közölt bírósági eljárási illeték mely időpontban esedékes, a törvény meghatározza ennek időpontját, a közléstől számított 30. nap megjelölésével.

A 183. §-hoz

Az önadózással megfizetett bírósági eljárási illeték visszatérítésének kizárólag akkor van helye - annak okán, hogy az adózó nem kezdeményezett bírósági eljárást -, ha a bíróság igazolja, hogy az adózó nem nyújtott be olyan keresetlevelet, amelyen az elektronikus bevallás alapján kiadott adóhatósági ügyszámot tüntette fel.

A 184. §-hoz

Szövegpontosítás, amely egyértelműen meghatározza, hogy a sportcélú ingatlan illetékmentes szerzésekor vállalt feltételek teljesítésének elmaradása esetén a késedelmi pótlékot az eredeti esedékességtől kell megállapítani.

A 185. §-hoz

1. A Polgári Törvénykönyvről szóló 2013. évi V. törvény 3:39. §-a alapján az átalakulás fogalma alatt a társasági formaváltást kell érteni, az egyesülés és a szétválás azonban nem minősül átalakulásnak. A módosítás célja a polgári jogi és az illetékjogi szabályozás közötti összhang megteremtése.

2. és 4. A módosítás megakadályozza, hogy egyfelől az ingatlanforgalmazási célú illetékkedvezmény, másfelől a kapcsolt vállalkozások részére biztosított illetékmentességi rendelkezés kijátszható legyen az ingatlan olyan kapcsolt vállalkozások közötti átruházásával, ahol az ügyvezetés egyezőségére tekintettel az üzleti és pénzügyi politikára vonatkozó döntő befolyásgyakorlás valósul meg.

3. Az ingatlan-nyilvántartásról szóló 1997. évi CXLI. törvény végrehajtásáról szóló 109/1999. (XII. 29.) FVM rendelet 32/A. §-a értelmében az ún. zárt végű pénzügyi lízingügyletek esetén is a „lízingbeadás tényét” jegyzi fel az ingatlanügyi hatóság, miután 2014. július 11-étől hatályát vesztette az ingatlan-nyilvántartásról szóló 1997. évi CXLI. törvény 17. § (3) bekezdése, amely lehetővé tette a tulajdonjog fenntartással történt eladás tényének feljegyzését az ingatlan tulajdonjogának a futamidő végén - minden további jognyilatkozat nélkül (ide nem értve a tulajdonjog bejegyzési engedélyt) - történő átszállását eredményező pénzügyi lízingbeadásokkal összefüggésben. Ezért a törvény a lízingbeadás tényének igazolására az említett bejegyzést és a futamidő végén tulajdonjog-átszállást eredményező lízingszerződést rendeli el.

5. A Polgári Törvénykönyvről szóló 2013. évi V. törvény 3:39. §-a alapján az átalakulás fogalma alatt a társasági formaváltást kell érteni, az egyesülés és a szétválás azonban nem minősül átalakulásnak. A módosítás célja a polgári jogi és az illetékjogi szabályozás közötti összhang megteremtése.

6. A szövegpontosítás révén egyértelművé válik, hogy a forgalmi értéket az illetékfizetési kötelezettségtől függetlenül be kell jelenteni.

7. A törvény az állami adóhatóság adminisztrációs terheinek csökkentése érdekében kiegészíti azon illetékmentes vagyonszerzések körét (a feltétel nélkül személyes illetékmentes szervezetekkel), amelyek vagyonszerzésével összefüggésben - a 0 Ft-os illetékfizetési kötelezettségről - nem kell fizetési meghagyást kiadni. Az illetékmentesség alkalmazásának tényét mindösszesen az ügyiratra kell feljegyezni.

8. Jogtechnikai pontosítás.

9. Lásd 3. pont indokolását.

10. Az Itv. alkalmazásában a gazdálkodó szervezet akkor minősül belföldi ingatlanvagyonnal rendelkező társaságnak, ha a mérlegében kimutatott eszközök (ide nem értve a pénzeszközöket és a pénzköveteléseket) értékén belül a belföldi ingatlanok értékének aránya a 75%-ot meghaladja. Ez az arányszám kölcsönszerződésekkel, illetve aktív időbeli elhatárolásként kezelendő ügyletek generálásával könnyen manipulálható. A módosítás az adókijátszásra irányuló gyakorlat visszaszorítására irányul.

A 186. §-hoz

1. A szövegpontosítás célja az Itv. 2. § (2) és (3) bekezdései közötti teljes összhang megteremtése.

2. Tekintettel arra, hogy az ajándékozási illetékmérték sávosan progresszív rendszere 2013. január 1-jétől megszűnt, szükségtelen a több szerződéssel történő ingatlan-ajándékozás kapcsán az összeszámítási szabály.

3. Jogtechnikai pontosítás, tekintve, hogy a lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény 45. §-a hatályát vesztette.

4. A lízingcégek minden további feltétel nélkül igénybe vehetik a visszterhes vagyonátruházási illetékmentességet a gépjármű- és pótkocsi-szerzéseik után. Ebből következik, hogy a nettó árbevételük megoszlására utaló szabály szükségtelen.

5. Jogtechnikai pontosítás.

6. Jogtechnikai módosítás azzal összefüggésben, hogy a közigazgatási eljárási illetéket átutalással is meg lehet fizetni, s ez irányadó az adóügyben az adópolitikáért felelős miniszterhez és a NAV elnökéhez benyújtott felügyeleti intézkedés iránti kérelem illetékére.

7. Az elektronikus kapcsolattartás részletes eljárási szabályairól szóló jogszabály, vagyis az elektronikus közszolgáltatásokról szóló 225/2009. (X. 14.) Korm. rendelet hatályát vesztette, így szükséges a jogszabályra történő hivatkozás elhagyása az Itv.-ből.

8. Az Itv. 82. § (2) és (5) bekezdése tévesen rögzíti az illeték esedékességének napját. A szövegpontosítás célja az illetéktörvény belső koherenciájának megteremtése.

9. A módosítás révén egyértelművé válik, hogy az illetékkötelezettség keletkezésének időpontja az irányadó valamennyi vagyontárgy minősítése tekintetében.

20. A pénzügyi tranzakciós illetékről szóló 2012. évi CXVI. törvény módosítása

A 187. §-hoz

A törvény szerint a kincstár által vezetett valamennyi - és nemcsak az állami adóhatóság részére - vezetett nemzetgazdasági számlákon és az azokhoz kapcsolódóan nyitható alszámlákon megvalósuló fizetési műveletek mentesülnek a pénzügyi tranzakciós illeték alól.

A törvény szerint nem keletkezetnek pénzügyi tranzakciós illetékfizetési kötelezettséget egyes, a kincstár által vezetett lebonyolítási számlákon megvalósuló műveletek. Így például nem keletkeztet pénzügyi tranzakciós illetékkötelezettséget a kincstár által, a köznevelési, a szociális, gyermekjóléti és gyermekvédelmi humánszolgáltatások után nem állami intézmény fenntartójának biztosított hozzájárulás, a jelzőrendszeres házi segítségnyújtás, a szociális foglalkoztatás, az utcai szociális munka és a krízisközpontok támogatásának folyósítására vezetett lebonyolítási számlán megvalósuló fizetési művelet, és az önkormányzatok forgótőke kezelésére, nettófinanszírozás lebonyolítására vezetett számlán megvalósuló fizetési művelet.

A 188-190. §-hoz

A pénzügyi tranzakciós illetékről szóló törvény átalakítja a fizető fél által a kedvezményezett útján kezdeményezett fizetés illetékfizetési kötelezettségét. A tranzakciós illeték alapjára vonatkozó felsorolásban külön pontban kerül megnevezésre, hogy a fizető fél által a kedvezményezett útján kezdeményezett fizetés esetén az illeték alapja az általános szabálytól eltérően a fizető fél ugyanazon készpénz-helyettesítő fizetési eszközzel lebonyolított előző naptári évi fizetési műveleteinek összessége. Ezen egyetlen műveletnek tekintendő tranzakciók pénzügyi tranzakciós illetékének mértéke éves szinten 800 forint, azonban érintés nélküli fizetési funkcióval rendelkező készpénz-helyettesítő fizetési eszköz ezen funkciójának használatával végrehajtott műveletet is tartalmazó illetékalap esetén 500 forint. A pénzforgalmi szolgáltató a kártyás fizetési műveletre vonatkozó illetékkötelezettséget - egy alkalommal - a naptári év első hónapjának 20. napjáig állapítja meg, vallja be és fizeti meg.

A 191. §-hoz

Figyelemmel arra, hogy a fizető fél által a kedvezményezett útján kezdeményezett fizetés esetére a 2015-ös naptári év illetékkötelezettsége a 6. § (1) bekezdés h) pontja, 6. § (3) bekezdése, valamint a 7. § (1) bekezdés e)-f) pontja alapján kerüljön megállapításra, a törvény szerint a 6. § (1) bekezdés h) pontja, 6. § (3) bekezdése, valamint a 7. § (1) bekezdés e)-f) pontja szerint megállapított illetékkötelezettséget a pénzforgalmi szolgáltató első alkalommal 2015. január 20-ig állapítja meg, vallja be és fizeti meg.

A 192. §-hoz

Jogtechnikai jellegű pontosítások.

21. Az egyes adótörvények és azzal összefüggő egyéb törvények módosításáról szóló 2012. évi CLXXVIII. törvény módosítása

A 193. §-hoz

Az Európai Bizottság 2011-ben terjesztette elő a pénzügyi tranzakciós adó közös rendszeréről szóló irányelvtervezetet. Tekintettel arra, hogy a pénzügyi tranzakciós adó uniós szintű bevezetésének időpontja az elhúzódó tárgyalások következtében bizonytalanná vált, 11 tagállam 2012. év végén kérelmezte, hogy az irányelvet megerősített együttműködés keretében vezethessék be. A megerősített együttműködés kapcsán módosítás gondoskodott arról, hogy a hazai szabályozásban - a megerősített együttműködés keretében elfogadandó uniós irányelv-tervezet elfogadásakor - a tranzakciós illeték tárgyi hatálya kiterjesztésre kerüljön az értékpapír- és származtatott műveletekre. Ennek kapcsán a törvény jogalkalmazást és jogértelmezést elősegítő szándékkal előírja, hogy a pénzügyi tranzakciós illeték tőkepiaci műveletekre vonatkozó kiterjesztését csak a pénzügyi tranzakciós adó területén létrehozandó megerősített együttműködés végrehajtásáról szóló irányelv hatálybalépését követően, az irányelv alkalmazásának időpontjával kell alkalmazni. A törvény ezáltal gondoskodik arról, hogy Magyarország számára az alkalmazási időpontig eltelő időszak rendelkezésre álljon addig, amíg a belső rendelkezések hatályba lépnek.

V. Fejezet

ADÓIGAZGATÁST ÉRINTŐ MÓDOSÍTÁSOK

22. Az adózás rendjéről szóló 2003. évi XCII. törvény módosítása

A 194. §-hoz

Az Art. 130. §-a 2013. január 1-jével hatályon kívül helyezésre került, amelynek indoka a párhuzamos szabályozás megszüntetése volt, hiszen a hatályon kívül helyezett rendelkezés tartalmában megegyezett az Art. és a közigazgatási hatósági eljárás és szolgáltatás általános szabályairól szóló törvény alapelveiben kifejtett szabályokkal. Ugyanakkor a jogalkalmazás egyértelműsítése érdekében indokolttá vált az Art. jelenleg hatályos alapelvének a kiegészítése. A törvény szerint az adóhatóság a jogviszony alanyainak ellenőrzése során ugyanazt a vizsgálattal érintett és már minősített jogviszonyt nem minősítheti eltérően. Azonban amennyiben a korábban lefolytatott eljárás nem tartalmazott az adott jogviszonyra vonatkozóan minősítést, megállapítást, akkor nincs olyan minősítés, amely az adóhatóságot a későbbi eljárásban kötelezné.

A 195. §-hoz

A módosítás célja az alapelvi rendelkezés kiegészítése az alkalmazhatóság eseteinek pontosabb körülírásával. A módosítás egy tipikus agresszív adótervezési konstrukció (a szaknyelvben ún. hibrid struktúra) adójogi megítélése tekintetében teszi egyértelművé a jogalkalmazást. A kettős adóztatás elkerüléséről és az adóztatás kijátszásának megakadályozásáról szóló egyezményekkel ellent nem mondó, azokban részben megjelenő, részben jogértelmezéssel levezethető, azonban a hazai adójogban eddig egyértelműen meg nem jelenő szabály alapelvi szintű kimondása így teljes összhangba került a nemzetközi adójog elmúlt évekbeli fejlődésének irányával, az Európai Unió és az OECD ajánlásaival [Art. 2. § (2) bekezdés].

A 196. §-hoz

Adóügyekben az elektronikus ügyintézésre az Art.-ben és a felhatalmazása alapján kiadott, az adóügyek állami adóhatóság előtt történő elektronikus intézésének szabályairól és egyéb adózási tárgyú miniszteri rendeletek módosításáról szóló 47/2013. (XI. 7.) NGM rendeletben meghatározott ügycsoportokban van lehetőség (illetve számos esetben kötelező az elektronikus út igénybe vétele), ezért indokolt a Ket. ügyintézésre vonatkozó szabályainak alkalmazását adóügyekben kizárni. Amennyiben e rendszert az adózó rendelkezése felülírhatná, az az adóügyek intézését (pl. elektronikus bevallás-feldolgozás) jelentősen hátráltatná.

A Ket. ideiglenes biztosítási intézkedésre vonatkozó 29/A. § (1) bekezdése alapján nem egyértelmű a szabályozás abban a kérdésben, hogy az adóhatóságnak az ideiglenes biztosítási intézkedés alkalmazása során a Ket. vagy az Art. biztosítási intézkedésre vonatkozó rendelkezéseit kell-e alkalmaznia. A módosítás erre a kérdésre ad egyértelmű választ azzal, hogy az Art. biztosítási intézkedésre vonatkozó szabályait rendeli alkalmazni az ideiglenes biztosítási intézkedés adóhatóság által történő foganatosításakor.

A 197. §-hoz

Több esetben - a társszervek jelzései alapján - az állami adóhatóság tudomására jut, hogy a magánszemély járulékfizetési kötelezettsége megszűnt (pl. külföldön biztosított), azonban jelenleg az adóhatóságnak nincs jogszabályi felhatalmazása arra, hogy milyen okiratokat fogadhat el közvetlenül bizonyítékként.

A 198. §-hoz

A jelenlegi szabályok értelmében meghatározott külföldi adóalanyi kör mentesül a belföldi bejelentkezési kötelezettség alól, amennyiben a külföldi adóalany belföldi tevékenysége kizárólag arra korlátozódik, hogy áfa-raktárban értékesítsen terméket, vagy onnan harmadik országba exportáljon terméket, mivel ez esetben az ügyletek adómentesek. Azonban jelenleg nincs jogszabályi lehetőség arra, hogy mellőzni lehessen a külföldi adóalany esetében a bejelentkezési kötelezettséget, ha az adóalany belföldi tevékenysége kizárólag arra korlátozódik, hogy az áfa-raktárból Közösségen belüli adómentes értékesítést hajt végre. Ennek oka, hogy - az exporttal szemben - Közösségen belüli adómentes értékesítés esetében szükséges összesítő nyilatkozat benyújtása is, amelyhez szükséges a belföldi közösségi adószám. Ezt a problémát megoldandó, a törvény lehetővé teszi ez utóbbi esetben is, hogy a külföldi adóalany ne jelentkezzen be belföldön, feltéve, hogy helyette - megállapodás alapján - a Közösségen belüli adómentes értékesítéshez kapcsolódó adókötelezettségeket az adóraktár üzemeltetője végzi el.

A 199. §-hoz

Az (1)-(2) bekezdéshez lásd a 198. § indokolását.

Az Art. 34/A. §-ában foglalt rendelkezés nem a bevallás, hanem az adózási mód választására vonatkozó nyilatkozat javítását teszi lehetővé, így ez a szabályozási megoldás számos értelmezhetetlen probléma és kérdés elé állítja a jogalkalmazókat. A hivatkozott rendelkezés alapján nem egyértelmű, hogy milyen típusú választási lehetőségek korrekciójára van lehetősége az adózónak, a rendelkezés nem határozza meg, hogy adózó korábbi választását meddig módosíthatja (az ellenőrzés megkezdéséig-e vagy az alatt is), illetve, hogy a választás módosításának joga kiterjed-e az általános forgalmi adóban lehetővé tett választási jogokra is vagy sem. Tekintettel arra, hogy a rendelkezés elsődleges célja az áfa nyilatkozat kijavításának lehetővé tétele, a módosítás egyértelművé teszi, hogy a korrekció kezdeményezésének lehetősége az áfa nyilatkozat esetében áll fenn.

A 200. §-hoz

A törvény előírja az élelmiszer-értékesítést végző kezelőszemélyzet nélküli automaták üzemeltetőinek, hogy még az automata üzembe helyezése, a bejelentés adattartalmának változása, illetve az értékesítési tevékenység beszüntetése előtt jelentsék azt be az állami adóhatóságnak. A bejelentés részletszabályait miniszteri rendelet tartalmazza.

A törvény alapján az italautomaták regisztrációjához kapcsolódó díj mértéke 30 ezer forint.

A 201. §-hoz

Az Art. új bejelentési szabállyal egészül ki, mely bejelentést az Európai Unió más tagállamából Magyarország területére irányuló termékbeszerzést vagy egyéb célú behozatalt, Magyarország területéről az Európai Unió más tagállamába irányuló termékértékesítést vagy egyéb célú kivitelt, valamint belföldi forgalomban nem végfelhasználó részére történő első adóköteles termékértékesítést (a továbbiakban együtt: közúti fuvarozással járó tevékenység) folytató adózónak kell teljesítenie az állami adó- és vámhatóság felé. A bejelentés teljesítése az EKAER elnevezésű elektronikus rendszeren keresztül történik. A bejelentést valamennyi, közúti fuvarozással járó tevékenységgel kapcsolatban teljesíteni kell, az EKAER minden egyes ilyen tevékenységhez azonosító számot (EKAER számot) rendel.

A bejelentési kötelezettséggel az Útdíjtörvény szerinti, útdíjköteles, azaz 3,5 tonna össztömegnél nagyobb össztömegű gépjárművel végzett közúti fuvarozással járó tevékenységre vonatkozik, kivéve az ún. kockázatos termékeket, melyek esetében ennél alacsonyabb össztömegű gépjárművel történő fuvarozás esetén is bejelentési kötelezettség terheli az adózót. Kockázatos termékek esetén differenciál a szabályozás kockázatos élelmiszerek és egyéb termékek súlya, valamint értéke függvényében. További kötelezettség a kockázatos termékek közúti fuvarozásával kapcsolatban az ún. kockázati biztosíték nyújtása, az erre vonatkozó részletszabályokat szintén az Art. 11. számú melléklete tartalmazza.

A bejelentésre kötelezett (törvényes képviselő, állandó meghatalmazott) ügyfélkapun keresztül bejelenti, hogy mely személyek férhetnek hozzá az e célra kialakítandó webes felülethez, akik EKAER elektronikus felületen igényelt felhasználónév és jelszó megadásával teljesíthetik a bejelentéseket. Az ügyfélkapun történő jelszó és felhasználónév igénylés az azonosítás miatt alapvető fontosságú. Az elektronikus bejelentések megtételére jogosult személy nem kizárólag az Art. szerinti, adóügyekben eljárni jogosult képviselő lehet, hanem bármely természetes személy, aki kizárólag a bejelentő felülethez fér hozzá, azon bejelentést teljesít.

A 202. §-hoz

A törvény az élelmiszer-értékesítést végző kezelőszemélyzet nélküli automataberendezést üzemeltető adózók bejelentési, változás-bejelentési kötelezettségét határozza meg.

A 203. §-hoz

Mivel a gazdasági társaság vezető tisztségviselőjének e minőségében megszerzett tiszteletdíja az Szja tv. alapján nem önálló tevékenységből származó bevételnek minősül, ugyanakkor az Szja tv. egyéb bevételeket is nem önálló tevékenységből származó bevételként nevesít, ezért a bevallás vonatkozó sorából nem állapítható meg, hogy az ott bevallott összegből mekkora a vezető tisztségviselői tiszteletdíj. Tekintettel arra, hogy ezen információra a 2011/16/EU irányelv 8. cikkének jogharmonizációs célú hazai átvételéhez szükség van, ezért indokolt az adóbevallási szabályok módosítása.

A 2011/16/EU irányelv 8. cikkének jogharmonizációs célú hazai átvételének további feltétele, hogy az adóhatóság információval rendelkezzék az adatszolgáltatással érintett uniós illetőségű személyek részére életbiztosítási szerződés alapján történő biztosítói teljesítésről, továbbá az említett személyek ingatlan-értékesítésből és hasznosításból származó jövedelméről. A módosítás a bevallás adattartalmának bővítésével segíti az információcserére vonatkozó kötelezettség teljesítését.

A 204. §-hoz

Az adminisztrációs terhek csökkentése érdekében a törvény kimondja, hogy az egyébként tételes áfa adatszolgáltatásra kötelezett adózó az adott számla adótartalmának összegétől függetlenül adatot szolgáltathat a Nemzeti Adó- és Vámhivatalnak.

A 205. §-hoz

A 2014. március 15-én hatályba lépett új Ptk. az átalakulás, egyesülés, szétválás fogalmakat elkülönülten kezeli, ezért indokolt az Art. rendelkezéseiben is ezt a fogalmi meghatározást alkalmazni.

A 206. §-hoz

Az elkülönített bűnügyi letéti számlára a költségvetési csalás, adócsalás bűncselekmény megalapozott gyanúja miatt büntetőeljárás alá vont magánszemély - a büntetőeljárás megszüntetése, illetve a büntetés korlátlan enyhítése érdekében - a saját vagyonából teljesít befizetést. Tekintettel erre, indokolt és célszerű ezt a befizetést elszámolni a magánszemély adózó bármely egyéb nyilvántartott köztartozására azokban az esetekben, amikor a pénzt a büntetőeljárás megszüntetetése (bármely a büntetőjogi felelősség megállapítását mellőző befejezés), felmentő ítélet, vagy „enyhébb” ítélet miatt vissza kellene téríteni az adózónak, továbbá, amikor a bűncselekmény elkövetésével érintett adózónál - önkéntes teljesítés, vagy eredményes adóhatósági végrehajtás útján - az átvezetés időpontjában már nem áll fenn adótartozás. Ezzel egyrészről megtakaríthatóak lennének az önkéntes teljesítés hiánya miatti adóhatósági végrehajtás költségei, hiszen a magánszemélynek a már „az adóhatóságnál lévő vagyonából” rendezésre kerülne az adótartozás, másrészről a szabály az adótartozások hatékonyabb megtérülést és ezáltal az állami költségvetési bevételek növekedését eredményezné.

A 207. §-hoz

A 2011/16/EU irányelv 8. cikkének jogharmonizációs célú hazai átvételéhez szükséges, hogy az uniós adóügyi illetőségű személy hazai nyugdíjjövedelméről az adóhatóságnak információja legyen. Ennek megfelelően kerül sor az adatszolgáltatási kötelezettséget előíró rendelkezés jogharmonizációs célból történő beiktatására.

A törvény a banktitok iránti megkeresések hatékony teljesítésének biztosítását célozza.

Az Art. módosításával a NAV lehetőséget kap arra, hogy megkeresésre adatot kapjon az internetes vásárlások forgalmi adatairól a telekommunikációs cégektől (például: Telenor, Vodafone, T-mobile), amely az elektronikus szolgáltatások figyelését és feltérképezését segítené az adófizetési kötelezettség elősegítése érdekében.

A 208. §-hoz

Adóhatósági igazolás kiállítására vonatkozó szabályok bővítése. A jelenlegi szabályozás alapján az állami adóhatóság a külföldi hatóság által rendszeresített nyomtatványon csak illetőségigazolást állít ki a kérelmező részére, feltéve, hogy a kérelmező a nyomtatványhoz csatolja annak magyar nyelvű szakfordítását (kivéve, ha a nyomtatvány angol nyelvű). Tekintettel arra, hogy adózók már nem csak az illetőségüket, hanem egyéb adatokat is köteles igazolni a külföldi hatóságok felé, így indokolt a jelenlegi rendelkezések bővítése azzal, hogy a jövőben az állami adóhatóság adóhatósági igazolást (adó-, együttes adó, jövedelem- és illetőségigazolás) állít ki a külföldi hatóság által rendszeresített nyomtatványon, feltéve, ha a nyomtatvány angol nyelvű, vagy a kérelmező csatolja annak magyar nyelvű szakfordítását.

A 209. §-hoz

Tekintettel arra, hogy a szállítást végző személynek nem minden esetben van lehetősége a tényleges vevő, átvevő adatainak pontos megadására, illetve beazonosítására, ezért a törvény megteremti az áruszállításban érintett általános forgalmiadó-alany nyilatkoztatásának lehetőségét a valótlan tartalmú nyilatkozatok (fiktív címzett, illetve átvevő feltüntetése, a rendeltetési hely jellegével össze nem egyeztethető rakományok) kiszűréséhez. A törvény az áfa csalások megelőzését, megakadályozását, felderítését szolgálja. A nyilatkozat megtagadása hatósági zár alkalmazását vonja maga után.

A módosítás célja a hatósági zár alkalmazása esetköreinek pontosítása, a különösen kirívó kockázati tényezők felsorolásával. Kockázati tényezőként felsorolt körülmények azok, amelyekből az előzetes kockázatkezelés, illetve a közúti ellenőrzés során alapos okkal feltételezhető, hogy az adózó tevékenysége a jogszabályoknak, illetve a fuvarokmányoknak nem felel meg. Önmagában egyetlen jellemző sem indokolja a hatósági zár alkalmazását, azt az állami adó- és vámhatóság a rendelkezésre álló információk, valamint a tények, körülmények teljes körű vizsgálata alapján határozza meg, ezért a hatósági zár alkalmazását, mint lehetőséget tartalmazza a törvényszöveg.

A 210. §-hoz

Az Európai Unió több országában is működő gyakorlattal összhangban a törvény rögzíti, hogy, amennyiben az állami adóhatóság a rendelkezésére álló adatok, illetve eljárása során feltárt tények, körülmények alapján több adózót - egymással összefüggő módon - érintő olyan szerződéses vagy egyéb kapcsolatot észlel, amellyel összefüggésben adókijátszásra, az adótörvényekben foglalt rendelkezések megkerülésére irányuló magatartást állapít meg, vagy ilyet valószínűsít, az érintett adózót a rendeltetésszerű és körültekintő joggyakorlás előmozdítása érdekében tájékoztathatja más adózók vonatkozásában észlelt tényekről, körülményekről.

A 211. §-hoz

A rendelkezésének célja lehetőséget biztosítani az adózóknak arra, hogy a tartós feltételes adómegállapítás alkalmazhatósága kezdő időpontját meghatározhassák.

A törvény célja a feltételes adómegállapítás adóhatóságra gyakorolt kötelező erejét határidőhöz kötni, mivel az idő múlására tekintettel bekövetkező jogszabályváltozások és a gazdasági körülmények folyamatos alakulása miatt indokolatlan a feltételes adómegállapítások alkalmazhatóságának korlátlan fenntartása. A törvény értelmében a feltételes adómegállapítást érdemben érintő jogszabály, illetve tartalmi tényállásváltozás esetkörén túl, a nemzetközi jogi kötelezettség változás esetén, annak hatályba lépésének időpontjától sem alkalmazható a feltételes adómegállapítás.

A rendelkezés alapján az adózó kérheti az általa előzetesen felszámított általános forgalmi adó megosztására alkalmazandó módszer megfelelőségének megállapítását. Továbbá az előzetesen felszámított általános forgalmi adó megosztására alkalmazandó számítási módszerre vonatkozó kérelem nem terjeszthető elő egyszerre jogügyletre vonatkozó feltételes adómegállapítás iránti kérelemmel.

A 212. §-hoz

A törvény célja lehetőséget biztosítani az adózó részére, hogy a feltételes adómegállapítás kötőereje az 5 évet követően 2 évvel meghosszabbítható legyen. A tartós feltételes adómegállapítások esetében ez a lehetőség azonban nem biztosított az adózók részére.

A 213. §-hoz

Az Art. 136/B. §-ában szabályozott jogorvoslati eljárásban a másodfokú adóhatóságnak utólagos adómegállapítás, illetve mögöttes felelősségre kötelezés tárgyában is döntenie kell, méghozzá egy határozatban. Az általános szabályok szerint utólagos adómegállapításnál a határozathozatalra 60 nap, míg a mögöttes felelősségre kötelezés tárgyában 30 nap áll rendelkezésre. A 136/B. § ugyanakkor nem rendezi, hogy a két határidő közül melyiket kell alkalmazni. A törvény egyértelművé teszi az e §-ban szabályozott különös eljárás kapcsán, hogy a határozatot 60 napon belül kell meghoznia az adóhatóságnak.

A 214. §-hoz

A csődbűncselekmény is adóbevétel csökkentésével kapcsolatos bűncselekménynek tekintendő. A csődbűncselekmény elkövetésével kapcsolatban hozott jogerős marasztaló bírósági ítélet alapján a terhelttel szemben határozat, végrehajtható okirat hozható, végrehajtás foganatosítható. Azonban ha időközben az adó megállapításhoz való jog az adózóval szemben elévül, akkor ilyen határozat nem hozható meg az elkövetővel szemben. Mindezen problémák kiküszöbölésére indokolt a jogszabály módosítása a törvény szerint.

A 215. §-hoz

Az (1) bekezdéshez: Az eljárás ismételt akadályozása esetén az adózóval szemben a fokozatosság elve alapján magasabb szankció szabható ki.

A (2) bekezdéshez: A közúti fuvarozással járó tevékenységgel kapcsolatos bejelentési kötelezettség nem teljesítésének jogkövetkezménye, hogy a be nem jelentett termék igazolatlan eredetűnek minősül, és az állami adó- és vámhatóság a be nem jelentett áru értékének 40%-áig terjedő mulasztási bírságot szabhat ki.

A 216. §-hoz

Az EKAER rendszerbe történő bejelentési kötelezettség nem teljesítése esetén kiszabott mulasztási bírság szankcióval összefüggésben az Art. előírja, hogy ebben az esetben - az igazolatlan eredetűnek minősülő - fuvarozott termék a bírság összegének mértékéig lefoglalható, melyről a bírságot kiszabó határozatban rendelkezik az állami adó- és vámhatóság. A lefoglalásról jegyzőkönyv készül, a lefoglalt ingóság zár alá vehető és elszállíttatható.

A 217. §-hoz

Az (1) bekezdéshez: A jogharmonizációs rendelkezés célja, hogy megkönnyítse az adóhatóság és az érintett adózók és adatszolgáltatásra kötelezettek számára az automatikus információcseréből származó adminisztratív kötelezettségek teljesítését.

A (2) bekezdéshez: A törvény pontosítja az élelmiszer-értékesítést végző, kezelőszemélyzet nélküli automata berendezésekre vonatkozó bejelentési kötelezettséggel kapcsolatos felhatalmazó rendelkezést.

A (3) bekezdéshez: Az adótanácsadók, az adószakértők és az okleveles adószakértők kötelező továbbképzésének szabályait az adótanácsadói, az adószakértői és az okleveles adószakértői tevékenység végzésére jogosító engedélyek kiadásának és visszavonásának feltételeiről, továbbá a kapcsolódó nyilvántartás vezetésének és a nyilvántartásban szereplők továbbképzésének szabályairól szóló 26/2008. (VIII. 30.) PM rendelet tartalmazza. Ennek alapján a továbbképzési programok szervezésére és lebonyolítására a nyilvántartásba vételt végző szervezet pályázati felhívása alapján pályázatot (kreditpont-minősítési kérelmet) nyújthatnak be azok a szervezetek, amelyek megfelelnek a PM rendeletben foglalt feltételeknek. A pályázatok elbírálásáért illetéktörvény alapján általános közigazgatási eljárási illetéket kell fizetnie a pályázóknak. A törvény alapján az adópolitikáért felelős miniszter pályázat elbírálásáért igazgatási szolgáltatási díj fizetését rendelheti el.

A (4) bekezdéshez: A 48/2013. (XI. 15.) NGM rendelet 48. §-a írja elő az éves kötelező felülvizsgálatát az online pénztárgépeknek. A felhatalmazó rendelkezéssel az adópolitikáért felelős miniszter ezen éves felülvizsgálatnak a díját hatósági árként rendeletben megállapíthatja.

A módosítás felhatalmazást ad az adópolitikáért felelős miniszternek az AKIR működéséhez szükséges részletszabályok rendeleti szintű megalkotására. Felhatalmazást biztosít az adópolitikáért felelős miniszternek kockázatos termékkörök rendeleti szintű megalkotására.

A 218-219. §-hoz

A módosítás szektorsemlegesen állapítja meg az ukrajnai helyzet miatt bekövetkezett káresemények adórendszeren keresztül történő kompenzálásának szabályait, valamint lehetővé teszi a kompenzálásnak az Európai Unió támogatási szabályai szempontjából történő megvizsgálását.

A módosítás bevezeti az online pénztárgépek területén a legmagasabb hatósági árat a rögzített hatósági ár helyett. Legmagasabb hatósági ár ugyanis lehetőséget biztosít arra, hogy ösztönözze az online szolgáltatást nyújtók közötti versenyt a jogszabályi keretek között.

A 220. §-hoz

Az (1) bekezdéshez: A büntetőeljárási jog szabályai alapján előfordulhat olyan eset, amikor nem a büntető bíróság, hanem az ügyészség állapítja meg jogerősen a bevétel-csökkenést, vagyoni hátrányt, illetőleg a jogosulatlanul igénybe vett költségvetési támogatást. Ezekben az esetekben tehát nincs jogerős bírósági döntés, hanem jogerős, a büntetőjogi felelősséget megállapító és emiatt megrovást alkalmazó határozatot hoz az ügyészség. Tekintettel erre, indokolt, hogy az Art. adókülönbözetet definiáló rendelkezése ezen eseteket is figyelembe vegye.

A (2) bekezdéshez: A társasági adóról és az osztalékadóról szóló törvény módosításával összefüggő módosítás.

A (3) bekezdéshez: 2014. július 1-jétől a Szerződés 87. és 88. cikkének a de minimis támogatásokra való alkalmazásáról szóló, 2006. december 15-i 1998/2006/EK bizottsági rendelet alapján támogatást már nem lehet nyújtani, ettől az időponttól kezdve (általános) de minimis támogatás nyújtására kizárólag az Európai Unió működéséről szóló szerződés 107. és 108. cikkének a csekély összegű támogatásokra való alkalmazásáról szóló, 2013. december 18-i 1407/2013/EU bizottsági rendeletalapján van lehetőség.

A (4) bekezdéshez: A módosítás célja a csekély összegű támogatásokra vonatkozó bizottsági rendelet pontos megjelölése, valamint az, hogy a tudományos kutatásról, fejlesztésről és innovációról szóló törvény várható hatályba lépésével megfelelő hivatkozás szerepeljen az Art.-ban.

Az (5) bekezdéshez: Az egységes joggyakorlat kialakítása érdekében szükséges bevezetni és az Art. keretei között rögzíteni a következő időszakra átvihető követelés különbözetének a fogalmát.

Az EKAER rendszer bevezetésével összefüggésben az Art. értelmező rendelkezéseinek kibővítése.

A 221. §-hoz

Átmeneti rendelkezések.

A 222. §-hoz

Azon adózók, akik 2015. január 1-jén legalább egy élelmiszer-értékesítést végző, kezelőszemélyzet nélküli automatát üzemeltetnek, 2015. március 31-ig kell eleget tegyenek az állami adóhatósághoz történő bejelentési kötelezettségüknek.

A 223. §-hoz

Átmeneti rendelkezések. Az Art. 11. számú melléklete szerinti bejelentési kötelezettséget első alkalommal a 2015. január 1-jén és azt követően megkezdett fuvarozások tekintetében kell teljesíteni. Fuvarozás megkezdése alatt a fuvarozáshoz használt gépjárműre történő felrakodás megkezdését kell érteni.

A 224. §-hoz

Mellékletekre történő hivatkozás.

A 225. §-hoz

Az 1-4. ponthoz

A képviselők felsorolásában jelenleg nem szerepelnek a könyvvizsgálók, ugyanakkor indokolt a speciális képzettséggel rendelkező könyvvizsgálók képviseleti jogának rögzítése is, mivel jelenleg e személyi kör - amennyiben egyéb kategóriába nem tartoznak (pl. nem jogi személy nagykorú tagja) - kizárólag a magánszemélyek eseti meghatalmazottjaiként járhat el.

Az 5. ponthoz

Jellemző, hogy a munkáltatói adómegállapítást választó magánszemélyek számos esetben (mégis) benyújtják önadózás keretében alapbevallásukat az ’53 számú bevallás, vagy az ’53ADÓNYILATKOZAT használatával, illetve önellenőrzést nyújtanak be az alapbevallás (munkáltatói adómegállapítás) benyújtási határidejét megelőzően. A módosítás eredményeként - az egységes benyújtási határidőknek köszönhetően - várhatóan csökken a duplán benyújtott bevallások száma.

A 6., 33. és 34. ponthoz

Lásd a 198. § indokolását.

A 7-10. ponthoz

A kockázatos számlázási láncolatok hatékonyabb felderítése, és ez által a feketegazdaság visszaszorítása érdekében indokolt tételes számla adatszolgáltatással kapcsolatos összeghatár 2 millió forintról 1 millió forintra történő leszállítása.

A 11. ponthoz

Az új Ptk. fogalmi rendszerének módosulásával összefüggő módosítás.

A 12. ponthoz

A törvény célja, hogy az önkormányzati adóhatóságok is kizárólag állami tulajdonban lévő, jogi személyek útján informatikai fejlesztéseket hajthassanak végre anélkül, hogy ez adótitoksértésnek minősülne.

A 13. ponthoz

A hagyatéki tárgyalásra idézett örökös mellett annak az örökösnek is méltányolható érdeke fűződik ahhoz, hogy az örökhagyó esetleges adótartozásairól tudomást szerezzen, akinek a hagyatékot tárgyaláson kívül adja át a közjegyző. Erre tekintettel szükséges az indokolatlan megkülönböztetés megszüntetése.

A 14. ponthoz

Egyértelműsíti a törvény, hogy az adótitok megismerésére a Támogatásokat Vizsgáló Iroda is jogosult.

A 15. ponthoz

Az új Ptk. fogalmi rendszerének módosulásával összefüggő módosítás.

A 16-17. ponthoz

A jelenlegi szabályozás szerint, amennyiben az adóhatóság az ellenőrzés során külföldi adóhatóságot keres meg, úgy az adózó megkeresésről történő értesítését követő naptól a külföldi adóhatóság válaszának megérkezését követő 8. napig eltelt időtartamot az ellenőrzés határidejének számításánál figyelmen kívül kell hagyni. Ugyanakkor a jelentős nagyságrendű külföldi megkeresések okán indokolt ezen határidő növelése annak érdekében, hogy a külföldi megkeresésre adott választ lefordítsák és a megkeresést kezdeményező szervhez eljuttassák. A törvény pontosítja, hogy külföldi adóhatóság megkeresése esetén az adó, illetve költségvetési támogatás ellenőrzése mellett az egyes gazdasági események valódiságának vizsgálatára irányuló ellenőrzés során is szünetel az ellenőrzés határideje. Az ellenőrzések elhúzódásának megakadályozásának érdekében indokolt a jelenlegi 1 éves határidő 180 napra történő módosítása.

A 18. ponthoz

A módosítás kivételként határozza meg a jövőbeni ügyletnek minősülő folyamatos teljesítésű jogügyletek esetét, vagyis az adópolitikáért felelős miniszter a feltételes adómegállapítás iránti kérelemben foglalt folyamatos teljesítésű ügylet esetén csak az általános forgalmi adó adónemet érintő adókötelezettséget, illetve annak hiányát állapíthatja meg.

A 19. ponthoz

Az új 132. § (2b) bekezdésével összefüggő módosítás.

A 20. ponthoz

Jogtechnikai pontosítás.

A 21. ponthoz

A törvény a személyes konzultáció díját módosítja.

A 22. ponthoz

A módosítás értelmében, ha az adózó szakmai képviseletről a felügyeleti intézkedés iránti kérelem benyújtásával egyidejűleg nem gondoskodik, úgy a felügyeleti intézkedés iránti kérelem érdemi vizsgálat nélkül elutasításra kerül.

A 23. ponthoz

Az adó megállapításához való jog elévülése, amennyiben az új eljárásra utasítás történik, 6 hónap helyett 12 hónappal hosszabbodik meg

A24. ponthoz

A módosítás következtében a hatósági eljárás akadályozása esetén is lehetőség van mulasztási bírság kiszabására az adózóval szemben.

A 25-30. ponthoz

A módosítás értelmében a pénztárgép és taxaméter üzemeltetésével, szervizelésével, forgalmazásával kapcsolatos valamennyi kötelezettséget a vámhatóság is ellenőrizheti.

A 31-32. pontokhoz

A törvény az adócsalások visszaszorítása érdekében az eddiginél gyakoribb áfa bevallási kötelezettséget ír elő azokban az esetekben, amelyekben az ellenőrzési tapasztalatok szerint indokolt a vállalkozások szorosabb adóhatósági felügyelete. Így a törvény az eddigi negyedéves bevallási gyakoriság helyett havi áfa bevallási kötelezettséget ír elő az újonnan alakult vállalkozások számára, továbbá az 50 millió forint árbevételi szint felett megszűnik az éves áfabevallás lehetősége, helyette gyakoribb, negyedéves bevallást kell adni.

A 226. §-hoz

Hatályukat vesztő rendelkezések.

VI. Fejezet

VÁMIGAZGATÁS

23. A közösségi vámjog végrehajtásáról szóló 2003. évi CXXVI. törvény módosítása

A 227. §-hoz

Az uniós vámjogszabályok felsorolásának kiegészítése az uniós vámmentességi rendeletekkel.

A 228. §-hoz

A vámhiány fogalmának kiegészítése szükséges annak biztosítása érdekében, hogy a jogellenes bejuttatás során lefoglalt és elkobzott termékek esetében a kiszámított behozatali vámok, valamint a kapcsolódó nem közösségi adók és díjak összege vámhiánynak minősüljön akkor is, ha a vámtartozás az elkobzás révén, összhangban a Vámkódex 233. cikk d) pontjával megszűnik, ily módon a vonatkozó összegek kiszabására nem kerül sor.

A 229. §-hoz

A meghallgatáshoz való jog szabályai több ponton módosulnak. Egyrészt  egyértelművé válik, hogy ez a jogintézmény az ügyfél számára hátrányos határozatok vonatkozásában áll fenn. A meghallgatáshoz való jog biztosításának korlátja, ha ez az Európai Unió pénzügyi érdekeit vagy a közteherviselési kötelezettség teljesítését veszélyezteti, azaz a megállapítás lehetőségét az elévülés fenyegeti. Az ismételt ellenőrzés tilalmának beálltával járó vámáru-nyilatkozatok egyedi felülvizsgálatára irányuló, illetve a külkereskedelmi tevékenység átfogó ellenőrzésére irányuló utólagos ellenőrzéseknél a meghallgatáshoz való jogról való tájékoztatás írásbeli formához kötött. Az utólagos ellenőrzés esetén a meghallgatáshoz való jogot nem kell biztosítani, ha az ügyfél az ellenőrzést lezáró jegyzőkönyvre tett észrevételeivel már korábban érintett tényálláshoz képest új tényállási elem nem került megállapításra az utólagos ellenőrzést követő hatósági eljárás során. Ugyancsak kivétel a meghallgatáshoz való jog biztosítása alól az új eljárást elrendelő határozat, ami egyébként is sok esetben épp az ügyféli kérelemmel egyező döntés a jogorvoslat során. Emellett a nem közösségi jogi alapokon nyugvó bírság és pótlékszankciókat megállapító határozatok esetében sem kell ezt a lehetőséget pluszban biztosítani a határozathozatal előtt, amikor egyébként a jogorvoslat lehetősége úgyis nyitott.

A 230. §-hoz

Az ellenőrzési tájékoztatást a vámhatósági ellenőrzések tekintetében is el kell készíteni, az adóhatósági ellenőrzésekkel azonos módon. Ebben az adott év ellenőrzési tevékenységének stratégiai tervei (vizsgált területek, vizsgálati célok, arányszámok, típusok stb.) kerülnek megállapításra, úgy hogy az a gazdálkodókat az ellenőrzöttség tudatát fokozva az önkéntes jogkövetésre ösztönözze.

A 231. §-hoz

A rendelkezés új definíciót ad az utólagos ellenőrzés kifejezésre, deklarálva, hogy ezzel a vámhatóság a közösségi vámjogszabályokban meghatározott kockázatok megfelelő kezelése - különösen a vámok és nem közösségi adók és díjak tekintetében előforduló visszaélések megakadályozása - érdekében a gazdasági esemény, az áru, az engedély, a tanúsítvány kiadása után rendszeresen ellenőrzi a nem közösségi árukkal, illetve a vámellenőrzés alá eső közösségi árukkal folytatott külkereskedelmi tevékenységet végző gazdasági szereplőket és az ezekkel kapcsolatban álló más személyeket. Az utólagos ellenőrzés célja a vámjogszabályokban és egyéb jogszabályokban előírt kötelezettségek teljesítésének vagy megsértésének megállapítása. Az utólagos ellenőrzés során a vámhatóság adatot gyűjt, megállapítja a jogszerű eljárást, feltárja és megállapítja azokat a tényeket, körülményeket, adatokat, amelyek megalapozzák a jogsértést és az ezek miatt indított eljárást. Nem változik az, hogy az utólagos ellenőrzés lefolytatható az ügyfélnél, továbbá - ha az ügyfél meghatalmazása alapján a vámhatóság előtti ügyekben a cselekmények és alakiságok elvégzése során képviselő járt el - a közvetett vámjogi képviselőnél is. Továbbra is hangsúlyozni kell, hogy nem utólagos ellenőrzés az, ha a vámhatóság az áru kiadása után a vámáru-nyilatkozatot ügyféli kérelemre módosítja, anélkül, hogy ezzel összefüggésben a kérelem megalapozottságának vizsgálatán túl további ellenőrzést végezne.

A 232. §-hoz

Az utólagos ellenőrzésre vonatkozóan a vámszervek erőforrásainak megfelelő kihasználása és a feladatok megfelelő elosztása érdekében minden évben készül egy ellenőrzési terv. Ugyancsak a vámhatóság ellenőrzési kapacitásainak erősítése és a Nemzeti Adó- és Vámhivatal erőforrásainak maximális kihasználása érdekében kerül előírásra - egyébként az adóellenőrzésekkel analóg módon - hogy az utólagos ellenőrzései tevékenységben a vámhatóság az állami adóhatóságot bevonhatja. Emellett ezen § rendelkezik a gazdálkodók adminisztratív terheinek csökkentése érdekében a különböző hatóságok által folytatott ellenőrzési tevékenységek összehangolásának lehetőségéről.

A 233. §-hoz

Az utólagos ellenőrzés lefolytatásának kötelező eseteit sorolja fel a rendelkezés, amely esetekben a vámhatóság - értelemszerűen az adott évre tervezett ellenőrzési tevékenység mellett - kötelezően végez utólagos ellenőrzéseket.

A 234. §-hoz

A rendelkezés egy egységes keretbe rendezi a közösségi vámjogszabályokban meghatározott kockázatok megfelelő kezelése érdekében a gazdasági esemény, az áru, az engedély, a tanúsítvány kiadása után, a nem közösségi árukkal, illetve a vámellenőrzés alá eső közösségi árukkal folytatott külkereskedelmi tevékenységet végző gazdasági szereplők és a velük kapcsolatban álló más személyek tekintetében rendszeresen végzett ellenőrzéseket. Valamennyi utólagos ellenőrzési típus egységesen deklarált célja a vám- és más jogszabályokban előírt kötelezettségek teljesítésének vagy megsértésének a megállapítása. A típusok között új elem az adatgyűjtésre irányuló, valamint az audit utólagos ellenőrzés. A vámáru-nyilatkozatok egyedi felülvizsgálata a Vámkódex 78. cikk (2) bekezdése szerinti ellenőrzést jeleníti meg, a külkereskedelmi tevékenység átfogó ellenőrzése pedig a korábban utólagos ellenőrzés elnevezés alatt szereplő és a Vámkódex 13. cikkében foglalt általános ellenőrzési felhatalmazásból levezetett intézményt helyezi új környezetbe.

A 235. §-hoz

Az adatgyűjtésre irányuló ellenőrzés - az adóellenőrzésekben ismert azonos nevű ellenőrzési mechanizmus mintájára - került kidolgozásra, és a vámjogban alapvetően a más tagállamok vámhatóságaitól, vagy uniós intézményektől eredő jogsegély jellegű megkeresések hazai végrehajtásának szabályozására szolgál. A rendelkezés meghatározza, hogy az adatgyűjtés mire irányul és a vámhatóság ennek keretében mit vizsgál, és természetesen ezt az adminisztratív jellegű ellenőrzést nem korlátozza az ismételt ellenőrzés tilalma. Az ellenőrzés itt is jegyzőkönyvvel zárul, amelyre az ügyfél észrevételeket tehet, amelyre az ellenőrzést lefolytató vámszerv még az ellenőrzés részeként végzéssel bírál el, vagy az észrevételben foglaltakkal egyezően módosítja a jegyzőkönyvet, vagy kiegészítő ellenőrzést rendel el, vagy indokolással együtt elutasítja az észrevételben foglaltakat. Amennyiben az adatgyűjtés során a vámhatóság valamilyen jogsértésre utaló körülményt tapasztal, a vámhatóság a tényállás további tisztázása érdekében valamely ennél komolyabb eszközrendszerrel és garanciális szabályokkal rendelkező utólagos ellenőrzést indít. Ugyanakkor a hatóságnak a bírságolási lehetősége van, ha az ellenőrzés során azt tapasztalja, hogy az ügyfél iratai és nyilvántartásai nem megfelelően rendezettek és ennek rendezését az előírt határidőn belül az ügyfél a figyelmeztetés ellenére nem végzi el.

A 236. §-hoz

Az árunyilatkozatok egyedi felülvizsgálata nem más, mint a Vámkódex 78. cikk (2) bekezdéséből fakadó ellenőrzés, amelyhez ezen név alatt rendel megfelelő eljárási szabályokat a nemzeti jogalkotás. A rendelkezés célja elsősorban annak tisztázása, hogy ez az ellenőrzési típus magában foglalja a vámáru-nyilatkozat egészének, vagy egyes részeinek (tételsorok, rovatok) önálló ellenőrzését.

A 237. §-hoz

A vámellenőrzés alá eső külkereskedelmi tevékenység átfogó ellenőrzése a csatlakozás előtt is ismert és a csatlakozás után is meghagyott utólagos ellenőrzés elnevezés alatt szereplő ellenőrzési mechanizmust viszi tovább. Amelyet meghatározott időszak tekintetében a vámhatósági engedély birtokában végzett gazdasági tevékenységek átfogó, vagy egy-egy téma (pl. vámérték, tarifális besorolás, származás stb.) szerint érintett részének ellenőrzését célozza.

A 238. §-hoz

A hazai ellenőrzési szabályozásban gyökeresen új elem az audit típusú ellenőrzések bevezetése, amelyhez az uniós vámjog folyamatban levő reformja kapcsán megismert új megközelítések és az engedélyezett gazdálkodók ellenőrzési mechanizmusa szolgált alapul. Ezt a vámhatóság a gazdálkodók tevékenységének minden rendszerére és folyamatára kiterjedően végzett ellenőrzéseihez, illetve az engedélyezett gazdálkodóknál a jogsértések miatt szükségessé váló újbóli engedélyezés során alkalmazza. Az adatgyűjtéshez hasonlóan nem korlátozza az ismételt ellenőrzés tilalma, és jogsértés gyanúja esetén a vámhatóság másik típusú - a jogsértésvizsgálatára irányuló - ellenőrzést indít. Ugyanakkor a hatóságnak a bírságolási lehetősége van, ha az ellenőrzés során azt tapasztalja, hogy az ügyfél iratai és nyilvántartásai nem megfelelően rendezettek és ennek rendezését az előírt határidőn belül az ügyfél a figyelmeztetés ellenére nem végzi el.

A 239. §-hoz

Az ismételt ellenőrzés szabályrendszere azzal összefüggésben alakul át, hogy ez az ellenőrzési típus az, amely egy korábban végzett vámáru-nyilatkozat egyedi felülvizsgálatára irányuló, vagy vámellenőrzés alá eső külkereskedelmi tevékenység felülvizsgálatára irányuló utólagos ellenőrzések tárgyául szolgáló vámáru-nyilatkozatok újbóli ellenőrzését lehetővé teszi. Az ismételt ellenőrzés lehetősége a külföldi hatóságok által 1 éven túl megküldött tények és körülmények miatti indítás lehetőségével bővül. Az ismételt ellenőrzést a korábbi utólagos ellenőrzést végző vámszerv folytatja le.

A 240. §-hoz

A felülellenőrzés szabályai lényegében változatlanok.

A 241. §-hoz

A központosított ellenőrzés szabályai változatlanok, továbbra is a NAV elnökének van lehetősége utasítással egy kijelölt igazgatósághoz rendelni olyan ellenőrzési ügyeket az Európai Unió pénzügyi érdekeit, valamint Magyarország központi költségvetését különösen veszélyeztető jogsértések felderítése, illetve a jogszerű állapot helyreállítása érdekében, ha a rendelkezésre álló adatok, tények, körülmények valószínűsítik, hogy a vámtartozás és a nem közösségi adók és díjak megfizetésére vonatkozó kötelezettségeket kiemelkedő jelentőségű, a vámhatóság hatáskörébe tartozó ügyben megsértik.

A 242. §-hoz

Az ellenőrzési határidők az adóellenőrzés szabályainak alapul vételével kerültek megállapításra, az egyes típusoknak megfelelő időtartamokkal. A határidő-hosszabbítás szabályai is analóg módon kerültek kidolgozásra.

A 243. §-hoz

Az utólagos ellenőrzés megindítására vonatkozó új elem, hogy az ellenőrzés - az adóellenőrzésekhez hasonlóan - nem előzetes értesítéssel, hanem a megbízólevél megfelelő közlésével indul. A rendelkezés szabályozza a megbízólevél tartalmi elemeit, különösen az kiválasztott ellenőrzési típust, tárgyat, tárgykört, időszakot stb.

A 244. §-hoz

Az utólagos ellenőrzési típusok egységes eljárási szabályrendszert kapnak, nagyrészt a jelenlegi utólagos ellenőrzési nemzeti szabályokból átvett rendelkezéseknek az adóellenőrzések eljárási szabályaival való összedolgozásával. Az Art. mintájára elkülönül a jegyzőkönyv elkészítéséig tartó utólagos ellenőrzés és az ezt követő, az észrevételezési határidő lejártától kezdődő hatósági eljárási szak, egyértelmű időbeli kereteket teremtve mind a hatósági munka, mind az ügyféli jogérvényesítés számára, a vámhatósági szervezethez igazodó hatásköri szabályokkal.

A 245. §-hoz

A vámhatóság jogaira és kötelezettségeire vonatkozó rendelkezések érdemben nem változtak.

A 246. §-hoz

Az ellenőrzött ügyfél jogaira és kötelezettségeire vonatkozó szabályok érdemben nem változtak.

A 247. §-hoz

Az utólagos ellenőrzéssel érintett ügyféllel kapcsolatban álló személyek ellenőrzésére vonatkozó kapcsolódó vizsgálat kiterjedtebb szabályozást kap, egyértelművé téve azt is, hogy ennek célja az alapügy tényállásának tisztázása és az alapellenőrzés lezárásához szükséges bizonyítás kiegészítése.

A 248. §-hoz

Az Art. mintájára elkülönül a jegyzőkönyv elkészítéséig tartó utólagos ellenőrzés és az ezt követő, az észrevételezési határidő lejártától kezdődő hatósági eljárási szak, egyértelmű időbeli kereteket teremtve mind a hatósági munka, mind az ügyféli jogérvényesítés számára, a vámhatósági szervezethez igazodó hatásköri szabályokkal. Az utólagos ellenőrzés befejezését illetően hangsúlyos elemmé válik a jegyzőkönyv elkészítéséhez kapcsolódó záró tárgyalás intézménye, amely lehetőséget ad az ügyfélnek az ellenőrzés lezárása előtt a bizonyítási indítványai előterjesztésére és a hatósági megállapítások részletes megvitatására. Emellett a jegyzőkönyvre tehető ügyféli észrevételek kezelésének szabályai is jelentős eltérést mutatnak azzal, hogy azokat az ellenőrzést végző szervhez kell megtenni, de vizsgálatuk már a hatósági eljárás keretében történik, ahol szükség esetén a kiegészítő ellenőrzés bevezetését alapozzák meg.

Az Art. mintájára, az utólagos ellenőrzést követő hatósági eljárás szabályai is egységes keretben kerültek szabályozásra, deklarálva, hogy ez a szakasz hivatalból indul és különösen a következőkre irányul:

a) az utólagos ellenőrzés eredményeként feltárt vámtartozás könyvelésbe vételére és nem közösségi adók és díjak megfizetésére vonatkozó kötelezettség megállapítására, valamint ezek közlésére,

b) a jogszabályban meghatározottnál magasabb összegben beszedett vám és nem közösségi adók és díjak visszafizetésére, valamint a jogszabályban meghatározottnál magasabb összegben könyvelésbe vett és megállapított - de még meg nem fizetett - vám és nem közösségi adók és díjak elengedésére,

c) az utólagos ellenőrzés során feltárt jogsértés jogkövetkezményének megállapítására,

d) a vám- és más jogszabályokban előírt kötelezettségek teljesítésének megállapítására,

e) az ismételt ellenőrzés tilalmának megállapítására.

A hatósági eljárásra vonatkozóan is egységesek a szabályok a határidőkre és a kiegészítő ellenőrzés végzésére vonatkozóan. E téren a legfontosabb újítás a hatósági eljárásra vonatkozó hatáskörök megkülönböztetése, azzal, hogy főszabály szerint az utólagos ellenőrzést követő hatósági eljárást az utólagos ellenőrzést végző vámszerv folytatja le. Amennyiben az utólagos ellenőrzés valamely tevékenység végzésére vonatkozó vámhatósági engedéllyel összefüggő megállapítást tesz, e tekintetben az utólagos ellenőrzést követő hatósági eljárást során az ellenőrzést végző vámszerv a jegyzőkönyv és a megállapítással összefüggő észrevétel megküldésével tájékoztatja az engedélyező vámszervet a további szükséges intézkedések megtétele érdekében.

Az EMGA utólagos ellenőrzések - amelyekre a külön jogszabályban foglalt eltérésekkel a Vámtörvény utólagos ellenőrzésre vonatkozó rendelkezései irányadók - eljárási szabályainak alapját a jövőben is a megújult vám utólagos ellenőrzési szabályrendszer adja. Jelentős változás, hogy az EMGA utólagos ellenőrzésre vonatkozó szabályok egy önálló cím alatt szerepelnek, ahol meghatározásra került az EMGA utólagos ellenőrzés fogalma, célja, illetve megjelennek azok a szakterület specialitásai által indokolt eltérések, amelyeknél eltérő szabályozás szükséges a vám utólagos ellenőrzés eljárási szabályaihoz képest. Az egyik legfontosabb eltérést az adja, hogy az EMGA utólagos ellenőrzést követő hatósági eljárást nem a NAV folytatja le, hanem a Mezőgazdasági és Vidékfejlesztési Hivatal (a továbbiakban: MVH), ebből adódóan e törvényben is fontos pontosan meghatározni, hogy a NAV feladatköre meddig terjed. Az elhatárolást az EMGA utólagos ellenőrzésről készült jegyzőkönyvre tett észrevétel érdemi elbírálása jelenti, azaz valamennyi, az EMGA utólagos ellenőrzéssel összefüggő ügyféli beadványt a NAV bírál el, hogy az MVH részére teljes körűen tisztázott tényállás kerülhessen átadásra.

A 249. §-hoz

A törvény a Vámkódex 244. cikkében meghatározottak gyakorlati végrehajtásához szükséges rendelkezéseket rögzíti a Vámkódex 245. cikkében kapott felhatalmazás alapján, melynek értelmében a jogorvoslati eljárás végrehajtására szolgáló rendelkezéseket a tagállamok határozzák meg. A Vámkódex 7. cikke úgy rendelkezik, hogy a 244. cikkben meghatározott esetek kivételével a vámhatóság határozatai azonnal végrehajthatók. A Vámkódex 244. cikke értelmében a jogorvoslati kérelem benyújtása sem jár a vitatott határozat végrehajtásának automatikus felfüggesztésével. A vámhatóság azonban teljes egészében vagy részben felfüggeszti e határozat végrehajtását, ha alapos okkal feltételezheti, hogy a vitatott határozat nem áll összhangban a vámjogszabályokkal, vagy ha az érintett személynek helyrehozhatatlan kárt okozna. A fentiek alapján szükséges a nemzeti vámjogszabályban a Vámkódex vonatkozó rendelkezéseinek végrehajtásához szükséges vonatkozó nemzeti szabályok rögzítése.

A 250. §-hoz

A módosítás egyértelművé tenné, hogy a vámmentességekhez kapcsolódó szabályok megsértése esetén is van lehetőség vámigazgatási bírság kiszabására. Szükséges meghatározni, hogy a vámigazgatási bírság összege eltér, ha a vámigazgatási bírság alkalmazását kiváltó kötelezettségszegés jövedéki termékre következik be, jövedéki termék esetén a vámigazgatási bírság összege magasabb a nem jövedéki termékekre megállapított vámigazgatási bírság összegénél. Azon esetekben, amikor az importált árukra írásbeli vagy adatfeldolgozási technológia útján előállított vámáru-nyilatkozatot nyújtottak be, ami azonban hibás vagy hiányos, akkor függetlenül a termékek jellegétől nem kerül sor magasabb összegű vámigazgatási bírság kiszabására. A szankció hatékonyabb alkalmazása és az adminisztratív terhek csökkentése érdekében szükséges szabályokat lefektetni az úgynevezett gyorsított eljárásra is, amikor is az ügyfél jogorvoslati jogáról lemondva alacsonyabb vámigazgatási bírsággal kerülhet szankcionálásra.

Annak érdekében, hogy a vámigazgatási bírság, mint szankció kellő visszatartó erővel bírjon a jogsértések elkövetését illetően, szükséges a bírság összegek megemelése is. Indokolt továbbá megszüntetni azt, hogy a büntetőeljárás, valamint a szabálysértési eljárás megindítása esetén ne lehessen vámigazgatási bírságot kiszabni, ugyanis a módosítás egyrészt a Vámszabálysértés miatt indult szabálysértési eljárások, illetve a határon bevezetett jövedéki bírságolási eljárások kiváltására irányul a vámigazgatási bírság alkalmazásával. A hatályos 61/A. § (7) bekezdés második mondata alapján jelenleg kizárólag az ügyfél jogellenes magatartását lehet értékelni, a képviselő stb. tevékenysége csak az adott helyzetben a tőle elvárható körültekintés tekintetében van nevesítve.

Több esetben az ügyfél helyett a képviselő felelőssége merül fel, amit pl. megbízási szerződés is nevesít (pl. iratmegőrzési kötelezettség a képviselő vámügynökre hárul, vagy eleve az adott iratot vámügynök állítja ki megbízás alapján, stb.). Ilyenkor célszerűbb lenne az eset körülményeinek függvényében a képviselőt felszólítani, és ha a képviselő tanúsít jogellenes magatartást (pl. mulasztást azzal, hogy határidőben nem adja be a kért iratot a hatóságnak), akkor mérlegelési jogkörben, a törvény által is nevesített módon külön szankcionálhatóvá válna a képviselő saját (nem ügyféli!) tevékenysége.

A vámigazgatási bírság szabályai az utólagos ellenőrzés szabályainak változása kapcsán kerültek átalakításra, azzal a céllal, hogy a bírság mérséklésének esetei életszerűbbek legyenek. Az új feltételrendszer szerint a fizetésre kötelezettnek jogkövető előélete és a megélhetési nehézség, illetve gazdasági tevékenység folyamatosságának veszélyeztetése vizsgálandó.

A 251. §-hoz

A korrekciós pótlék szabályainak a változása csak technikai jellegű változás, az utólagos ellenőrzés fogalomhasználatával függ össze.

A 252. §-hoz

A közösségi Vámkódex 233. cikk d) pontjában szereplő, jogellenes beléptetés miatt foganatosított lefoglalás, elkobzás részletszabályait nem határozza meg a törvény, ezért a vámáru-nyilatkozat benyújtási, vám elé állítási kötelezettség megszegése kapcsán szabályozásra kerül egyrészt a jövedéki termékek, illetve azok felhasználására, tárolására és szállítására használt eszközök lefoglalása, másrészt a közölt vámok és a nem közösségi adók, díjak valamint a kiszabott vámigazgatási megfizetésének biztosítása érdekében végzett lefoglalás. A törvény rendezi azt az esetet is, amikor az adott ügyben vámigazgatási eljárás mellett büntető eljárás is indul. Ilyen esetben a lefoglalást meg kell szüntetni, ha a büntetőeljárásban lefoglalásnak van helye és ennek érdekében a büntetőügyben eljáró hatóság a vámhatóságot megkereste. A módosításban szerepelnek továbbá a vámigazgatási eljárásban elkobzott, és a kiadni rendelt, de át nem vett dolgok értékesítésére, vámjogi sorsának rendezésére vonatkozó szabályok, valamint a biztosítékként történő lefoglalás szempontjából a mérlegelendő körülmények példálódzó felsorolása, amik a jogalkalmazást segíthetik.

A Vtv. új 61/C. §-ának (11) bekezdése alapján elkobzásra kerülnének a biztosítékként lefoglalt nem közösségi áruk, valamint azok felhasználására, tárolására, és szállítására használt eszközök, amennyiben az ügyfél a közölt vámokat és a nem közösségi adókat, díjakat, vagy a vámigazgatási bírságot határidőre nem fizette meg. Ennek a §-nak a (12) bekezdése alapján pedig elkobzásra kerülnének azok az eszközök (járművek), amelyen vámjogszabályok megsértését lehetővé tevő átalakítást végeztek.

A Vtv. új 61/C. §-ának (14) bekezdésének elfogadásával lehetőség nyílna a jogerősen elkobzott forgalomba hozható gépjárművek értékesítése helyett a NAV szervek részére történő használatába adására, a feladatellátása érdekében történő felhasználás céljából.

A büntetőeljárásban, szabálysértési eljárásban, illetve jövedéki eljárásban is található példa arra, hogy a jogerősen elkobzott dolgok bizonyos körét a megsemmisítéstől illetve értékesítéstől eltérő felhasználásra át lehet adni a felhasználásra jogosult szervek részére. Így például az egyes elkobzott dolgok közérdekű felhasználásáról szóló 2000. évi XIII. törvény felsorolja azokat a büntetőeljárásban, illetve szabálysértési eljárásban elkobzott dolgok körét, amelyeket megsemmisítés illetve értékesítés előtt kötelező közérdekű felhasználásra felajánlani.

Az értékesítés, illetve megsemmisítés helyett a lefoglalás és a büntetőeljárás során lefoglalt dolgok kezelésének, nyilvántartásának, előzetes értékesítésének és megsemmisítésének szabályairól, valamint az elkobzás végrehajtásáról szóló 11/2003. (V. 8.) IM-BM-PM együttes rendelet lehetőséget biztosít az elkobzott, egyébként értékesíthető, valamint megsemmisítésre kerülő bűnjeleknek - bűnügyi jellegzetességeire tekintettel - a Rendőrmúzeum vagy a Bűnügyi Szakértői és Kutatóintézet részére történő átadására.

Továbbá jövedéki törvény is tartalmaz olyan rendelkezést, amely alapján a jogerősen lefoglalt terméket az értékesítéstől eltérő felhasználásra kell átadni egy szerv részére. A Jöt. 120. § (8) bekezdése szerint az elkobzott ásványolajtermékekre, valamint az ásványolajtermékekből vett, vámhatóság által tárolt és megsemmisítésre váró minták a katasztrófavédelemről és a hozzá kapcsolódó egyes törvények módosításáról szóló törvény szerinti katasztrófa esetén a területileg illetékes védelmi bizottság elnökének, I-III. fokú árvíz- és belvíz-védekezési készültség esetén az érintett terület települési önkormányzata polgármesterének vagy a vízügyi igazgatási szervezet területi szerve vezetőjének kérelme alapján - a Nemzeti Adó- és Vámhivatal vezetője jóváhagyásával, elszámolási kötelezettség mellett - átadhatók.

Az átadásra nem került ásványolajtermékeket az adóhatóság és a vámhatóság - a Nemzeti Adó- és Vámhivatal vezetője jóváhagyásával, elszámolási kötelezettség mellett - üzemanyagként vagy fűtési, tüzelési célra felhasználhatja. Az értékesítésre vagy az átadásra, felhasználásra nem került ásványolajtermékek a katasztrófavédelmi szerv részére oktatás, gyakorlatozás céljára a katasztrófavédelmi szerv kérelme alapján - a Nemzeti Adó- és Vámhivatal vezetője jóváhagyásával, elszámolási kötelezettség mellett - átadhatók.

A vámigazgatási eljárás keretében elkobzott gépjárművek ilyen célú felhasználása nem igényelne jelentősebb költségeket. A NAV vezetője döntése előkészítéséhez minden esetben csatolni kell a pénzügyi fedezet igazolását és a használatra vonatkozó pénzügyi kalkulációt is, tekintettel arra, hogy azok elsődlegesen operatív célokra kerülnének felhasználásra. Továbbá a gépkocsik NAV részére történő átadása költségvetési forrásokat szabadíthatna fel.

A 253. §-hoz

Átmeneti rendelkezés.

A 254. §-hoz

A vámmentességekkel összefüggő végrehajtási rendeletalkotás új, egyszerű és egységes, valamint a vámigazgatási bírság mellett a lefoglalásra és az elkobzásra, illetve a megsemmisítésre vonatkozó részletes szabályok felhatalmazó rendelkezésének előírása.

A 255. §-hoz

Szövegpontosítások.

A 256. §-hoz

Hatályon kívül helyezés az utólagos ellenőrzésre vonatkozó új szabályozással összefüggésben. Az első az utólagos ellenőrzésre vonatkozó korábbi definíciót helyezi hatályon kívül, a Vtv. 7/A. § (1) bekezdésében megfogalmazott új definíció okán. A második a Vámkódex 78. cikkéhez kapcsolódó nemzeti rendelkezést törli, tekintettel a szabályozás átfogó megújítására. A harmadik pedig a súlyosítási tilalom törlését jelenti, mivel a vámáru-nyilatkozatok egyedi felülvizsgálatára, valamint a külkereskedelmi tevékenység időszakos ellenőrzésére vonatkozó utólagos ellenőrzéseknél megteremtett ellenőrzéssel lezárt időszak kellő ügyféli garanciát jelent a későbbi ellenőrzések hatósági eljárásához. A negyedik a vámmentességi rendelkezések egyik csoportját meghatározó rendeletalkotási felhatalmazás törlése, amely a vámmentességekre vonatkozó egységes rendeleti felhatalmazás 82. § (3) bekezdés a) pontja szerinti pontosításával okafogyottá válik.

24. A harmadik országbeli állampolgárok beutazásáról és tartózkodásáról szóló 2007. évi II. törvény módosítása

A 257. §-hoz

Hazánk Európai Uniós külső határátkelőhelyein zömében harmadik országos állampolgárok követnek el jövedéki termékek tekintetében, vám elé állítási kötelezettség megszegésével jogsértéseket, gyakran életvitelszerűen, ezzel jelentős károkat okoznak a költségvetésnek. Az érintett elkövetői körnél a kiszabott bírság adók módjára történő végrehajtása általában nem, vagy csak nagyon hosszú idő alatt vezet eredményre, így a további jogsértésektől való visszatartó erő nem érvényesül, és a beszedetlen közterhek is növekednek. A vámigazgatási bírság hatékony beszedése érdekében szükséges, hogy a jogszabály a megfizetés elmaradása esetén - a szabálysértési bírsághoz hasonlóan - lehetővé tegye a harmadik országos állampolgár tekintetében a beutazási és tartózkodási tilalom elrendelését.

A 258. §-hoz

Szükséges a módosítás annak érdekében, hogy a Harmtv. 43. § (1) bekezdésének új f) pontjában meghatározott esetben is legyen rendelkezés a beutazási tilalom időtartamára vonatkozóan.

VII. Fejezet

A TÁRSADALOMBIZTOSÍTÁS PÉNZÜGYI ALAPJAIT MEGILLETŐ EGYES BEFIZETÉSEKET ÉRINTŐ MÓDOSÍTÁSOK

25. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 259. §-hoz

Az Szja tv. szerinti összevont adóalapba tartozó jövedelem hiányában a Tbj. 4. § k) pont 1. alpontja nem alkalmazható. A 2. alpont szerint ekkor járulékalapot képező jövedelem a munkaszerződésben meghatározott alapbér, illetőleg ha a munkát nem munkaviszony, hanem munkavégzésre irányuló egyéb jogviszony keretében végzik, a szerződésben meghatározott díj. A munkaszerződésben meghatározott alapbér alapvetően az Mt. hatálya alá tartozó fogalom, ezért a külföldi jog szerint megkötött munkaszerződés alapján kapott jövedelem esetére szükség van a szöveg pontosítására.

A 260. §-hoz

A törvény szerint mentesül a biztosítási kötelezettség alól az Szja tv. 1/B. §-ában meghatározott adózási módot választó előadóművész (például a színész, bábművész, segédszínész, statiszta). A módosítás a már hatályos szja szabályokra épülve kimondja, hogy e speciális adóalanyi kör az adóköteles jövedelme után 14%-os ehót fizet, de legfeljebb évi 450 000.-Ft-ot.

A 261. §-hoz

A kiegészítő tevékenységet folytató társas vállalkozó a személyes közreműködése alapján kifizetett (jutatott) járulékalapot képező jövedelme után kötelezett nyugdíjjárulék fizetésére. A kiegészítő tevékenységet folytató, vezető tisztségviselői feladatokat ellátó, és a Tbj. alapján ilyen minőségében társas vállalkozónak minősülő személy nyugdíjjárulék-alapjának pontosítása érdekében indokolt a szöveg kiegészítése az ügyvezetői díjazással.

A 262. §-hoz

Az állami adóhatóság az adóellenőrzés eredményeként tett megállapításait az Art. 31. § (2) bekezdése szerinti adattartalmú, ún. „R” funkciókódú bevallásban rögzíti. A bevallás kötelező adata a magánszemély társadalombiztosítási jele (TAJ szám). Abban az esetben, ha az állami adóhatóság az adott magánszemély TAJ számát nem ismeri, akkor az ellenőrzéssel kapcsolatos adatokat nem tudja rögzíteni. Az ún. „R” funkciókódú bevallás biztosítási jogviszonyt érintő adatairól az állami adóhatóság köteles adatot szolgáltatni az egészségbiztosítási szervnek, az egészségbiztosítási szerv azonban a TAJ szám ismeretének hiányában az ellenőrzés során megállapított biztosítási kötelezettséggel járó jogviszonyt (vagy a biztosítási jogviszonyt érintő adatokat) a nyilvántartásában nem tudja rögzíteni. Ezért szükséges az átadásra kerülő adatok között a TAJ szám szerepeltetése is.

A 263. §-hoz

Összhangban az Szja tv.-t érintő módosítással indokolt a Tbj. azon rendelkezésének módosítása is, amely szerint jelenleg csak az adóelőleget megállapító munkáltatónak minősülő foglalkoztató köteles a családi járulékkedvezmény havi összegének megállapítására. A törvény arra irányul, hogy azon kifizető is köteles legyen a családi járulékkedvezmény havi összegét megállapítani, amely a magánszemély részére az összevont adóalapba tartozó rendszeres jövedelmet (pl. megbízási díjat) juttat.

A 264. §-hoz

Az adminisztráció csökkentése érdekében az éves elszámoláskor a természetes személynek elegendő egy adónemre (szja-ra) teljesíteni a visszafizetési kötelezettségét, illetve ha az éves bevallásban több családi járulékkedvezmény jár neki, mint amit az év folyamán igényelt, azt a személyi jövedelemadóból igényelheti.

A 265. §-hoz

Technikai jellegű módosítás: a Tbj. vhr. 5/D. §-ában foglalt eljárási szabályokkal összefüggésben szükséges az egyértelmű törvényi felhatalmazás.

A 266. §-hoz

1. A törvény tartalmazza a nem biztosítottak egészségügyi szolgáltatási járulékának infláció-követő emelését 2015. január 1-jétől.

2. Technikai jellegű módosítás.

3. A már letárgyalt, kihirdetésre váró kétoldalú szociális biztonsági egyezmények hatálybalépéséig választás szerint meghosszabbodna a Magyarországra kiküldött külföldi munkavállalókra vonatkozó átmeneti rendelkezésben rögzített azon időtartam, amely biztosítja, hogy a kiküldött munkavállalók tb-mentesen foglalkoztathatók Magyarországon. Ezen előírás célja a kettős járulékfizetés elkerülése.

A 267. §-hoz

Jogtechnikai jellegű módosítások.

26. Az egészségügyi hozzájárulásról szóló 1998. évi LXVI. törvény módosítása

A 268. §-hoz

Az egészségügyi hozzájárulásról szóló 1998. évi LXVI. törvény (a továbbiakban: Eho.) általános szabályként rögzíti, hogy százalékos mértékű eho fizetési kötelezettség azt a kifizetőt terheli, aki a Tbj. szerinti belföldi magánszemélyeknek juttat jövedelmet. Azonban az Eho. új 3/B. §-a a külföldi illetőségű magánszemélyek (az Szja tv. szerint külföldi illetőségű elő adóművész) tekintetében ír elő eho fizetési kötelezettséget. Ezért rögzíti, hogy az általános szabályoktól eltérően a külföldi illetőségű magánszemély esetében is fennállhat eho fizetési kötelezettség, ezzel megalapozva a 3/B. § szerinti kötelezettséget.

A 269. §-hoz

A törvény a munkabéren felüli juttatásokat terhelő közterhek rendszerének átalakításával összefüggésben módosítja azt a rendelkezést, amely meghatározza, hogy mely jövedelmek után kell 14%-os ehot fizetni.

A 270. és 272. §-hoz

Az Szja tv. 1/B. §-ában meghatározott adózási módot választó - nem belföldi - előadóművészeket 14%-os eho fizetési kötelezettség terheli (kivéve, ha igazolják más EU-tagállamban fennálló biztosításukat), amelyet egy adóéven belül legfeljebb 450 000 Ft-ig kell megfizetni. Az erre vonatkozó megállapítási, bevallási és megfizetési szabályokat az Szja tv. 1/B. §-ában meghatározottakkal azonos módon kell teljesíteni.

A 271. §-hoz

Az egyes bányászati dolgozók társadalombiztosítási kedvezményeiről szóló 23/1991. (II. 9.) Korm. rendelet 5/A-5/B. §-a alapján keresetkiegészítésre jogosult a legalább 29 százalékos mértékű egészségkárosodást szenvedett bányász dolgozó, ha föld alatti bányamunkára való alkalmatlanság miatt más munkakörbe, illetve munkahelyre helyezik át és életkortól függően az előírt ideig föld alatti bányamunkát végzett. A személyi jövedelemadóról szóló törvény alapján e jövedelem bérnek minősül. A keresetkiegészítéssel összefüggésben ezért a kincstárt 27% egészségügyi hozzájárulás terheli. Tekintettel arra, hogy az ehó ez esetben többletbevétellel nem jár a költségvetés számára, ezért indokolt az eho fizetési kötelezettség alóli mentesítés.

A 273. §-hoz

A béren kívüli juttatások rendszerének átalakításával összefüggésben feleslegessé vált rendelkezések hatályon kívül helyezése.

27. A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása

A 274. §-hoz

A 2014. december 31-ével kivezetésre kerülnek a START-kedvezmények, azonban az utólagos kifizetések tekintetében lehetőség nyílna a kedvezmények érvényesítésére, arra az időszakra, melyre a munkavállaló érvényes START-kártyával rendelkezett.

A 275. §-hoz

A Start kártyák igénylése 2013. január 1-jével megszűnt, a még érvényben levő kártyák utáni szociális hozzájárulási adókedvezmény érvényesítésének időpontja legfeljebb 2014. december 31. Erre tekintettel 2015. évtől indokolt a Pftv. Start kártyákkal összefüggő szabályainak hatályon kívül helyezése.

28. Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása

A 276. §-hoz

Technikai jellegű módosítás.

A 277. §-hoz

Jogtechnikai módosítás a tudományos kutatásról, fejlesztésről és innovációról szóló új törvénnyel összefüggésben.

A 278. §-hoz

A törvény értelmében a kisgyermekes szülők után érvényesíthető munkáltatói szociális hozzájárulási adókedvezmény nyújtotta lehetőségek tovább bővülnek azzal, hogy a részmunkaidőben foglalkoztatottak esetében nem kell alkalmazni az arányosítási szabályt, így bruttó 100 ezer forintos összeghatárig érvényesíthetnek kedvezményt az őket foglalkoztató munkáltatók.

A 279. §-hoz

A Munkahelyvédelmi Akcióterv keretében kidolgozott szociális hozzájárulási adókedvezményeket 2015-től nem érvényesíthetik a költségvetési szervek. Jelenleg a költségvetési szervek az érintett foglalkoztatottak után érvényesíthetik a kedvezményeket, ugyanakkor az ebből származó megtakarításaikat be kell fizetniük a központi költségvetésbe.

A 280. §-hoz

Technikai jellegű módosítás:

Az Európai Közösséget létrehozó Szerződés 87. és 88. cikkelyének a csekély összegű (de minimis) támogatásokra való alkalmazásáról szóló 2006. december 15-i 1998/2006/EK bizottsági rendelet (HL L 379/5. 2006.12.28.) (a továbbiakban: 1998/2006/EK bizottsági rendelet) helyett a Bizottság az az Európai Unió működéséről szóló szerződés 107. és 108. cikkének a csekély összegű támogatásokra való alkalmazásáról szóló, 2013. december 18-i 1407/2013/EU bizottsági rendeletet alkotta.

A Szerződés 87. és 88. cikke alkalmazásában a támogatások bizonyos fajtáinak a közös piaccal összeegyeztethetőnek nyilvánításáról (általános csoportmentességi rendelet) szóló 2008. augusztus 6-ai 800/2008/EK bizottsági rendelet helyett a Bizottság a Szerződés 107. és 108. cikke alkalmazásában bizonyos támogatási kategóriáknak a belső piaccal összeegyeztethetővé nyilvánításáról szóló, 2014. június 17-ei 651/2014/EU Bizottsági rendeletet alkotta.

A módosítás az új rendeletekre történő hivatkozást tartalmazza.

A 281. §-hoz

Szövegpontosítás.

29. A számvitelről szóló 2000. évi C. törvény módosítása

A 282. §-hoz

A gazdasági események utólagos, beszámolóval lezárt üzleti éveket érintő módosítása általában a hatályos jogszabályi előírások nem vagy nem megfelelő alkalmazása, helytelen értelmezése, vagy nem megengedett, tiltott cselekmény elkövetése miatt következik be. A számviteli törvény hatályos rendelkezései ezeket tekintik hibáknak és hibahatásoknak, azonban nem rendelkeznek arról, hogy hogyan kell módosítani a számviteli elszámolásokat akkor, ha nem a felsorolt okok miatt következik be a lezárt üzleti év bármely gazdasági eseményének módosítása, hanem a különböző szerződések, megállapodások utólagos, a beszámolóval lezárt üzleti évet, éveket érintő módosításai miatt. A törvény az ilyen okból bekövetkező módosítások számviteli elszámolására is az ellenőrzés módszertanát, annak számviteli törvényben rögzített szabályait jelöli ki alkalmazandóként, akként, hogy lezárt üzleti évet érintő hibának és hibahatásnak tekinti azokat.

Az új Ptk. hatálybalépésétől a számviteli törvény az új Ptk. szerinti pénzügyi lízing fogalmat vette át. A pénzügyi lízing új Ptk. szerinti fogalma és a hitelintézetekről és a pénzügyi vállalkozásokról szóló törvény szerinti fogalma azonban jelentősen eltér, ami a végrehajtás során számos kérdést vet fel a tartós bérlet és a pénzügyi lízing elhatárolásával kapcsolatban. Az egyértelmű számviteli elszámolás érdekében indokolt a számviteli előírások módosítása és a hitelintézetekről és a pénzügyi vállalkozásokról szóló törvény szerinti fogalom átvétele.

A 283. §-hoz

A számviteli törvény több esetben is forintban kifejezett értékhatárhoz köti bizonyos rendelkezések alkalmazását. Az egységes jogalkalmazás érdekében szükséges meghatározni, hogy azon vállalkozások, amelyek beszámolójukat devizában készítik el, illetve könyveiket devizában vezetik, milyen árfolyamot alkalmazhatnak a rájuk vonatkozó értékhatárok megállapításakor.

A számviteli törvény a beszámoló egyes típusai közötti választásnál, a konszolidáció, a könyvvizsgálati kötelezettség alóli mentesítésnél stb., forintban rögzíti a figyelembe veendő értékhatárokat. A törvény hiánypótló rendelkezésként tartalmazza, hogy amennyiben a vállalkozó az éves beszámolóját a létesítő okiratban rögzített devizában készíti el, a törvényben, forintban meghatározott értékhatárokat a Magyar Nemzeti Bank által az adott időpontra vonatkozóan közzétett, hivatalos devizaárfolyamon történő átszámítással kell figyelembe venni.

A 284. §-hoz

A vállalkozó saját tőkéjének évközi megállapítására, illetve alátámasztására - ha jogszabály eltérően nem rendelkezik - az előző üzleti évi beszámoló, illetve a közbenső mérleg szolgál. Az új Ptk. számos esetben hivatkozik a beszámoló, a közbenső mérleg szerinti saját tőkére, ugyanakkor nem egységesen szabályoz a tekintetben, hogy a beszámolót, a közbenső mérleget milyen időtávra lehet figyelembe venni. A törvény ennek időtartamát egységesen hat hónapban rögzíti.

A 285. §-hoz

A hatályos előírás szerint, amennyiben egy adott eszköz használata, rendeltetése a besorolást követően megváltozik, mert az eszköz a tevékenységet, a működést tartósan már nem szolgálja vagy fordítva, akkor annak besorolását meg kell változtatni. Ugyanakkor az átsorolás időpontjára vonatkozóan nincs egyértelmű előírás. A törvény egyértelművé teszi, hogy az átsorolást a használat, a rendeltetés megváltozásakor kell végrehajtani.

A módosítás továbbra is az eredeti cél megvalósulását szolgálja, azaz egyértelművé teszi a jogalkalmazók számára, hogy mikor kell az átsorolást végrehajtani, ha egy adott eszköz használata, rendeltetése a besorolást követően megváltozik. A módosítás könnyebb végrehajtást tesz lehetővé azáltal, hogy az átsorolásokat nem kell év közben folyamatosan elvégezni, hanem csak egyszer, a mérleg fordulónapjára vonatkozóan, az adott üzleti évi beszámoló elkészítésekor.

A 286. §-hoz

A törvény egyértelművé teszi, hogy a tőketartalékba alapításkor, tőkeemeléskor csak az alapítással, a tőkeemeléssel egyidejűleg, annak részeként lehet - a jegyzett tőke emelése mellett - eszközöket, pénzeszközt juttatni. A tőketartalékba történő tőkejuttatás tehát önálló gazdasági eseményként nem értelmezhető, csak a jegyzett tőke egyidejű emelése mellett, a tőketartalékba kerülő eszközök „ázsióként” történő figyelembe vételével.

A 287. §-hoz

A törvény a pótbefizetés pénzeszköztől eltérő eszközben történő teljesítése elszámolási szabályait adja meg, és előírja, hogy ebben az esetben az értékesítésre vonatkozó rendelkezéseket kell megfelelően alkalmazni.

A 288. §-hoz

A törvény a korábban teljesített pótbefizetés visszafizetésének elszámolási szabályait adja meg, abban az esetben, ha a visszafizetés pénzeszköztől eltérő eszközben történik. A törvény alapján ebben az esetben is az értékesítésre vonatkozó rendelkezéseket kell megfelelően alkalmazni.

A 289. §-hoz

A bizalmi vagyonkezelésre vonatkozó szabályozásban is - hasonlóan a gazdasági társaságokra vonatkozó szabályokhoz - biztosítani szükséges azt a lehetőséget, hogy a bizalmi vagyon tartalékkal kiegészített tárgyévi adózott eredményéből is teljesíthető legyen hozamkifizetés. A bizalmi vagyon beszámolójában a mérleg szerinti eredmény így a hozamfizetési célból igénybe vett tartalékkal növelt, a jóváhagyott hozamkifizetéssel csökkentett tárgyévi adózott eredménnyel egyezik meg.

A 290. §-hoz

A Ptk. átalakulásra, egyesülésre, szétválásra vonatkozó, megújított szabályozása indokolja a Ptk. fogalmainak átvételét.

A 291. §-hoz

A törvény a pótbefizetés pénzeszköztől eltérő eszközben történő teljesítése, illetve visszafizetése elszámolási szabályait adja meg, párhuzamosan a Ptk. által biztosított lehetőséggel, miszerint pótbefizetés a nem pénzbeli vagyoni hozzájárulásokkal szemben érvényesülő követelményeknek megfelelő nem pénzbeli szolgáltatás útján is teljesíthető.

A 292. §-hoz

A bizalmi vagyonkezelés során a kezelt vagyonra szóló tartós követelés értékvesztésének, illetve a korábban elszámolt értékvesztés visszaírásának elszámolásakor figyelembe veendő piaci érték meghatározásakor indokolt figyelembe venni a kezelt vagyon teljes saját tőkéjét, nem csak a hatályos szabályozásban szereplő, induló vagyon, tartalék, mérleg szerinti eredmény összegét.

A 293. §-hoz

A törvény pontosító előírásokat tartalmaz a devizás kötelezettségek és követelések év végi átértékelésére vonatkozóan.

A 294. §-hoz

Az üzletág-átruházás során előfordul, hogy az üzletág-átruházás szereplői az üzletág ellenértékét az átadott eszközök - átadott kötelezettségek értékével csökkentett - piaci értékénél magasabban határozzák meg, ezzel a többletértékkel kifejezve azt, hogy az üzletág az üzletágat alkotó egyedi eszközök piaci értékének - kötelezettségekkel csökkentett - összességétől többet ér. Ezt a többletértéket (amelyet az üzletág vevőjénél a számviteli törvényben rögzített feltételek esetén üzleti vagy cégértékként kell kimutatni) az üzletág eladójánál az értékesítés nettó árbevételeként indokolt elszámolni, ezt rögzíti a törvény.

A 295-296. §-hoz

A közvetetten, utólag adott engedmény számviteli elszámolását szükséges összehangolni az általános forgalmi adóról szóló törvény közvetett pénzvisszatérítési akcióra vonatkozó, kapcsolódó rendelkezéseivel. Ennek alapján a közvetett pénzvisszatérítési akció keretében adott-kapott összeg (engedmény) a jövőben nem végleges pénzeszköz átadásnak minősül, hanem azt egyéb ráfordításként, illetve egyéb bevételként lehet (kell) elszámolni.

A 297. §-hoz

A Ptk. átalakulásra, egyesülésre, szétválásra vonatkozó, megújított szabályozása indokolja a Ptk. fogalmainak átvételét.

A 298. §-hoz

A Ptk. átalakulásra, egyesülésre, szétválásra vonatkozó, megújított szabályozása indokolja a Ptk. fogalmainak átvételét.

A 299. §-hoz

A közfelügyeleti hatóság kötelezheti a könyvvizsgálót, könyvvizsgáló céget a független könyvvizsgálói jelentés visszavonására, illetve új könyvvizsgálói jelentés kibocsátására. Ebben az esetben a vállalkozónak az általános közzétételi és letétbe helyezési szabályoknak kell megfelelnie.

A 300. §-hoz

Amennyiben jogszabály lehetővé vagy kötelezővé teszi az éves beszámolóra, az egyszerűsített éves beszámolóra, az összevont (konszolidált) éves beszámolóra vonatkozó független könyvvizsgálói jelentés visszavonását, a vállalkozó - ha jogszabály eltérően nem rendelkezik - a visszavonást követő 90 napon belül köteles az ismételt könyvvizsgálat elvégzéséről gondoskodni.

A 301. §-hoz

A számviteli törvény a középvállalkozások egyes közzétételi követelményei és az összevont (konszolidált) beszámoló készítésének kötelezettsége tekintetében történő módosításáról szóló az Európai Parlament és Tanács 2009. június 18-i 2009/49/EK irányelve a 78/660/EGK és a 83/349/EGK tanácsi irányelvnek való megfelelést szolgálja.

A 302. §-hoz

A törvény rendelkezik arról, hogy a bevezetett rendelkezéseket, melyik üzleti évben kell először alkalmazni, illetve a vállalkozás a döntése alapján mely üzleti évre alkalmazhatja.

A 303. §-hoz

Felhatalmazást kap a miniszter, hogy a könyvviteli szolgáltatást végzők nyilvántartásba vételéről szóló 93/2002. (V.5.) Korm. rendeletben szabályozott szakmai szervezetként történő elismerésért fizetendő igazgatási szolgáltatási díjat és a díj megfizetésének részletes szabályait rendeletben határozza meg.

A 304. §-hoz

A módosításokat a Ptk. átalakulásra, valamint pótbefizetésre vonatkozó, megújított szabályozása, továbbá a nemzetközi jellegű felsőoktatási intézmény más jogszabályban meglévő fogalmának megváltoztatása indokolja.

Továbbá a gazdasági társaságokról szóló törvény hatályon kívül helyezésével megszűnt a betéti társaságok, közkereseti társaságok vagyoni betéteire utaló megnevezés. Ennek megfelelően a törvény alapján a számviteli törvény a betéti társaságban, közkereseti társaságban fennálló vagyoni részesedést egyéb társasági részesedésként jelöli meg.

A 305. §-hoz

A késedelmi kamat fizetési kötelezettség az új Ptk. szabályai alapján a késedelembe esés napján, a törvény erejénél fogva beáll. Ennek megfelelően a késedelmi kamatot a számviteli szabályok alapján nem lehet passzív időbeli elhatárolásként, csak kötelezettségként kimutatni.

A gyakorlatban nehézséget okoz, hogy jelenleg az exportértékesítés árbevételét csökkenti a magyar határállomás és a külföldi rendeltetési hely közötti útszakaszra jutó szállítási és rakodási-raktározási tevékenység ellenértéke. Az exportértékesítés árbevételének megállapítása, a számlázott összegek meghatározása, bizonylatolása jelentős adminisztratív terhet jelent. A számviteli törvény 74. § (3) bekezdésének törlésével a törvény ezt a terhet csökkenti az exportértékesítés árbevétele meghatározásának egyszerűsítésével, oly módon, hogy a továbbiakban nem írja elő a külföldi és belföldi útszakaszra jutó szállítási és rakodási-raktározási tevékenység ellenértékének elkülönített kezelését. A törvény a nemzetközi számviteli standardokkal (IFRS) való összhangot is szolgálja.

A számviteli törvény 81. § (4) bekezdés c) pontjának törlése megszünteti a bekerülési érték részét nem képező, illetve a költségek között el nem számolható adók és adójellegű tételek elszámolására vonatkozó, indokolatlanul megkettőzött [a számviteli törvény 81. § (2) bekezdés e) pontjában már szereplő] elszámolási szabályt.

30. A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosításáról

A 306. §-hoz

A törvény alapján a törvényben előírt éves kötelező megbízási szerződésekre és kiadott könyvvizsgálói jelentésekre vonatkozó adatszolgáltatási kötelezettségnek a szüneteltető könyvvizsgáló is köteles eleget tenni, amennyiben a megelőző évben vállalt megbízást, illetve adott ki könyvvizsgálói jelentést és erről az adatszolgáltatást a hatóság felé korábban még nem teljesítette.

A 307. §-hoz

Jelentős közfelügyeleti érdek fűződik ahhoz, hogy a könyvvizsgáló cégek Magyar Könyvvizsgálói Kamara által vezetett nyilvántartása a könyvvizsgáló cégnél korábban végrehajtott minőségellenőrzések eredményét és más minőségbiztosításhoz kapcsolódó adatokat is tartalmazzon.

A 308. §-hoz

A könyvvizsgálók minőségellenőrzése során számos esetben speciális szaktudásra van szükség. Az európai uniós szabályok változása miatt a vizsgálatok száma a jövőben jelentősen megnő, ezért a minőségellenőrökön kívül más speciális szaktudással rendelkező személyek bevonására is szükség lesz.

A törvény alapján a könyvvizsgálói közfelügyeleti hatóság által lefolytatott minőségellenőrzési eljárás kezdő időpontja az eljárás megindítása helyett az ellenőrzés megindításának a napja. Az eljárást ettől a naptól számított 60 napon belül kell lefolytatni.

A 309. §-hoz

A közérdeklődésre számot tartó cégek könyvvizsgálóinak közfelügyeleti hatóság általi ellenőrzése több esetben is „nem megfelelt” minősítéssel zárult az elmúlt időszakban. Ez felveti annak kérdését, hogy az ellenőrzéssel érintett könyvvizsgálói jelentések megfelelnek-e a jogszabályi előírásoknak. A törvény a közfelügyeleti hatóság által alkalmazható szankciók körét kibővíti a „nem megfelelt” minősítéssel végződő ellenőrzések esetén az érintett könyvvizsgálat ismételt elvégzésére vagy a könyvvizsgálói jelentés visszavonására vonatkozó kötelezéssel.

A könyvvizsgálói közfelügyeleti hatóság munkája során előfordulhat, hogy a könyvvizsgálati szolgáltatást igénybe vevők vagy a befektetők érdekét veszélyeztető helyzetet azonosít. Ilyen esetben a meghozott intézkedéseiről a törvény alapján tájékoztathatja a Budapesti Értéktőzsdét és a Magyar Nemzeti Bankot.

A 310. §-hoz

Technikai jellegű módosítás, amely a jelenleg hatályos kamarai minőségellenőrzésre vonatkozó szabályokkal összhangban bevezeti, hogy a jövőben a minőségellenőrök nyilvántartásába az vehető fel, akivel kapcsolatban sem a nyilvántartásba vételét megelőzően tartott legutolsó könyvvizsgálói közfelügyeleti hatóság által lefolytatott minőségellenőrzéssel, sem a legutolsó kamarai minőségellenőrzéssel összefüggésben nem került sor intézkedések alkalmazására.

VIII. Fejezet

EGYÉB KAPCSOLÓDÓ TÖRVÉNYEK MÓDOSÍTÁSA

31. A szerencsejáték szervezéséről szóló 1991. évi XXXIV. törvény módosítása

A 311. §-hoz

A törvény alapján a nem liberalizált távszerencsejáték szervezésen belül az online sportfogadás játéktípus szervezési tevékenységet kizárólag a Szerencsejáték Zrt., míg az online kaszinójáték és kártyajáték szervezési tevékenységet kizárólag játékkaszinó üzemeltetésére szóló koncessziós jog jogosultja végezheti.

A 312. §-hoz

A törvény egyértelművé teszi, hogy a szerencsejáték szervezés tárgyú koncessziós szerződések alapján a Magyar Állam, mint koncesszióba adó részére a koncessziós szerződést aláíró (koncesszióba vevő) és a koncesszió köteles tevékenységre alapított koncessziós társaság a koncesszióba adó előzetes hozzájárulása nélkül is jogosult, harmadik fél pedig a tartozás átvállalás általános szabályai szerint a koncesszióba adó hozzájárulásával teljesítheti a koncessziós díjat. A törvény a koncessziós díj játékadóból való levonása tekintetében az egységes jogalkalmazás érdekében kimondja, hogy a koncessziós társaság, mint szerencsejáték szervező az általa, a koncesszióba vevő által vagy harmadik fél által teljesített koncessziós díjat levonhatja a játékadóból.

A 313. §-hoz

A törvény az Szjtv. 3. § (1a) bekezdésben szereplő, a távszerencsejáték szervezői kör módosításáról szóló rendelkezésnek megfelelően szövegpontosításokat tartalmaz.

A 314. §-hoz

A törvény a távszerencsejáték szervezés esetén a megbízható szervező fogalmát módosítja az Szjtv. 3. § (1a) bekezdésben szereplő, a távszerencsejáték szervezői kör módosításáról szóló rendelkezéseknek megfelelően.

A 315. §-hoz

Az 1. és 4. pontokhoz: A törvény az Szjtv. 3. § (1a) bekezdésben szereplő, a távszerencsejáték szervezői kör módosításáról szóló rendelkezésnek megfelelően szövegpontosításokat tartalmaz.

A 2. és 3. pontokhoz: A hatályos szerencsejáték törvény önellentmondó a tekintetben, hogy míg a 27. § (3) bekezdése kifejezetten tiltja a kaszinójáték hírközlő eszköz és rendszer útján történő szervezését, addig a 29/C. § kifejezetten engedi.

A törvény oly módon oldja fel az ellentmondást, hogy a „klasszikus” kaszinójáték szervezőjének is lehetővé teszi, hogy a szervezés és a lebonyolítás során hírközlő eszközt és rendszert vegyen igénybe, ugyanakkor pontosítja a távszerencsejáték fogalmát.

A 5. ponthoz: A technikai jellegű módosító rendelkezés a távszerencsejáték szervezés részletes, miniszteri rendeleti szintű szabályainak kiadására felhatalmazó rendelkezés esetén egyértelművé teszi, hogy a felhatalmazó rendelkezés a távszerencsejátékban való részvételre vonatkozó szabályok kiadására is kiterjed.

A 316. §-hoz

Mivel a törvény szerinti távszerencsejáték szervezői kör külföldi elemet nem tartalmaz, a törvény a más tagállam szerencsejáték felügyeleti hatóságaival való együttműködési megállapodások megkötésére szóló rendelkezést hatályon kívül helyezi.

32. A koncesszióról szóló 1991. évi XVI. törvény módosítása

A 317. §-hoz

A törvény a szerencsejáték szervezéséről szóló 1991. évi XXXIV. törvényben a távszerencsejáték szervezői kör módosítására vonatkozó rendelkezéshez kapcsolódóan a távszerencsejáték esetére szóló ajánlattételi eljárás speciális szabályai közül a külföldi elemre utaló rendelkezést hatályon kívül helyezi.

33. A szabályozott ingatlanbefektetési társaságokról szóló 2011. évi CII. törvény módosításáról

A 318. §-hoz

A törvény szövegcserés, jogtechnikai módosítást tartalmaz, amely alapján a szabályozott ingatlanbefektetési társaságokra a hatályon kívül helyezett gazdasági társaságokról szóló törvény rendelkezései helyett az új Polgári Törvénykönyv rendelkezéseit kell alkalmazni, valamint az állami adóhatósághoz történő változás bejelentés határidejét 15 napról 30 napra növeli.

A 319. §-hoz

A hatályos előírások a szabályozott ingatlanbefektetési társaság ingatlanára vonatkozóan lehetővé teszik vételi jog biztosítását, míg ugyanezt nem teszik lehetővé a projekttársaság ingatlanportfóliójába tartozó ingatlanok esetében. A törvény ez utóbbi lehetőségét teremti meg.

34. Az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény módosítása

A 320. §-hoz

A nemzetközi adózás területén az utóbbi években tapasztalt, az adóügyi átláthatóságot és információcserét érintő fejlemények eredményeként Magyarország az Aktv. 2013. április 21-i hatálybalépése óta több olyan nemzetközi adóügyi megállapodás részesévé vált, melyek nem szűkíthetők le a kettős adóztatás elkerüléséről szóló egyezmények körére. E megállapodások nagymértékben elősegíthetik a magyar adóbevételek fokozott védelmét és az állami adóhatóság elől elrejteni kívánt adózói jövedelmek feltárását. Ilyen egyezmény az OECD és az Európa Tanács által kidolgozott, az adóügyekben történő kölcsönös közigazgatási segítségnyújtásról szóló többoldalú Egyezmény, valamint több olyan, az adóügyi információcseréről szóló egyezmény, melyek száma az utóbbi időszakban növekvő tendenciát mutat. A módosítások e változásokat vezetik át kiterjesztő jelleggel az Aktv. szövegébe.

Az adózás területén történő közigazgatási együttműködésről szóló 2011/16/EU irányelv 29. cikk (1) bekezdésének második albekezdése szerint a tagállamok az irányelv automatikus információcserére vonatkozó 8. cikkének nemzeti átvételét 2015. január 1-jéig kötelesek elvégezni. E jogharmonizációs kötelezettség alapján egészülnek ki az Aktv. egyes rendelkezései az uniós szintű automatikus információcserére vonatkozó irányelvi rendelkezésekkel.

Fentieknek megfelelően szükségessé vált a megkeresett és a megkereső hatóság fogalmának normaszöveg szintjén történő kiegészítése az automatikus információcserére történő utalással, míg az automatikus információcsere szabályozásának hazai átvételéhez szükséges annak fogalmi meghatározása. Értelmező rendelkezések segítik az automatikus információcserével érintett egyes jövedelmek (nyugdíj, ingatlan hasznosításából származó jövedelem, életbiztosításból származó jövedelem) meghatározását. Tekintettel arra, hogy az automatikus információcserére az irányelv 20. cikk (4) bekezdése alapján egységes számítógépes formátum használatával kerül sor, ennek az új fogalomnak a meghatározása is szükségessé vált.

A 321. §-hoz

A jogharmonizáció során szükséges a tagállamoktól beérkezett információk fogadásának és az információ-felhasználásról szóló, irányelvben előírt visszajelzési kötelezettségnek az előírása. A visszajelzési kötelezettségnek a magyar megkeresett hatóság a más uniós tagállam partnerhatóságával kialakított gyakorlatnak, illetve az általuk kötött megállapodásnak megfelelően tesz eleget.

A 322. §-hoz

A módosítás a 2011/16/EU irányelv 20. cikk (4) bekezdésének átvételét célozza, amely szerint az automatikus információcserére a Bizottság által elfogadott, a formanyomtatványtól különböző egységes számítógépes formátum használatával kerül sor.

A 323. §-hoz

Az adókijátszás és az adókikerülés elleni tagállami fellépés az automatikus információcsere uniós szintű alkalmazásával válik teljessé. Ennek első lépése során az Európai Unió tagállamai az irányelv rendelkezései alapján meghatározott és e §-ban felsorolt jövedelemkategóriákra vonatkozóan előzetes megkeresés nélkül, rendszeresen, legkésőbb az információ rendelkezésre állását követő év június 30-ig kötelesek az adózó adóügyi illetősége szerinti tagállamot értesíteni az adózó ilyen jövedelmeiről.

A 324. §-hoz

A (4) bekezdés az adómegállapítási jogsegély irányelv működéséért felelős uniós szerv, az Európai Bizottság felé fennálló értesítési kötelezettséget rögzíti a más tagállammal megkötött két- vagy többoldalú megállapodásról, míg az (5) bekezdés a felesleges adminisztrációs terhek elkerülése érdekében a magyar adóhatóság értesíthet egyes tagállamokat, hogy az adott tagállamtól nem kéri az automatikus úton egyébként küldendő, a 19/A. §-ban meghatározott információkat. Erről - mint az adómegállapítási jogsegély irányelv működéséért felelős uniós szervet - az Európai Bizottságot is értesítenie kell.

A 325. §-hoz

Lásd a 320. §-hoz fűzött indokolást.

A 326. §-hoz

Az Aktv. jogharmonizációs célú módosítása, amely az átmeneti rendelkezések között rögzíti az automatikus információcsere forgalmára, költségeire és értékelésére vonatkozó, az Európai Bizottság felé fennálló tájékoztatási kötelezettség első alkalommal való teljesítésének határidejét. A § rögzíti továbbá azt a tájékoztatási kötelezettséget, amelyet a magyar központi kapcsolattartó iroda teljesít az Európai Bizottság részére a rendelkezésre álló jövedelemkategóriákról

A 327. §-hoz

1-2. és 5. ponthoz: Lásd a 320. §-hoz fűzött indokolást.

3. ponthoz: A hatályos szöveg jogharmonizációs célú kiegészítése, amely a statisztikai adatokon túl az irányelv rendelkezéseinek megfelelően a felmerült költségeket és az automatikus információcsere működésének éves szintű értékelését is rögzíti.

4. ponthoz: Jogtechnikai pontosítás.

35. A hitelintézetekről és a pénzügyi vállalkozásokról szóló 2013. évi CCXXXVII. törvény módosítása

A 328. §-hoz

A törvény a számvitelről szóló törvény módosításához kapcsolódva egyértelműsíti, hogy a pénzügyi lízing esetében nem a tulajdonjog kerül használatba adásra, hanem az adott dolog

36. A mozgóképről szóló 2004. évi II. törvény módosítása

A 329-332. §-hoz

A látvány-csapatsportok, az előadó-művészeti szervezetek, a filmalkotások támogatásával kapcsolatos társasági adókedvezményre vonatkozó szabályozás átalakításához kapcsolódó, jogtechnikai jellegű pontosítás.

IX. Fejezet

A NEMZETI ADÓ- ÉS VÁMHIVATALRÓL SZÓLÓ TÖRVÉNY MÓDOSÍTÁSA

37. Nemzeti Adó és Vámhivatalról szóló 2010. évi CXXII. törvény módosítása

A 333-335. §-hoz

A rendelkezések a NAV tv. és az új Ptk. összhangjának megteremtését célozzák, megteremtve a megváltozott terminológiához és az új jogintézményekhez igazodó szabályozást.

A 336. §-hoz

A módosítás egyértelművé teszi, hogy - a kiemelt munkáltatói jogköröket meghatározó 7. számú mellékletnek megfelelően - a külföldi szolgálati tevékenység időtartamára tábornok esetében a miniszter, egyébként pedig a NAV elnöke vezényel.

A 337. §-hoz

A törvény - az érintett érdekeinek védelmében és a gyakorlatban jelenleg is érvényesülő módon - meghatározza a szaktanfolyam elvégzésére előírt határidőbe nem számító időtartamokat.

A 17/A. § (2) bekezdésének módosításával - a fegyveres szervek hivatásos állományú tagjainak szolgálati viszonyáról szóló a 1996. évi XLIII. törvény (a továbbiakban: Hszt.) 39. § (2) bekezdéssel összhangban - a tanulmányait kiváló eredménnyel végző pályakezdő nem automatikusan, hanem csak a kinevezésre jogosult döntése esetén kerülne eggyel magasabb rendfokozatba kinevezésre. A kiváló vagy annak megfelelő minősítésű oklevél ugyanis - az egyetem belső szabályozásából fakadóan - a gyakorlatban nem csak a folyamatosan elért legjobb tanulmányi eredményeket jelenti, vagyis nem feltétlenül tükrözi a tanulmányok teljes időszaka alatt mutatott kiváló teljesítményt. A rendelkezés célja, hogy a munkáltató részére mérlegelési jogkört biztosítson a magasabb rendfokozatba történő kinevezés tekintetében annak érdekében, hogy arra csak a tanulmányaikat folyamatosan jó eredménnyel teljesítők tekintetében kerüljön sor. A mérlegelés szempontjai a foglalkoztatási szabályzatban kerülnek megállapításra.

A 338. §-hoz

Pontosító jellegű módosítás.

A 339. §-hoz

A sérelemdíjra vonatkozó - 15/A. §-ba beépített - szabályozáshoz kapcsolódó rendelkezés. Figyelemmel arra, hogy - a munkáltatói kártérítési felelősséghez kapcsolódó hatályos rendelkezéshez hasonlóan - a sérelemdíjjal kapcsolatos munkáltatói nyilatkozat, illetve annak elmulasztása a felek (munkáltató és pénzügyőr) viszonyát alapjaiban érintő kérdés, így a pénzügyőr - szolgálati panasz helyett - közvetlenül bírósághoz fordulhat a 34/W. § (5) bekezdésének megfelelően (a kormánytisztviselőkhöz hasonlóan).

A 340. §-hoz

A rendelkezés meghatározza, hogy a Hszt. 36. § (4)-(5) bekezdése szerinti, a tábornokra vonatkozó rendfokozatot vagy szolgálati viszonyt érintő fegyelmi fenyítés alatt a NAV tv. alkalmazásában mely fegyelmi büntetéseket kell érteni. A Hszt. és a NAV tv. szerinti fegyelmi büntetések/fenyítések ugyanis több tekintetben eltérnek.

A 341. §-hoz

A közszolgálati tisztviselőkről szóló 2011. évi CXCIX. törvény (a továbbiakban: Kttv.) a tartósan távollévő kormánytisztviselők helyettesítésére (illetve meghatározott feladatok ellátására) lehetővé teszi határozott idejű kormányzati szolgálati jogviszony létesítését, a hivatásos szolgálati jogviszony viszont csak határozatlan időre létesíthető, így problémát okoz a tartósan távollévő pénzügyőr helyettesítése. Figyelemmel arra, hogy jelenleg nem hivatásos munkakört is töltenek be pénzügyőrök, illetve arra, hogy a hivatásos munkakörnek lehetnek olyan részfeladatai, amelyek nem szolgálati jellegűek, így - a rugalmasabb munkaszervezés feltételeinek megteremtése érdekében - meghatározott feltételek mellett indokolt megteremteni a tartósan távollévő pénzügyőr helyettesítésének lehetőségét.

Figyelemmel arra, hogy a NAV-nál - jellemzően a vámszerveknél - is előfordulhat, hogy a kormánytisztviselő a munkaidőbeosztása szerint munkaszüneti napon is munkát végez, így szükséges az ennek ellentételezésére szolgáló szabályozás beiktatása a Kttv.-vel azonos tartalommal.

A 342. §-hoz

Technikai jellegű módosítás. Figyelemmel arra, hogy az illetményalap kifejezés a 18/C. § (5) bekezdésében fordul elő első alkalommal, így szükséges, hogy a rövidítés bevezetése is ehelyütt kerüljön rögzítésre.

A 343. §-hoz

Pontosító jellegű módosítás.

A 344. §-hoz

Pontosító jellegű módosítás. Egyrészt a módosítás egyértelművé teszi, hogy a rendelkezés kizárólag a pályakezdő kormánytisztviselőre, pénzügyőrre vonatkozik, hiszen minden más esetben a jogviszonyban töltött idő szerinti besorolás eleve magasabb fizetési fokozatot eredményez. Másrészt a 20. § (6) bekezdésben foglalt rendelkezéssel való összhang és a párhuzamos szabályozás kiiktatása érdekében az egyébként jeles minősítéssel végzettekre vonatkozó rendelkezés - mivel az annak megfelelő rendelkezés a 20. § (6) bekezdésben egyébként szerepel - törlésre került.

A 345. §-hoz

A NAV-nál a munkaköri rendszer egyértelműen megkülönbözteti az I. besorolási osztályú munkaköröket, vagyis azt, hogy mely munkakörök betöltéséhez szükséges a külön jogszabályban meghatározott felsőfokú végzettség. Ezzel szemben a II. besorolási osztályú munkakörök tekintetében nem szükséges a felsőfokú végzettség, de ennek ellenére előfordulhat (és elő is fordul), hogy az érintett vállalja a II. besorolási osztályú munkakör betöltését felsőfokú végzettsége ellenére. Ez azonban nem változtat a betöltött munkakör és így az érintett besorolási osztályba sorolásán, figyelemmel arra, hogy a NAV-hoz mindig meghatározott munkakör betöltésére kerül felvételre az érintett. A módosítás a gyakorlatban felmerült kérdések és problémák kezelését szolgálja, de teljes mértékben megfelel az eddig folytatott gyakorlatnak és jogértelmezésnek.

A 346. §-hoz

A rendelkezés egyértelművé teszi, hogy a foglalkoztatott egyidejűleg nem kérheti, hogy az adott havi illetményét megosztva több fizetési számlára utalja át a munkáltató, illetve hogy több kézbesítési címre kérje a kifizetést, ez ugyanis indokolatlan és nem vállalható többletterhet róna a munkáltatóra, hiszen szinte pénzintézeti műveletek elvégzésére kötelezné azt.

A módosítás a 28. § (6) bekezdésének kiegészítésével egyértelmű szabályozást ad arra, hogy amennyiben az érintett az illetményének kézbesítés útján történő kifizetését kéri, úgy a munkáltatónak miként kell eljárnia.

A 28. § (7) bekezdés kiegészítésének célja, hogy az illetménykifizetés tekintetében - értve itt a 28/F. §-ra figyelemmel valamennyi pénzben kifizetendő járandóságot is - általános szabályt adjon az érintett elhalálozását követően esedékessé váló kifizetések teljesítése tekintetében. Figyelemmel arra, hogy a még ki nem fizetett illetmény (egyéb pénzbeli járandóság) az örökség részét képezi, így az örökös(ök) kilétének megállapításáig a munkáltató nem járhat el.

A 347. §-hoz

A NAV tv. több helyen is utal a levonásmentes illetményrészre, ezért - összhangban a Kttv. és a Hszt. rendelkezésével - indokolt ezen kifejezés pontos tartalmának meghatározása.

A NAV tv. és az új Ptk. közötti összhang megteremtését célozza a 28/D. §-nak a (10)-(11) bekezdéssel történő kiegészítése és a (9) bekezdésének módosítása.

A 348. §-hoz

Mivel a 17/I. § szerint a pénzügyőr a szabadsága idejére távolléti díjra jogosult, a módosítás egyértelművé teszi, hogy a szabadság idejére kifizetett távolléti díjat kell a pénzügyőrnek visszafizetnie, amennyiben hivatásos szolgálati jogviszonya megszűnéséig több szabadságot vett igénybe annál, mint ami a NAV-nál töltött időre megilletné.

A 349. §-hoz

Az ötévente esedékes minősítés célja, hogy az érintett képet kapjon arról, hogy a munkáltatójánál eltöltött idő alatt szakmailag hogyan fejlődött, mik a további fejlődés lehetséges irányai, melyek munkavégzésének erős és esetleg gyenge pontjai. Egy ilyen értékelés értelemszerűen huzamosabb idejű, legalább féléves együttdolgozást igényel. Az érintettet nem éri hátrány, ha az esedékes minősítése pár hónappal később kerül elkészítésre, ugyanakkor mindenképpen előnyére válik az, ha valós, tapasztalaton nyugvó visszajelzést kap a munkáját illetően.

A 350. §-hoz

A munkavállalók szervezkedési szabadságának biztosítása érdekében a módosítás egyértelművé teszi, hogy a Magyar Kormánytisztviselői Karban, a Magyar Rendvédelmi Kar NAV Tagozatában, illetve a munkavállalói érdekképviseleti szervben betöltött tisztség nem keletkeztet összeférhetetlenséget. Mindez azt jelenti, hogy e tevékenység kívül esik az összeférhetetlenségre vonatkozó szabályozáson, így az érintettet sem bejelentési sem engedélyezési kötelezettség nem terheli az említett szervezetekben betöltött tisztsége kapcsán az összeférhetetlenségre vonatkozó szabályozás alapján. Természetesen ugyanakkor a munkáltatónak tudnia kell pl. a szakszervezetben betöltött funkcióról, hiszen ennek alapján tud az érintett részére pl. munkaidő-kedvezményt nyújtani.

A 351. §-hoz

A módosítás csupán a hatályos szabályozásban meglévő rendelkezés [34/A. § (2)-(3) bekezdés] helyét változtatja meg. Mivel fegyelmi büntetést nem csak a fegyelmi tanács szabhat ki, így indokolt a fegyelmi büntetés kiszabásának elvi kereteit az általános szabályok között elhelyezni.

A 33/G. § (3) bekezdésének két új fegyelmi büntetéssel való kiegészítésével a Kttv.-hez hasonlóan bevezetésre kerül a besorolási fokozatban visszavetés fegyelmi büntetés. Mivel a besorolási fokozat több fizetési fokozatból áll, szükséges annak meghatározása, hogy a fegyelmi büntetés a visszavetett besorolási fokozat mely fizetési fokozatába történhet, illetve a (8a) bekezdésben szükséges annak szabályozása, hogy miként valósul meg az illetménymegállapítás a visszavetett fokozatban, figyelemmel egy esetleges illetményeltérítésre is. Az időtartam meghatározása a kellően differenciált és a fegyelmi vétség súlyával arányos fegyelmi büntetés kiszabásának lehetőségét teremti meg. Mivel az egyes besorolási fokozatban eltöltendő várakozási idő 2-9 év, így a törvény szerinti időtartamok arányosnak tekinthetők. A fegyelmi büntetés leteltét követően az érintett természetesen az aktuális besorolása szerinti besorolási és fizetési fokozatba kerül vissza. A két új fegyelmi büntetés bevezetésének szükségességét az indokolja, hogy nem vezetői munkakört betöltő kormánytisztviselő esetén, amennyiben az érintett szakmai vagy címzetes címmel nem rendelkezik, a fizetési fokozatban visszavetés büntetést követően már csak a hivatalvesztés büntetés alkalmazásának lehetősége áll fenn, amelyek közül az első nagyon enyhe, míg az utóbbi a legsúlyosabb büntetésnek minősül.

A 352-353. §-hoz

A 33/J. § (5) bekezdését és a 33/K. § (5) bekezdését érintő pontosító jellegű, egymáshoz kapcsolódó módosítások, melyek egyértelművé teszik, hogy a vezényléssel érintett főtiszt, tiszt esetében a kiemelt munkáltatói jogkörbe tartozó fegyelmi büntetés (rendfokozatban visszavetés, hivatásos szolgálati jogviszony megszüntetése, lefokozás) kiszabására az eredeti munkáltatói jogkör gyakorlója által tett javaslat esetében a NAV elnökének - amennyiben a javaslattal nem ért egyet - ugyanúgy megvan a döntési szabadsága arra nézve, hogy az ügyben egyszemélyben maga döntsön, vagy azt visszaküldje a felterjesztőnek az eljárás folytatására, mint akkor, ha az ügyben érintett főtiszt, tiszt nem áll vezénylés alatt. (Értelemszerűen nem értendő a 33/K. § (5) bekezdéséhez az az eset, ha az érintett főtiszt, tiszt munkáltatói jogkör gyakorlója a 10. § alapján a NAV elnöke, és az ügyben az ő vezetésével jár el a fegyelmi tanács, hiszen ilyenkor a döntésre jogosult nem egyszemélyben az elnök, hanem a vezetésével eljáró fegyelmi tanács, amely természetesen jogosult a jelzett fegyelmi büntetések kiszabására.)

A 33/K. § új (6) bekezdése egyértelművé teszi, hogy a hozzá felterjesztett ügyek közül egyetlen esetben áll döntési kényszer alatt a NAV elnöke: ha a megrovásnál súlyosabb fegyelmi büntetés kiszabására vonatkozó javaslat a 33/J. § (6) bekezdés d) pontja szerinti kettős jogállású hallgató tekintetében érkezik hozzá: ilyen esetben a fegyelmi jogkör gyakorlójává a NAV elnöke válik, így akkor is mindenképp az elnök dönt az ügyben, ha álláspontja szerint nem a javasolt fegyelmi büntetés indokolt.

A 34/C. § (5)-(6) bekezdést érintő pontosítás pedig - kapcsolódva az előbbiekhez - egyértelművé teszi, hogy egyrészt az (5) bekezdésben előírt, az érdemi döntéssel kapcsolatos tájékoztatási kötelezettség a vezényléssel érintett eredeti munkáltatói jogkör gyakorlója felé is fennáll, a (6) bekezdést érintő pontosítás pedig azt rögzíti, hogy a NAV elnöke által az eljárás folytatására a vezényléssel érintett eredeti munkáltatói jogkör gyakorlója részére visszaküldött ügy esetében ugyanúgy fennáll továbbra is a hatáskört meghaladó fegyelmi büntetés kiszabásának tilalma, mint a többi ilyen esetben (vagyis ha tábornok esetében a kijelölt miniszter küldi vissza az ügyet a NAV elnökének, vagy ha a vezénylés alatt nem álló főtiszt, tiszt esetében a NAV elnöke küldi vissza az ügyet az eljárt fegyelmi tanácsnak).

A 354. §-hoz

Pontosító jellegű módosítás, amely egyértelművé teszi, hogy az, akivel szemben a jogviszonyából eredő kötelezettségeivel összefüggő bűncselekmény miatt büntetőeljárás indult, és emiatt a 33/P. § (5) bekezdés szerinti méltatlansági eljárás is megindítására került, az állásából felfüggesztés hatálya alatt - amennyiben arra a 33/P. § (7) bekezdése alapján sor kerül - a felfüggesztés napjától hatósági jogkörét, vezetői, szolgálati elöljárói/felettesi jogait nem gyakorolhatja, szolgálati igazolványát, emellett a pénzügyőr a szolgálati jelvényét és fegyverét beszolgáltatni köteles, továbbá a munkavégzési helyére, szolgálatteljesítési helyére csak a munkáltatói jogkör gyakorlójának előzetes engedélyével léphet be.

A 355-359. §-hoz

A 33/S. §-nak, a 33/U. §-nak és a 34/D. §-nak az új bekezdésekkel való kiegészítését, illetve a 33/Y. § (3a) bekezdésének és a 34/A. § (5) bekezdésének a kiegészítését az indokolja, hogy a fegyelmi eljárás képviseleti szabályai lehetővé teszik, hogy az érintett érdekében egyidejűleg több képviselő is eljárjon. Indokolt ezért ennek az eljárási vonatkozású szabályait meghatározni, vagyis azt, hogy hogyan kell értékelni a képviselők egymásnak ellentmondó nyilatkozatait, illetve azt, hogy a fegyelmi ügyben hozott érdemi döntés közlése tekintetében mely időpontot kell irányadónak tekintetni a bíróság előtt való megtámadás határideje, illetve a legsúlyosabb fegyelmi büntetéssel az annak végrehajtásáig együtt járó állásból való felfüggesztés és illetmény-visszatartás szempontjából.

A 360. §-hoz

Lásd a 242. § indokolását.

A 361. §-hoz

A NAV tv. és az új Ptk. összhangjának biztosítása érdekében szükséges a kártérítés címén megtérítendő jogcímek terminológiájának módosítása.

A 362-363. §-hoz

A sérelemdíj jogintézményének beiktatásával szükségessé vált az ahhoz kapcsolódó egyes eljárási szabályok megállapítása.

A 364. §-hoz

Mivel a jogviszony jogellenes megszüntetésére vonatkozó rendelkezések is több helyen tesznek említést az illetményfizetésről, így indokolt annak meghatározása, hogy ezen rendelkezések vonatkozásában milyen illetményelemeket kell az illetmény alatt érteni.

Mivel az illetmény 34/Y. § (8) bekezdése szerinti fogalma szerint az illetmény részét képezik a rendszeres pótlékok is, így szükséges meghatározni azokat a pótlékokat, amelyek rendszeresnek tekintendők. Rendszeres pótléknak azok a pótlékok tekintendők, amelyeket - a feltételek teljesülése esetén - minden hónapban megkap az érintett: a vezető a vezetői pótlékot; az alanyi jogon járó nyelvpótlékot a nyelvvizsgával rendelkező; a munkakör-függő nyelvpótlékot a meghatározott munkakört betöltő és nyelvvizsgával rendelkező; illetve a veszélyességi pótlékot a meghatározott munkakört betöltő kormánytisztviselő, illetve pénzügyőr.

A 365-367. §-hoz

A törvény az általános rendelkezések között meghatározza a pénzügyőri intézkedések (a továbbiakban: intézkedések) és kényszerítő eszközök célját, azok korlátait, illetve az alkalmazásuk során követendő garanciális szabályokat, továbbá az intézkedések és kényszerítő eszközökkel szembeni jogorvoslat szabályait.

A 35. § - melynek (1) bekezdése a hatályos 35. §-sal megegyezik - egyértelművé teszi, hogy az intézkedések és a kényszerítő eszközök alkalmazására kizárólag a szolgálati feladatok ellátása során kerülhet sor, főszabály szerint azzal összefüggésben. Kivételt azok az esetkörök jelentenek, amikor a pénzügyőr a szolgálati feladatainak ellátása során olyan visszaélést észlel, amelynek kezelése ugyan nem tartozik a NAV hatáskörébe, azonban a társadalom jogos elvárása, hogy a hivatásos szolgálati jogviszonyban álló, egyenruhás pénzügyőr ne menjen el a feltárt jogsértések mellett. Így nyilvánvaló például, hogy amennyiben a pénzügyőr a jövedéki ellenőrzés végrehajtása érdekében a megállított járművet átvizsgálja, és a járműben kábítószert talál, úgy azt - annak ellenére, hogy a kábítószerrel visszaélés bűncselekmény nem tartozik a NAV hatáskörébe - a pénzügyőr lefoglalja és az eljárást átadja a hatáskörrel rendelkező rendőrséghez. A kivételként meghatározott esetek társadalmi hasznosságon túl az sem elhanyagolható szempont, hogy a pénzügyőri jogosultság biztosítása a rendőrség humánerőforrás kapacitásának leterheltségének enyhítését segíti.

A törvény e kivételeket az egyes intézkedések tekintetében garanciális okból minden esetben konkrétan meghatározza [például 36/D. § (7) bekezdés, 36/I. § (2) bekezdés, 36/L. § (2) bekezdés]. Az egyes kényszerintézkedések körében e kivételek meghatározása viszont szükségtelen, mivel kényszerintézkedés csak jogszerű intézkedéssel párosulhat; azaz ha a pénzügyőr a főszabály vagy a kivételszabály alapján jogszerű intézkedést foganatosít, illetve kíván foganatosítani, de ellenállással találja magát szembe, úgy a kényszerintézkedés alkalmazásának - az egyes kényszerintézkedések körében rögzített feltételek fennállása esetén - helye van.

A 35/A. § - garanciális szabályként - az intézkedés megkezdése előtt a pénzügyőr részéről követendő magatartást, illetve a pénzügyőri mivolt azonosítását határozza meg, jellemzően a hatályos szabályozásnak megfelelő tartalommal, a gyakorlati végrehajtás által indokolt módosításokkal.

Az új rendelkezésként beiktatott 35/B-35/E. § a hatályos szabályozással részben azonosan, de annál bővebben, hiánypótló jelleggel rögzíti az intézkedések (és kényszerítő eszközök) alkalmazásának általános elveit, mint például a részlehajlás nélküli eljárás követelménye, a szükségesség és arányosság követelménye, a testi épség, emberi élet védelmének követelménye, a kínzás, kényszervallatás, kegyetlen, embertelen vagy megalázó bánásmód tilalma. Ezen követelmények biztosítják, hogy amellett, hogy a pénzügyőr részére a törvény által biztosított, kényszerűen egyes alapjogok bizonyos korlátozásával járó intézkedések és kényszerítő eszközök kiállják a szükségesség-arányosság tesztjét, azok tényleges alkalmazása is alkotmányos keretek között maradjon. A szabályozás alapjaiban megegyezik a rendőrségre irányadó Rtv.-ben meghatározott rendelkezésekkel.

A 35/B. § (4) bekezdése - az Rtv.-hez hasonlóan - biztosítja a lehetőséget, hogy az intézkedés (kényszerítő eszköz) alkalmazása során az annak eredményes végrehajtását akadályozó tényezőket a pénzügyőr kiiktassa, így például a bűncselekmény elkövetésével gyanúsítható személy elfogása esetén - amennyiben az elfogás eredményessége ezt szükségessé teszi - az ajtó betörésre kerülhet. Számos esetben előfordul, hogy a pénzügyőr intézkedésével szembeni ellenállás eszközeként az érintett élő állatot (kutyát) használ fel, aminek az ártalmatlanná tételére is felhatalmazást ad a törvény.

A 35/F. § főszabály szerint minden intézkedéssel szemben biztosítja a panaszjogot. Kivételként kerül nevesítésre a járművek megállapítása, mint intézkedés, figyelemmel arra, hogy azt minden esetben valamilyen hatósági eljárás követi. A jármű megállítására tehát minden esetben az adott hatósági eljárás (ellenőrzés) érdekébe kerül sor (például a közúti közlekedésben használt menetíró készülék és tachográf-korong, valamint a digitális tachográfokhoz szükséges kártyák használatára vonatkozó ellenőrzés, vagy például jövedéki ellenőrzés), amelyekkel szemben viszont az ágazati törvények minden esetben biztosítják a jogorvoslat lehetőségét, így önmagában a jármű megállítása miatt szükségtelen a külön panaszjog biztosítása.

Ugyancsak kivételként szerepel az ingófoglalás, mint intézkedés, mivel arra a törvény speciális jogorvoslatot, végrehajtási kifogást - és nem panaszt - határoz meg. Továbbá az Rtv.-hez hasonlóan a rejtett ellenőrzés elrendelése és az elrendelt rejtett ellenőrzés végrehajtása is kivételként került szabályozásra, mivel azok tekintetében - jellegüknél fogva - nem értelmezhető a panaszjog.

Az (1) bekezdés emellett konkrétan nevesíti azokat az eseteket is, amikor a NAV tv. szerinti panaszjog helyett a jogorvoslat más formában kerül biztosításra.

A panaszt közigazgatási eljárásban, a NAV tv.-ben nem szabályozott kérdések tekintetében a Ket. szabályainak megfelelő alkalmazásával kell elbírálnia az intézkedést foganatosító szervnek, illetve amennyiben az nem ad helyt a panasznak, a felettes szervének. A panasz elbírálásának rendjére vonatkozó szabályozás a hatályos szabályozással [39. § (5)-(6) bekezdés] azonos.

Mivel a III. fejezet több helyen tartalmaz rendelkezést a magánlakás tekintetében, így a 35/G. §-ban indokolt a fejezet alkalmazásában annak fogalmi meghatározása, különös tekintettel arra is, hogy az eltér a törvény IV. fejezete tekintetében alkalmazandó hatályos magánlakás fogalomtól.

A 368-369. §-hoz

A legenyhébb - alapjogot nem érintő - intézkedési formaként nevesíti a törvény az Rtv.-hez hasonló, de annál a NAV feladatihoz mérten szűkebb tartalommal a felvilágosítás kérés lehetőségét a 36. §-ban. Ez ugyan új intézkedési formaként kerül szabályozásra, de gyakorlati alkalmazására - bár törvényi kötelező erő nélkül - természetszerűen ezidáig is sor került.

A 36/A. § szerinti igazoltatás lehetőségét a NAV tv. jelenleg is biztosítja a 36. § (1) bekezdés a) pontjában, azonban részletszabályokat a NAV tv. eddig nem tartalmazott. A törvény az igazoltatás végrehajtásának részletszabályait az Rtv.-vel egyezően határozza meg. Az igazoltatás esetköreinek a meghatározása a pénzügyőrök által ellátott szolgálati feladatokhoz igazodnak, hiszen egyértelmű, hogy minden hatósági eljárásban szükséges az érintettek személyazonosságának megállapítása.

Amennyiben az érintett sem hatósági igazolvánnyal, sem pedig más személy nyilatkozatával nem tudja magát igazolni, úgy személyazonosság megállapítása érdekében a rendőrséghez, illetve külföldi esetén az idegenrendészeti hatósághoz kerül előállításra. A személyazonosság megállapítása ujjnyomat, fényképfelvétel vagy a külső testi jegyek észlelés és mérés alapján ugyanis már meghaladja a NAV kompetenciáját, így arra - a szükséges esetekben - már a rendőrségnél (idegenrendészeti hatóságnál) kerül sor.

Az igazoltatáshoz kapcsolódó adatkezelési szabályokat a hatályos NAV tv. is tartalmazza az adatkezelési szabályok között.

A 36/B-36/C. § szerinti ruházat, csomag és jármű átvizsgálása szintén jelenleg is biztosított intézkedési jogosultság a pénzügyőrök tekintetében a NAV tv. 36. § (1) bekezdés b) és h) pontjában.

Új elemnek tekinthető a kereső kutya alkalmazásának rögzítése, amely ugyanakkor szintén jelenleg is alkalmazott gyakorlat, jellemzően a járművekben elrejtett, adózás alól elvont jövedéki termékek előtalálása érdekében.

A 36/D. § szerinti elfogás és előállítás egyes estkörei és részletszabályai [a törvény szerinti 36/D. § (1) bekezdés a), c) pontja, (2) bekezdés b) pontja és (3)-(5) bekezdése] a hatályos NAV tv.-ben is szerepelnek: a NAV tv. 36. § (1) bekezdés g) és i) pontjában valamint az (1a) bekezdésében. Az új elemként nevesített esetkörök közül az elfogatóparancsban, nemzetközi elfogatóparancsban, illetve európai elfogatóparancsban nevesített személyek elfogása tekintetében kiemelendő, hogy természetesen ezen személyek tekintetében az elfogásra, előállításra abban az esetben kerül sor - a 35. § alapján - amennyiben a pénzügyőr a szolgálati feladatainak ellátása során azonosítja, hogy olyan személlyel áll szemben, aki ellen elfogatóparancsot, nemzetközi elfogatóparancsot, illetve európai elfogatóparancsot adtak ki. Ebben az esetben természetszerű, hogy az ilyen személyt nem engedi tovább. Az őrizetbe vétel végrehajtása során megszökött személy elfogása szintén abban az esetben tartozik a NAV hatáskörébe, amennyiben az őrizetbe vételt a NAV foganatosította, illetve az érintett a NAV őrizetéből szökött meg, mindezt szintén biztosítja a 35. § rendelkezés Az igazoltatást megtagadó személlyel szembeni eljárás az igazoltatás szabályaiból következnek.

A (7) bekezdés szerinti - a 35. §-nál már jellemzett - kivételszabály az elfogást, előállítást azonban abban az esetben is természetszerűleg lehetővé teszi a pénzügyőr számára, ha a szolgálati feladata végrehajtása során azzal szembesül, hogy az elfogásra, előállításra nem a NAV nyomozó hatósága hatáskörébe tartozó bűncselekmény miatt van szükség. Jogos társadalmi elvárás ugyanis, hogy az egyenruhás, szolgálati fegyverrel rendelkező pénzügyőr ne hagyja futni a bűnelkövetőt, illetve az azzal gyanúsítható személyt.

A NAV ugyan nem tart fenn fogdákat, így az elfogott, NAV-hoz előállított személyek nem tartózkodnak huzamosabb ideig a NAV őrizetében, azonban a (8) bekezdés szerinti szabályozás az érintettel érdekeinek védelme érdekében a NAV feladatává teszi az elsődleges értesítési kötelezettséget, amennyiben az elfogást követően az előállítás a NAV nyomozó hatósága elé - nem pedig a rendőrséghez - történik.

A 36/E-36/H. § szerinti magánlakásban és közterületnek nem minősülő egyéb helyen történő intézkedést több esetben teszi lehetővé a törvény.

Egyrészt a 36/E. §-ban - az Rtv.-ben szabályozottaknak megfelelően - lehetővé teszi az intézkedést a pénzügyőr számára biztosított intézkedések eredményes végrehajtása érdekében, úgymint az elfogás, előállítás, illetve az elővezetés, továbbá a bűncselekmények elkövetésének megakadályozása, megszakítása céljából, hiszen mindez jogos társadalmi elvárás minden rendvédelmi jellegű feladatot ellátó, hivatásos állománnyal rendelkező szervvel szemben.

Másrészt a pénzügyőrök - kifejezetten pénzügyőri jellegű - szolgálati feladatainak eredményes ellátása érdekében is indokolt lehet a magánlakásba, egyéb helyre, helyiségbe (pl. székhelyre, telephelyre) történő belépés, amit jelenleg - részletszabályok nélkül - a NAV tv. hatályos 36. § (1) bekezdés c) pontja tesz lehetővé.

A 36/F. § és 36/G. § garanciális szabályokat határoz meg az ilyen célú belépésre, behatolásra, megkülönböztetve a magánlakásban, illetve az egyéb helyen, helyiségben való intézkedés esetkörét, értelemszerűen az érintettek részére nagyobb fokú védelmet biztosítva a magánlakásban való intézkedés esetére.

A mindennapi gyakorlat ugyanis igazolja, hogy adózás elől elvont jövedéki terméket sok esetben magánlakásban, illetve egyéb helyen, helyiségben tárolnak, s ugyancsak magánlakásban, vagy az ahhoz tartozó garázsban, melléképületben stb. történik például a mosóporok áttöltése, lejárt szavatosságú élelmiszerek átcímkézése (rossz minőségű termék jó minőségű termék csomagolásába), borhamisítás, illegális dohánytermékek forgalmazása, olajszármazékokkal való jogsértő tevékenység stb. Az ilyen jogsértésekkel szembeni fellépés elősegítése mind a költségvetés védelme, a gazdasági élet tisztaságának biztosítása, a tisztességes versenyfeltételek megteremtése érdekében elengedhetetlen.

A megfelelő szabályozási környezet ugyanakkor nem csak a hatósági fellépés eredményességét, hanem egyúttal az érintettek jogait is megfelelően biztosítja, különös tekintettel az általános szabályok között megfogalmazott követelményekkel együtt.

A 36/H. § közös garanciális szabályokat határoz meg a magánlakásban és közterületnek nem minősülő egyéb helyen történő intézkedés kapcsán.

A 36/I. § szerinti helyszín biztosítása - a felvilágosítás kéréshez hasonlóan - új, alapjogot nem érintő intézkedési formaként került nevesítésre az Rtv.-hez hasonló, de annál a NAV feladatihoz mérten szűkebb tartalommal.

A 36/J-36/N. § szerinti egyéb pénzügyőri intézkedések között azok az intézkedési jogosultságok kerültek szabályozásra, amelyek a hatályos NAV tv.-ben is megtalálhatóak, de nem azonosíthatóak valamely, egyébként a rendőrségre irányadóan az Rtv.-ben is szabályozott intézkedéssel.

A jármű megállítását (36/J. §) jelenleg a NAV tv. 36. § (1) bekezdés b) pontja, az áru hivatalos helyre szállítását (36/K. §) a 36. § (1) bekezdés e) pontja, a halaszthatatlan nyomozati cselekményként történő lefoglalás foganatosítását [36/L. § (1)-(3) bekezdés] a 36. § (1) bekezdés f) pontja, a tartozásvizsgálatot és ingófoglalást (36/M. §) a 36. § (1) bekezdés b) és j) pontja, a vizeletvétel és orvosi vizsgálat elrendelését (36/N. §) a 36. § (2) és (4) bekezdése teszi lehetővé.

A 36/O-36/P. § szerinti képfelvétel, hangfelvétel, kép- és hangfelvétel mint intézkedés minden esetben járulékos jellegű intézkedés, valamely más - szélesebb értelemben vett - pénzügyőri intézkedéshez kötődik, célja az intézkedés és az esetleg azzal párosuló kényszerítő eszköz foganatosításának, annak körülményeinek rögzítése. Ez egyrészt szolgálja az eljáró pénzügyőr érdekeit, hiszen az esetleges panaszokkal, kifogásokkal szemben védve van, másrészt az intézkedéssel érintett személy érdekeit is, hiszen a pénzügyőr eljárása teljeskörűen kontrollált. A szabályozás rögzíti kép- és hangfelvétel felhasználásának esetköreit, illetve amennyiben nem kerül sor a felhasználásra, úgy annak törlése szabályait is meghatározza. A szabályozás az Rtv.-hez hasonlóan, de annál a NAV feladatihoz mérten szűkebb tartalommal került kialakításra.

A 370. §-hoz

Kényszerítő eszközként főszabály szerint rendszeresített kényszerítő eszköz alkalmazható, ugyanakkor - a feladatok eredményes ellátása érdekében - a szabályozás (hasonlóan a hatályos NAV tv.-hez, illetve az Rtv.-hez) lehetővé teszi, hogy amennyiben a rendszeresített kényszerítő eszköz nem áll rendelkezésre, vagy a használatára nincs lehetőség (pl. az eljáró pénzügyőröknél kevesebb számú bilincs van, mint az érintettek száma), úgy meghatározott kényszerítő eszközök helyett más alkalmas eszközt is igénybe vehet, természetesen csak abban az esetben, ha az adott kényszerítő eszköz alkalmazásának helye van.

A 371-374. §-hoz

A törvény a hatályos NAV tv.-ben szabályozott kényszerítő eszközök sorrendjét megváltoztatja annak érdekében, hogy a törvényi sorrend is kifejezésre juttassa a fokozatosság elvét, így a bilincs alkalmazása a testi kényszer szabályait követően került szabályozásra. Ennélfogva technikailag ugyan több kényszerítő eszköz újramegállapításra került, vannak azonban olyan kényszerítő eszközök, amelyek esetében tartalmi változást a törvény nem tartalmaz, míg egyes kényszerítő eszközök esetén a részletszabályokban is változást hoz a törvény. A kényszerítő eszközök alkalmazása kapcsán indokolt kiemelni, hogy kényszerintézkedés csak a jogszerű, a szolgálai feladat végrehajtását elősegítő intézkedéssel párosulhat, ideértve azt is - ahogy a 35. §-nál már szó volt róla -, ha az adott intézkedés foganatosítása a törvényben konkrétan meghatározott kivételszabály valamelyikén alapul. Ebből következően - mivel a kivételszabályok az egyes intézkedésnél konkrétan szerepelnek - az egyes kényszerintézkedések körében e kivételek ismételt meghatározása már szükségtelen. A kényszerítő eszközök tekintetében a tartalmi változások az alábbiakban foglalhatók össze:

A 41. § szerinti bilincs alkalmazása - azon túl, hogy a rendelkezés helye változott meg - tartalmi változást gyakorlatilag nem tartalmaz a NAV tv. korábbi 44. §-ához képest.

A 42. § szerinti sokkoló eszköz, rendőrbot, illetve más eszköz, mint kényszerítő eszköz alkalmazása tekintetében a korábbi 41. §-hoz képest változást jelent, hogy a törvény nem szűkíti le a sokkoló eszközt a vegyi és elektromos sokkoló eszközre, már csak azért sem, mert a konkrét kényszerítő eszközök típusait és fajtáit a NAV tv. 82. § d) pontja alapján a kijelölt miniszter által - a rendészetért felelős miniszterrel egyetértésben - kiadott rendelet határozza meg [jelenleg a 16/2010. (XII. 28.) NGM rendelet]. Technikai változás a hatályos rendelkezéshez képest az e rendeletre való utalás elhagyása, mivel az erre vonatkozó szabály a 35/D. § (2) bekezdésbe került át.

Hiánypótló - az Rtv. rendelkezéséhez hasonló - kiegészítést jelent, hogy a pénzügyőr nem csak a saját, de a mások életét, testi épségét közvetlenül veszélyeztető támadás elhárítására is alkalmazhat sokkoló eszközt, továbbá az is, hogy adott esetben pirotechnikai eszköz alkalmazására is jogosult lesz a pénzügyőr. Ezen eszköz alkalmazására tipikus példa a zárt helységben való elfogás esetén - a pénzügyőrt, de az érintettet is védő - fénygránát alkalmazása.

A 43. § szerinti szolgálati kutya, mint kényszerítő eszköz alkalmazása körében szintén hiánypótló - az Rtv. rendelkezéséhez hasonló - kiegészítést jelent a NAV tv. korábbi 42. §-ához képest, hogy a pénzügyőr nem csak a saját személye ellen intézett támadás, fenyegető magatartás elhárítására alkalmazhat a jövőben szájkosár és póráz nélküli szolgálati kutyát, de - a gyakorlati tapasztalatok okán - általában is a súlyos sérüléssel fenyegető támadás elhárítására, továbbá a NAV nyomozó hatósága hatáskörébe tartozó bűncselekmény elkövetésével megalapozottan gyanúsítható személy elfogására is.

A 44. § szerinti útzár telepítése, megállásra kényszerítés körében jelentős változást jelent a NAV tv. korábbi 43. §-ához képest, hogy a jövőben - autópálya és autóút kivételével - az útzár telepítését nem rendőrségtől kell kérnie a NAV-nak, hanem arra a NAV is jogosult lesz a NAV nyomozó hatósága hatáskörébe tartozó bűncselekmény elkövetésével megalapozottan gyanúsítható személy, valamint a NAV nyomozó hatósága hatáskörébe tartozó bűncselekmény elkövetőjének elfogása érdekében. A változás indoka a szükséges esetekben a minél gyorsabb reagálás lehetőségének a biztosítása, mivel például számos esetben szembesülnek a pénzügyőrök a határ menti területeken a cigarettacsempészek olyan magatartásával, amikor a jármű megállítására vonatkozó pénzügyőri intézkedés ellenére a járművel nagy sebességgel továbbhajtanak.

Autópályán és autóúton azonban - a közlekedés biztonsága szem előtt tartása érdekében - továbbra is a rendőrségtől kérheti a NAV az útzár telepítését.

A 375. §-hoz

A NAV tv. 45. § (1)-(2) bekezdését érintő módosítás - az Rtv.-hez igazodva - egyértelművé teszi, hogy jogos védelmi helyzetben illetve végszükség esetén is mód van a lőfegyverhasználatra, illetve azt is, hogy ha a lőfegyverhasználat feltétele fennáll, úgy a lőfegyver bármilyen dologgal helyettesíthető, mint fegyver.

A NAV tv. 45. § (6) bekezdését érintő módosítás a lőfegyver elővétele, készenlétbe helyezése stb. szerinti tiltás alól kivételként határozza meg az elfogás esetét, mivel különösen zárt helyiségen tervezett elfogáskor - amikor is a pénzügyőr nem láthatja előre, hogy a behatolást követően mi vár rá - a pénzügyőr élete, testi épsége kerülhet veszélybe akkor, ha készenlétbe helyezett fegyver nélkül kezdi meg az intézkedést. Egyebekben a módosítás az Rtv. szabályaihoz képest még így is szigorúbb, korlátozó jellegű rendelkezést tartalmaz a pénzügyőrök lőfegyverhasználatát illetően.

A 376. §-hoz

A NAV tv. 46. §-át érintő módosítás a lőfegyverhasználat esetkörét bővíti az Rtv.-hez igazodva, de annál szűkebb körben, a pénzügyőri tevékenység jellegének szem előtt tartásával. Szintén az Rtv.-hez igazodva keretszabályt ad továbbá a pénzügyőr esetleges külföldön történő lőfegyverhasználatának, illetve külföldi pénzügyi nyomozói vagy vámhatósági feladatokat ellátó szerv tagjának az esetleges Magyarországon történő lőfegyverhasználatának.

A 377. §-hoz

A NAV tv. 51. § (1) bekezdését érintő módosítás a büntetőeljárásban résztvevő és az eljárás alól magát kivonni kívánó személy büntetőeljárásban történő részvételének biztosítását célozza. A módosítás indoka, hogy azokban az esetekben, amikor az ügy már bírósági szakban van, és a korábban eljárt nyomozóhatóságnak olyan információk jutnak a tudomására, hogy a terhelt a szökését, az elrejtőzését (vagy akár a saját halálának megrendezését) tervezi, úgy az információ megerősítésére és kizárására vonatkozóan a hatályos törvényi szabályok szerint titkos információgyűjtés lefolytatásának nincs helye, nincs erre felhatalmazott szerv; a megerősített információk nélkül pedig a bíróság nem tud a szükséges intézkedések megtétele iránt intézkedni.

A rendelkezést érintő további módosítások olyan kiemelt részletszabályok, amelyek alkalmazhatósága - a titkos információgyűjtéshez kötődő törvényi garanciák maradéktalan érvényesülése végett - indokolja a törvényben történő nevesítést. Az együttműködői személyi kör a felhatalmazott szervek eljárása alapjául szolgáló információ forrása, így kiemelt védelmet és körültekintést igényel.

A 378. §-hoz

Felhatalmazó rendelkezés a NAV személyi állományának képzését szolgáló továbbképzési rendszer megalkotására vonatkozó miniszteri rendelet kiadására.

A 379. §-hoz

A rendelkezés biztosítja azt, hogy még az egyébként az érintettre kedvező munkáltatói intézkedések (pl. vezetői munkakörbe helyezése) se járhassanak az érintett illetményének csökkenésével az illetménykülönbözet alkalmazása körében.

A 380. §-hoz

A Hszt. 72/B. § (3) bekezdése lehetővé teszi, hogy a rendészeti alapvizsga, illetve a rendészeti szakvizsga követelményének alkalmazását a fegyveres szerv sajátosságaira figyelemmel a miniszter rendeletben legfeljebb 2014. december 31-ig elhalassza. Ezen felhatalmazás alapján, a külön miniszteri rendeletben foglaltaknak megfelelően a NAV tekintetében a rendészeti alapvizsga, illetve a rendészeti szakvizsga követelménye a NAV-ban 2015. január 1-jétől kerül alkalmazásra. Indokolt ugyanakkor, hogy a szabályozási cél sérelme nélkül az érintetti kör számára bizonyos feltételek mellett a szakvizsga letétele alóli mentesülés biztosított legyen. A rendészeti szakvizsga, mint jogintézmény bevezetésének célja a szolgálati feladatok magas szakmai színvonalon történő ellátása volt. A törvényben meghatározott - együttes - mentesülési feltételek biztosítják, hogy a szakvizsga alól csak olyan személy legyen mentesítve, aki rendelkezik az általános, illetve speciális rendészeti ismeretekkel, továbbá rendelkezik a szükséges általános közigazgatási ismeretekkel is, ezért esetükben a szakvizsga alóli mentesítés indokolt.

A 381. §-hoz

Technikai jellegű módosítás, a hatályos szabályozás azonos tartalommal a 98/P. §-ban tartalmazza a rendelkezést.

A 382. §-hoz

A kiemelt munkáltatói jogköröket szabályozó 7. számú melléklet módosításának célja egyrészt a fegyelmi eljárással kapcsolatos fogalmi pontosítások, másrészt a táblázat könnyebb áttekinthetőségének megteremtése, segítve ezzel a jogalkalmazást.

A 383. §-hoz

Szövegcserés rendelkezések.

A 384. §-hoz

Hatályon kívül helyező rendelkezések.

X. Fejezet

EGYÉB KAPCSOLÓDÓ TÖRVÉNYEK MÓDOSÍTÁSA

38. A közúti közlekedésről szóló 1988. évi I. törvény módosítása

A 385-387. §-hoz

A módosítások az EKAER bevezetéséhez kapcsolódnak. Jelenleg, a közlekedési felügyelőségek megalakulása óta nem biztosított a közúti ellenőrök egységes azonosítása, nyilvántartása és megjelenése, illetve ellenőrzési jogosultságuk igazolása, melyhez adatvédelmi szempontból szükséges az NKH névjegyzék vezetési jogosultságának biztosítása. Az előírás a nem megfelelő tengelyterheléssel, össztömeggel közlekedő járművek pótdíjazásához szükséges adatátadást biztosítja. A közlekedési hatósági feladatok ellátásához szükséges módosítási igény. Az előírása közlekedési felügyelőségek közötti ellenőrzési adatok átadását biztosítja. Jelenleg a jogszabályi hézag miatt nem megoldott az ellenőrök ellenőrzési jogosultságának igazolása. A módosítás további célja, hogy a NAV az adat felvételezését, kezelését végző szerv/szervezet kilététől függetlenül jogosult legyen a jármű tömegére, tengelyterhelésére, valamint méretére vonatkozó adatokat átvenni a mérés időpontjával, helyszínével és a jármű forgalmi rendszámával együtt.

A gépjármű-nyilvántartás egyes adatainak az állami adó- és vámhatóság általi átvételét biztosítja a módosítás, továbbá, tekintettel arra, hogy az állami adó- és vámhatóságnak a tevékenységéhez gépjármű-nyilvántartás adataira több év távlatában van szüksége, az adatkezelés időtartama 7 évben került meghatározásra.

39. Az élelmiszerláncról és hatósági felügyeletéről szóló 2008. évi XLVI. törvény módosítása

A 388. §-hoz

A módosítás lehetővé teszi a NAV részéről az élelmiszerlánc-felügyeleti szerv részére - az elektronikus úton teljesített - célhoz kötött adatátadást

A 389. §-hoz

A módosítás lehetővé teszi a NAV számára az élelmiszerlánc-felügyeleti szerv által - az elektronikus úton teljesített - célhoz kötött adatátadást, illetve a FELIR-hez történő közvetlen hozzáférést.

A 390. §-hoz

A módosítás szerint a kereskedelmi törvény szerinti napi fogyasztási cikket értékesítő üzlet az e tevékenységből származó, jövedéki adó és népegészségügyi termékadó nélkül számított előző évi nettó árbevétele alapján, a főszabálytól eltérően sávosan meghatározott, 0-6%-ig terjedő élelmiszerlánc felügyeleti díj fizetésére kötelezett. Az élelmiszerlánc-felügyeleti szervet megillető felügyeleti díjat az élelmiszerlánc-biztonsági stratégiában, a többéves tervben és az éves ellenőrzési tervben meghatározott feladatok végrehajtására kell fordítani.

40. Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény módosítása

A 391. §-hoz

A módosítás célja szövegpontosítás, mivel az ellenőrzési tevékenység fogalmába eddig is beletartozott az ellenőrzés céljára történő kiválasztás, melyet most az egyértelmű jogértelmezés érdekében konkrétan tartalmaz a módosított szövegrész.

A 392. §-hoz

Tekintettel arra, hogy az állami adó- és vámhatóságnak a tevékenységéhez az útdíjszedő birtokában lévő adatokra több év távlatában van szüksége, nem elegendő a díj megfizetésére irányuló követelés elévülésének napjáig meghatározni az adatkezelés időtartamát. A módosítással 7 éves időtartam került meghatározásra. A 7 éves időtartam meghatározása az állami adó-és vámhatóság által lefolytatásra kerülő utólagos ellenőrzések során bír kiemelt jelentőséggel, hiszen egy-egy ilyen típusú ellenőrzés akár évekkel azután merül fel, hogy az adat bekerült az UD rendszerbe. A módosítás nélkül veszélybe kerül a rendszer fő célja, hiszen adatok, bizonyítékok nélkül nem tud a hatóság élni a törvényben biztosított eszközeivel.

Az Útdíjtv. szerinti felügyeleti szerv által nyilvántartott adatok köre kiegészül a gépjármű, gépjárműszerelvény össztömegével, tengelyterhelésével, valamint méretével, mely adatokat az állami adó- és vámhatóság jogszabályban meghatározott feladatai ellátása céljából felhasználhat.

A 393. §-hoz

A módosítás felhatalmazást biztosít a közlekedésért felelős miniszternek az úttestbe épített áthajtásos tömegmérő pontok működtetése részletszabályainak rendeleti szintű megalkotására.

XI. Fejezet

A KÖRNYEZETVÉDELMI TERMÉKDÍJRÓL SZÓLÓ TÖRVÉNY MÓDOSÍTÁSA

41. A környezetvédelmi termékdíjról szóló 2011. évi LXXXV. törvény módosítása

A 394. §-hoz

A Ktdt. tárgyi hatálya kiegészül az egyéb műanyag termék, az egyéb vegyipari termék, valamint az irodai papír termékkörökkel.

A 395. §-hoz

A módosítás a Ktdt. alá bevont egyéb műanyag termékre, egyéb vegyipari termékre és az irodai papírra vonatkozóan adja meg azt a maximális mennyiséget, amely alatt a kötelezett csekély mennyiségű kibocsátóként átalánydíj-fizetés választására jogosult.

A módosítás a forgalomba hozatal fogalmát pontosítja annak érdekében, hogy az alkotórészként, tartozékként külföldről behozott termékdíj-köteles termékek forgalomba hozatala esetén a jogviták elkerülhetők legyenek.

A Ktdt. tárgyi hatályának kiszélesítése miatt az értelmező rendelkezések kiegészítésre szorultak a törvény vonatkozásában alkalmazandó „irodai papír” definícióval.

A 396. §-hoz

A hatályos környezetvédelmi termékdíj szabályozás nem ad lehetőséget arra, hogy a termékdíjköteles csomagolószer (kifejezetten a raklap) gyártója mentesülhessen a termékdíj megfizetése alól, ha a belföldön gyártott termékdíjköteles termék tulajdonjogát belföldön adja át a külföldi vevő részére. A hatályos termékdíj szabályozás szerint abban az esetben mentesülhetne a raklapok belföldi gyártója a termékdíj megfizetése alól ennél a speciális exportnál, ha a külföldi vevő Magyarországon ipari termékdíj raktárt létesítene és az újrahasználható csomagolószerekre vonatkozó engedélyezett bérleti rendszert üzemeltetne. Mindezek azonban jelentős adminisztrációs terhet rónának a külföldi tulajdonosra és a külföldi gyártású raklapok beszerzésére ösztönöznék. A módosítás feloldja a hazai raklapgyártókkal szemben fennálló versenyhátrányt. A módosítás hiányában felmerül az érintett hazai gyártóknál a tevékenység megszüntetésének kockázata, ami munkahelyek megszűnését eredményezheti az ország olyan területein, ahol a munkahely kínálat jelenleg is alacsony.

A 397. §-hoz

Az új rendelkezés értelmében nem minősül forgalomba hozatalnak, ezáltal nem eredményez termékdíj kötelezettséget az olyan apport, jogutódlásos megszűnés és üzletág-átadás, amely nem jár általános forgalmi adó fizetési kötelezettséggel.

A 398. §-hoz

A törvény célja, hogy a kézműves termékelőállító mikrovállalkozások és kistermelők által készített kézműves termékek ne kerüljenek a környezetvédelmi termékdíj hatálya alá. A kézműves tevékenységből származó termékek jellemzően a VM stratégiában is megfogalmazott prioritást élvező helyi termékek, csekély környezetterhelő hatással rendelkeznek (rövid ellátási lánc, kevesebb szállítás, kevesebb szennyezőanyag kibocsátás), természetes alapanyagokból készülnek, a vidéki hagyományőrzés egyik alapjául szolgálnak, továbbá a vidéki önfoglalkoztatók fennmaradásának alapját képezik. A termékdíj kézműves termékekre való kiterjesztése egyben az említett termelők tevékenységének fennmaradását veszélyeztetik, növelve a vidéki munkanélküliséget és elvándorlást.

A 399. §-hoz

Pontosításra kerül a külföldről behozott áru csomagolásának a lebontásával keletkező termékdíj kötelezettség keletkezésének a napja, amely az új termékkörök külföldről történő behozatala során is alkalmazható.

A 400. §-hoz

Kiegészítésre kerül a termékdíj-kötelezettség szerződéssel történő átvállalásának a lehetősége a bércsomagoltatás esetével, továbbá az engedélyezett bérleti rendszer keretében történő csomagolás létrehozása esetével.

A 401. §-hoz

Emelkedik a reklámhordozó papír termékáram esetében a csekély mennyiségű kibocsátó kötelezett termékdíj átalánya. A Ktdt. tárgyi hatálya alá bevont egyéb műanyag termék, egyéb vegyipari termék és irodai papír termékkörök esetén csekély mennyiségű kibocsátónak minősülő kötelezettek számára fizetendő átalánydíj mértékét a 2. § 6. pontjában ezen új termékkörökre meghatározott maximális kibocsátható tömeg és a termékkörhöz tartozó termékdíjtétel szorzatának kerekítése adja meg.

A 402. §-hoz

Az Országgyűlés Ktdt. 3. §-át új (3a) bekezdéssel egészítette ki, továbbá a 2014. évet megelőzően a Ktdt. végrehajtásáról szóló 343/2011. (XII. 29.) Korm. rendelet (a továbbiakban: Vhr.) 2. § (1) bekezdésében található gyártási selejtre, hulladékra vonatkozó rendelkezéseket a törvénybe helyezte át. A módosítás, ami 2014. február 25-én lépett hatályba, azt eredményezte, hogy a 2014. január 1. és február 25. közötti időszakban keletkezett technológiai folyamatba visszavezetett maradék anyag vagy selejt felhasználása esetén a kötelezettnek fizetési és adminisztrációs terhe merült fel. A módosítás mentesíti a fizetési és adminisztrációs kötelezettség alól az érintett gazdálkodókat.

A 403. §-hoz

A kiegészítés célja, hogy azokat a 2015. január 1-jét megelőzően csekély mennyiségű kibocsátóként már bejelentkezett kötelezetteket, akik a módosító törvény által meghatározott további termékkörök tekintetében szintén csekély mennyiségű kibocsátónak minősülnek, az ismételt bejelentkezés alól felmentése.

A 404. §-hoz

A Ktdt. 1. számú melléklete határozza meg a termékdíjköteles termékek vámtarifaszámok alá osztályozott, kibővített körét. A melléklet nem csak az egyéb műanyag termékek, egyéb vegyipari termékek és az irodai papír termékkörökhöz tartozó vámtarifaszámokkal bővült, hanem kiegészítésre került a termékdíjköteles csomagolószerek, továbbá az elektromos, elektronikai berendezések köre is. Az elektromos, elektronikai termékek körének kibővítését indokolja, hogy az Európai Uniós WEEE szabályok bevezetésekor kötelező lesz a minimális hasznosítási ráta elérése.

A Ktdt. 2. számú mellékletében a környezetvédelmi termékdíj díjszerkezetének módosítását követően kialakított díjtételek szerepelnek. A díjak átalakítása a kötelezettek számára egyszerűbb, átláthatóbb rendszert hoz létre, valamint elősegíti a várható bevételek gyors és átlátható tervezését azáltal, hogy egységesíti - egyes esetekben csökkentéssel, más esetben növeléssel - az egyes termék- és anyagáramokhoz tartozó díjtételeket.

A Ktdt. 3. számú melléklete tartalmazza az egyéni hulladékkezelést teljesítőkre vonatkozó egyes termék- és anyagáramok termékdíj tételeinek meghatározásához szükséges értékeket és képleteket.

A 405. §-hoz

A kereskedelmi csomagolás kategória alatt csupán a fémből készült italcsomagolások maradnak, a további anyagokból (műanyag, papír-műanyag társítás, üveg) készült italcsomagolásokra az alap díjtétel kerül alkalmazásra. A kereskedelmi csomagolás kategória teljes kivezetésére a későbbiekben kerülhet sor, a fokozatosság elvét követve.

A módosítás a kisebb terjedelmű, szövegcserével elvégezhető kapcsolódó pontosításokat tartalmazza.

A 406. §-hoz

A módosításhoz kapcsolódó hatályon kívül helyezésre kerülő rendelkezéseket tartalmazza.

-----STARTING---POINT---VEGE---

XII. Fejezet

ZÁRÓ RENDELKEZÉSEK

42. Hatályba léptető rendelkezések

A 407. §-hoz

A törvény a hatályba léptető rendelkezéseket tartalmazza.

43. Jogharmonizációs záradék

A 408. §-hoz

A törvény a jogharmonizációs záradékot tartalmazza.

44. Az Alaptörvény sarkalatosságra vonatkozó követelményének való megfelelés

A 409. §-hoz

Az Alaptörvény sarkalatosságára vonatkozó követelménynek való megfelelésről szóló rendelkezés.

45. Jogszabály tervezetének egyeztetése

A 410. §-hoz

Az Európai Unió részére való bejelentési kötelezettségekhez szükséges záradék.