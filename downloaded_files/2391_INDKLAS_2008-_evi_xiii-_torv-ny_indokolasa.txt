2008. évi XIII. törvény indokolása

az egyrészről az Európai Közösségek és azok tagállamai, másrészről a Tádzsik Köztársaság közötti partnerség létrehozásáról szóló, 2004. október 11-én aláírt Partnerségi és Együttműködési Megállapodás kihirdetéséről

-----STARTING---POINT---ALTALANOS---

Általános indokolás

A jelen törvény tárgyát képező Partnerségi és Együttműködési Megállapodást (a továbbiakban: PEM, illetve Megállapodás) 2004 októberében írták alá Luxemburgban. Tartalmát tekintve a PEM a többi térségbeli ország és az Európai Unió között Magyarország csatlakozása előtt kötött partnerségi és együttműködési megállapodáshoz hasonlóan a demokratikus alapelvek és emberi jogok tiszteletben tartásán alapuló jogi keretét adja az EU és Tádzsikisztán közötti politikai, gazdasági és kereskedelmi kapcsolatoknak. A PEM a korábban kötött kereskedelmi és gazdasági együttműködésről szóló megállapodást váltotta fel.

A Megállapodás a demokratikus alapelvek rögzítése mellett politikai párbeszédet irányoz elő, segíti a tádzsik jogrendszer közösségi joghoz való közelítését, kiterjedt együttműködést tesz lehetővé a gazdaság, a kereskedelem, a munkaerőpiac, tehát a közösségi politikák több területén, valamint a bel- és igazságügyi együttműködés egyes területein is. Az árukereskedelem és a vállalkozások letelepedése területén fő szabályként a Megállapodás a legnagyobb kedvezményes elbánás nyújtását írja elő. A Megállapodásnak részét képezi a demokráciával és emberi jogokkal kapcsolatos területeken való együttműködés, valamint a pénzmosás, a kábítószer, a terrorizmus elleni küzdelemben való együttműködés. Az elsődleges cél továbbra is az Európai Unió érdekeinek megjelenítése mellett a stabilitás megerősítése a Tádzsik Köztársaságban, valamint a kábítószer, illetve terrorizmus elleni harc terén a Felek közt megvalósítandó összefogás.

A Megállapodás ratifikációja az Unió tagállamaiban jelenleg folyamatban van, a Tádzsik Köztársaságban már megtörtént. A ratifikációs folyamat lezárulásáig az ideiglenes megállapodás egyrészről az Európai Közösség és az Európai Szén- és Acélközösség, másrészről a Tádzsik Köztársaság között rendezi a kereskedelmi vonatkozású kérdéseket. E megállapodást a Partnerségi és Együttműködési Megállapodással egyidejűleg írták alá, és hatályba léptette 2005. május 1-jén a PEM egyes, kizárólagos közösségi hatáskörébe tartozó cikkeit, amelyek az árukereskedelemre, a kereskedelemmel és befektetéssel kapcsolatos rendelkezésére, az intézményi, általános és záró rendelkezésekre vonatkoznak.

A Megállapodás szerves részét képezik az I-IV. számú mellékletek és a Jegyzőkönyv.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) pontja értelmében törvényhozási tárgykört érintő szabályokat tartalmaz, illetve d) pontja értelmében közvetlenül szabályozza a Magyar Köztársaság joghatósága alá tartozó személyek jogait és kötelezettségeit, ezért a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást, szövege végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás szerkezetében és jellegében a többi kelet-európai, illetve közép-ázsiai állammal kötött partnerségi és együttműködési megállapodáshoz (PEM) hasonlítható. Ezen megállapodások formailag tíz évre szóló bilaterális szerződések, melyek mind az EU-tagállamok, mind pedig a szerződő másik állam ratifikációjához kötöttek. Jogi keretként szolgálnak a Felek közti politikai, gazdasági, valamint kereskedelmi kapcsolatok megszilárdítására.

Az összesen 11 címből, 101 cikkből, 4 mellékletből és 1 jegyzőkönyvből álló Megállapodás célja a Tádzsik Köztársaság politikai és gazdasági stabilitásának előmozdítása. Ennek keretében az Európai Közösség támogatja a Tádzsik Köztársaság erőfeszítéseit a jogállamiság és a demokrácia megszilárdítására, és ezáltal hozzájárul a Tádzsik Köztársaság és a közép-ázsiai régió politikai, gazdasági és intézményi stabilizációjához.

A Megállapodás megkötésével az Európai Közösség és a tagállamok ösztönzik a Tádzsik Köztársaságot a gazdasági, kereskedelmi és nemzetközi együttműködés fejlesztésére, amely részben a tádzsik jognak a közösségi joghoz történő közelítésével valósul meg.

A Megállapodás I. címe az általános elveket rögzíti. Ezek a demokrácia, az alapvető emberi jogok tisztelete, a jószomszédi kapcsolatok melletti elkötelezettség a térség államaival. Partnerség jön létre egyrészről a Közösség és annak tagállamai, másrészről a Tádzsik Köztársaság között. E partnerség célkitűzései a következők: a Tádzsik Köztársaság függetlenségének és szuverenitásának támogatása; a Tádzsik Köztársaság azon törekvéseinek támogatása, melyek demokráciájának megszilárdítására, gazdaságának és szociális infrastruktúrájának fejlesztésére, valamint a piacgazdaságra való áttérés befejezésére irányulnak; olyan megfelelő keret biztosítása a felek közötti politikai párbeszédhez, amely közöttük szoros politikai kapcsolatok kiépítését teszi lehetővé; a felek közötti kereskedelem és a beruházások támogatása, különösen az energetikai és vízágazatokban, valamint a harmonikus gazdasági kapcsolatok támogatása, és ezáltal a fenntartható fejlődés elősegítése a felek országaiban; a jogalkotási, gazdasági, szociális, pénzügyi, nem katonai tudományos technológiai és kulturális együttműködés alapjának megteremtése.

A II. cím intézményes keretben működő politikai párbeszédet irányoz elő, valamint kiemeli a tömegpusztításra alkalmas fegyverek terjedése elleni küzdelem fontosságát. Miniszteri szintű politikai párbeszédre a 77. cikk szerint létrehozott Együttműködési Tanács keretében, egyéb alkalmakkor pedig kölcsönös megállapodás alapján kerül sor.

A Felek a politikai párbeszédre más eljárásokat és mechanizmusokat is létrehoznak, különösen a következő formákban:

- rendszeres ülések egyrészről a Közösséget és tagállamait, másrészről a Tádzsik Köztársaságot képviselő magas beosztású tisztviselők között;

- a Felek közötti diplomáciai csatornák teljes kihasználása, különösen a kétoldalú és többoldalú szinten való megfelelő kapcsolatfelvétel révén, beleértve esetenként az Egyesült Nemzetek és az EBESZ találkozóit, illetve más fórumokat;

- bármilyen más eszközzel, ideértve az olyan szakértői ülések lehetőségét, amelyek hozzájárulnak e párbeszéd erősítéséhez és fejlesztéséhez.

A III. cím, amely az árukereskedelemről szól, kimondja, hogy a Felek egymás számára - a Megállapodásban és az I. számú mellékletben meghatározott kivételekkel - a legnagyobb kedvezményes elbánás elvét biztosítják az alábbi területeken: behozatali és kiviteli vámok és díjak, beleértve az ilyen vámok és díjak beszedésének módszerét; a vámkezeléshez, az árutovábbításhoz, a raktárakhoz és az átrakodáshoz kapcsolódó rendelkezések; a behozott árukra közvetlenül vagy közvetetten kivetett adók és bármilyen egyéb belső adók, fizetési módok és a fizetések átutalása; az áruk belföldi piacon való értékesítéséhez, megvásárlásához, szállításához, forgalmazásához és felhasználásához kapcsolódó szabályok (7. cikk).

A 8. cikk kimondja, hogy mindegyik Fél biztosítja a másik Fél vámterületéről származó vagy a másik fél vámterületére irányuló áruk részére a saját területén átmenő forgalom szabadságát.

A 9. cikkben a Felek rendelkeznek - bizonyos esetekben és eljárási rendben - az ideiglenes behozatal vámoktól és importterhektől való kölcsönös mentesítéséről. A 10. cikk fő szabályként a mennyiségi korlátozások és azonos hatású intézkedések kölcsönös tilalmát írja elő. A 12. cikk rögzíti a kereskedelmi védelmi intézkedés használatának jogát, feltételeit és eljárási rendjét, rendelkezik a követendő eljárásról abban az esetben, ha valamely terméket olyan megnövekedett mennyiségben visznek be a másik fél területére, hogy az a hazai termelőknek jelentős sérelmet okoz. A 15-16. cikk jelöli meg a textiltermékekre (amelyek a vonatkozó kétoldalú megállapodás lejártáig nem tartoznak a PEM hatálya alá), illetve a nukleáris termékekre vonatkozó kiegészítő szabályokat.

Az IV. cím rögzíti a munkavállalókkal, a társaságok letelepedésével, a szolgáltatások határon átnyúló nyújtásával és a befektetésekkel kapcsolatos rendelkezéseket.

A Megállapodás értelmében a Felek kölcsönösen biztosítják, hogy az egyik Félnek a másik Fél területén jogszerűen tartózkodó munkavállalóit nem érheti diszkrimináció a javadalmazás, a munkafeltételek, illetve az elbocsátás tekintetében (17-19. cikk).

A 20-26. cikkek a társaságok letelepedésére és működésére vonatkozó rendelkezéseket, fogalom-meghatározásokat, illetve a kivételeket rögzítik. A Megállapodás alapján a szerződő Felek vállalják, hogy egymás irányában legalább olyan kedvező bánásmódot biztosítanak a társaságok letelepedéséhez (azaz gazdasági tevékenység megkezdéséhez leányvállalatok vagy fióktelepek útján) mint amilyenben a hazai társaságok vagy a harmadik országbeli társaságok részesülnek. Továbbá a Felek vállalják, hogy legalább olyan kedvező bánásmódot biztosítanak egymás társaságainak leányvállalatai vagy fióktelepei területén való működésük tekintetében, mint amilyenben a hazai leányvállalatok vagy fióktelepek, vagy a harmadik országbeli társaságok leányvállalatai vagy fióktelepei részesülnek, amennyiben ez utóbbi a kedvezőbb.

A 25. cikk rendelkezik a Felek területén működő társaságok vagy fióktelepeik alkalmazásában álló közösségi vagy tádzsik állampolgársággal rendelkező munkavállalók jogi helyzetéről, különös tekintettel a kulcsszemélyzetre.

A 27-30. cikk a határokon átnyúló szolgáltatásokról szól. A 27. cikk rendelkezése értelmében a Felek megteszik a szükséges lépéseket annak érdekében, hogy fokozatosan biztosítsák a szolgáltatások határon át történő nyújtásának fokozatos liberalizálását. A 28. cikk értelmében a Felek együttműködnek a tádzsik szolgáltatási ágazat fejlesztése érdekében. A 29. cikk értelmében a Felek vállalják, hogy a nemzetközi hajózási szállítás tekintetében kereskedelmi alapon hatékonyan alkalmazzák a nemzetközi hajózási piachoz és forgalomhoz való korlátlan hozzáférés elvét.

A 31-37. cikkek a cím rendelkezéseinek alkalmazása tekintetében különböző korlátokat és kivételeket fogalmaznak meg. A 31. cikk tartalmazza a közrendi, közbiztonsági klauzulát, valamint a hatósági jogkör gyakorlásával összefüggő kivételeket.

A 32. cikk értelmében e cím alkalmazásában e Megállapodás egy rendelkezése sem akadályozza meg a Feleket abban, hogy a belépés és tartózkodás, a foglalkoztatás, a munkafeltételek, a természetes személyek letelepedése és a szolgáltatásnyújtás tekintetében törvényeiket és rendeleteiket alkalmazzák, azzal a feltétellel, hogy ennek során nem alkalmazzák ezeket oly módon, amely az e Megállapodás valamely rendelkezésének feltételei alapján bármely Felet megillető előnyöket semmissé tenné vagy csökkentené.

A 34. cikk a cím alatti szolgáltatás-, kereskedelmi vállalásokat korlátozza a WTO szolgáltatások kereskedelméről szóló egyezménye (GATS) hatálya alá tartozó ágazatok, intézkedések tekintetében, amennyiben úgy rendelkezik, hogy a Megállapodás alapján az egyik Fél által a másik Félnek biztosított kedvezmény nem lehet kedvezőbb, mind az előbbi Fél által a GATS rendelkezései alapján az egyes szolgáltatási ágazatok és szolgáltatásnyújtási módok tekintetében biztosított bánásmód.

A 35. cikk tartalmazza az ún. regionális integrációs kivételi klauzulát, amelynek értelmében a társaságok letelepedése, a határokon átnyúló szolgáltatásnyújtások, valamint az általános rendelkezések (kivételek) alkalmazásában nem veszik figyelembe a Közösség, annak tagállamai és a Tádzsik Köztársaság által, a GATS V. cikkének elveivel összhangban, gazdasági integrációs megállapodásokban vállalt kötelezettségek alapján biztosított bánásmódot.

A 38. cikk szól a folyó fizetésekről és a tőkéről. A tőkemozgások mérlegének ügyletei tekintetében a Felek e Megállapodás hatálybalépésétől biztosítják a fogadó ország törvényeivel összhangban alapított társaságokba irányuló közvetlen befektetésekhez és a II. fejezet rendelkezéseivel összhangban végzett befektetésekhez, valamint e befektetések és a belőlük származó esetleges felszámoláshoz vagy hazatelepítéshez kapcsolódó szabad tőkemozgást, bizonyos kivételekkel. A Megállapodás ugyanakkor rendelkezik azokról az esetekről, amikor a szabad tőkemozgás korlátozására irányuló intézkedés bevezetése szükséges, a befektetők, betétesek, biztosítottak stb. védelme érdekében, a pénzügyi rendszer sértetlensége és stabilitása érdekében (23. cikk), az árfolyampolitika vagy monetáris politika védelme érdekében (38. cikk (6) bek.), illetve a béke és nemzetközi biztonság céljából a Felek által vállalt kötelezettségek végrehajtása érdekében (ilyenek lehetnek például a korlátozó intézkedések, amelyeket a 86. cikk említ).

A 39. cikk és a IV. melléklet rendelkezik a szellemi, ipari és kereskedelmi tulajdon oltalmáról. Ez a cikk csak a Tádzsik Köztársaság számára ír elő konkrét kötelezettségeket.

A V. cím szól a tádzsik jognak a közösségi joghoz való közelítéséről. Ez különösen érinti a vámjog, társasági jog, bankszolgáltatásokra és egyéb pénzügyi szolgáltatásokra vonatkozó jogszabályok, társasági számvitel és adók, szellemi tulajdon, munkavállalók munkahelyi védelme, versenyszabályok, beleértve minden kereskedelmet befolyásoló témát és gyakorlatot, közbeszerzés, emberek és állatok egészségének és életének védelme, növényvédelem, környezetvédelem, fogyasztóvédelem, közvetett adózás, műszaki szabályok és szabványok, nukleáris törvények és rendeletek, szállítás, valamint elektronikus kommunikáció területét.

A VI-X. cím azokat a területeket sorolja fel, amelyek fejlesztését a Felek szorosabb együttműködés megvalósításával segítik elő. Ezek többek között a gazdasági és kereskedelempolitika, beruházásfejlesztés és beruházásvédelem, a közbeszerzés, a szabványok, a bányászat és nyersanyagok, a tudományos és technológiai együttműködés, az oktatás és szakképzés, a mezőgazdaság és agráripari ágazat, az energia, a környezet és egészség, a közlekedés, az elektronikus  kommunikáció és postai szolgáltatások, a banki és pénzügyi szolgáltatások,  az adózás, a vállalkozások szerkezetátalakítása és a privatizálás, a regionális fejlesztés, a szociális együttműködés, az idegenforgalom, a kis- és középvállalkozások, az információ és kommunikáció, a fogyasztóvédelem, a vámügy, a statisztika, a gazdaságtudomány, a demokrácia és az emberi jogok területe, az illegális bevándorlás megelőzése, az illegális tevékenységek megelőzése és a kultúra. Ezek a címek rendelkeznek a Közösség által a Tádzsik Köztársaság számára nyújtandó technikai segítségnyújtásról is, az egyes együttműködési területeken (pl. vámügyi, statisztikai együttműködés, gazdasági reform).

A VIII. cím szabályozza a bel- és igazságügyi együttműködés kereteit. Az illegális migráció elleni küzdelem biztosítékaként a Felek vállalják a másik Fél területén illegálisan tartózkodó állampolgáraik, illetve a területükről illegálisan átvándorolt harmadik államok állampolgárainak visszafogadását. Tádzsik Köztársaság egyetért azzal, hogy a Megállapodás részeként visszafogadási egyezményt köt az Európai Közösséggel. A bel- és igazságügyi együttműködés kiterjed a terrorizmus, a pénzmosás elleni küzdelemre, valamint a kábítószerek illegális kereskedelmére is.

A pénzügyi együttműködésről szóló X. cím alapján a Tádzsik Köztársaság pénzügyi segítséget kaphat támogatás formájában az Európai Közösségtől, illetve a Felek gondoskodnak arról, hogy a közösségi segítségnyújtást szorosan összehangolják a más forrásokból, így a tagállamoktól, más országoktól és nemzetközi szervezetektől, például a Nemzetközi Újjáépítési és Fejlesztési Banktól, valamint az Európai Újjáépítési és Fejlesztési Banktól származó hozzájárulásokkal.

A Megállapodás utolsó XI. címe, amely az intézményi, általános és záró rendelkezésekről szól, létrehozza az Együttműködési Tanácsot, amely felügyeli a Megállapodás végrehajtását, és a megállapodás keretében felmerülő valamennyi nagyobb jelentőségű ügyet. Miniszteri szinten ül össze a saját maga által meghatározott rendszerességgel. Az Együttműködési Tanács egyrészről az Európai Unió Tanácsa és az Európai Közösségek Bizottsága tagjaiból, másrészről a tádzsik kormány tagjaiból áll. Az Együttműködési Tanács elnökségét felváltva a Közösség egy képviselője, illetve a tádzsik kormány egy tagja látja el.

A Felek létrehozzák továbbá az Együttműködési Bizottságot, amely biztosítja a Tanács ülései közötti folyamatosságot. A Bizottság egyrészről az Európai Unió Tanácsa és az Európai Közösségek Bizottsága tagjainak képviselőiből, másrészről a tádzsik kormány képviselőiből áll, rendszerint főtisztviselői szinten. Az Együttműködési Bizottság elnöki tisztségét felváltva a Közösség, illetve a Tádzsik Köztársaság látja el.

A politikai párbeszéd folytatásához a Felek létrehozzák a parlamenti együttműködési bizottságot. A parlamenti együttműködési bizottság egyrészről az Európai Parlament tagjaiból, másrészt pedig a Tádzsik Parlament tagjaiból áll. A parlamenti együttműködési bizottság elnökségét felváltva az Európai Parlament, illetve a Tádzsik Parlament látja el, az eljárási szabályzatban megállapított rendelkezéseknek megfelelően.

A 85. cikk alapján e Megállapodás alkalmazásában mindkét Fél biztosítja a másik Fél állampolgárának, illetve jogi személyének, hogy személyi és tulajdonjogai védelmében az illetékes bírósághoz és közigazgatási szervhez saját állampolgáraihoz képest megkülönböztetésmentesen forduljanak. A Felek ösztönzik a választottbírósági eljárás alkalmazását a Közösség és a Tádzsik Köztársaság gazdasági szereplői között megkötött kereskedelmi és együttműködési ügyletekből eredő viták rendezésében.

A 87. cikk kimondja, hogy a Megállapodás hatálya alá eső területeken a Felek által egymás tekintetében alkalmazott szabályok nem vezethetnek megkülönböztetéshez a tagállamok, állampolgáraik vagy társaságaik között.

A 88-89. cikk szól a vitarendezési eljárásról. Bármelyik Fél e Megállapodás alkalmazásából vagy értelmezéséből adódó bármely vitát az Együttműködési Tanács elé terjesztheti. Az Együttműködési Tanács a vitát ajánlással rendezheti. Ha a vitát így nem lehetséges rendezni, akkor bármelyik Fél értesítheti a másik Felet egyeztető kijelöléséről. Az egyeztető bírák ajánlásai a Felekre nézve nem kötelezőek.

A 90. cikkben megfogalmazott rendelkezés kimondja, hogy a Tádzsik Köztársaság számára biztosított bánásmód semmilyen esetben sem lehet kedvezőbb, mint a tagállamok által egymás részére biztosított bánásmód.

E Megállapodás az első alkalommal 10 évre jön létre, és időbeli hatálya évről évre automatikusan meghosszabbodik. Felmondásra a lejárat előtti 6 hónappal írásbeli értesítés mellett van módja a Feleknek. (93. cikk)

A Megállapodás 100. cikke értelmében a Megállapodást a Felek saját eljárásaiknak megfelelően hagyják jóvá. A jóváhagyó okiratot az Európai Unió Tanácsának főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen a Felek értesítik az Európai Unió Tanácsának főtitkárát a fent említett eljárások befejezéséről.

A Felek megállapodnak abban, hogy a Partnerségi és Együttműködési Megállapodás egyúttal az Európai Gazdasági Közösség, az Európai Atomenergia-közösség és a Szovjet Szocialista Köztársaságok Szövetsége között Brüsszelben 1989. december 18-án aláírt, a kereskedelemről, valamint a kereskedelemről és kereskedelmi és gazdasági együttműködésről szóló megállapodás helyébe lép.

A Magyar Köztársaság és a Tádzsik Köztársaság között nincs hatályban kétoldalú megállapodás, mely érinti a PEM szabályozási területét.

A PEM szerves részét képezi a vámügyekre vonatkozó kölcsönös közigazgatási segítségnyújtásról szóló Jegyzőkönyv, mely 14 cikkből áll.

A 2. cikk határozza meg a Jegyzőkönyv fő célkitűzéseit. Kimondja, hogy a Felek e Jegyzőkönyv keretein belül segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A vámügyi segítségnyújtást a Jegyzőkönyv alkalmazásában illetékes közigazgatási hatóságokra kell alkalmazni. Ez nem sértheti a bűnügyi segítségnyújtásra vonatkozó szabályokat. Nem tartoznak a hatálya alá az igazságügyi hatóság kérésére gyakorolt hatáskörök alapján szerzett információk, kivéve, ha a szóban forgó hatóságok ebben állapodnak meg.

A 3-5. cikk rendelkezik a megkeresés alapján történő jogsegélyről, az önkéntes jogsegélyről, a kézbesítésről, valamint értesítésről. A jogsegély iránti megkereséseket a megkeresett Fél törvényeivel, szabályaival és más jogi eszközeivel összhangban hajtják végre. E cikk (4) bekezdése szabályozza a Fél jelenléti jogát vizsgálati cselekményeknél a másik Fél területén.

A 9-10. cikk a jogsegélynyújtás korlátait jelöli meg.

A 13. cikk rendelkezik arról, hogy a Jegyzőkönyv alkalmazásával egyrészről a Tádzsik Köztársaság központi vámhatóságait, másrészről pedig az Európai Közösségek Bizottságának illetékes szolgálatait, és adott esetben a tagállamok vámhatóságait bízzák meg. E hatóságok döntenek az alkalmazásához szükséges gyakorlati intézkedésekről és szabályokról, figyelembe véve az adatvédelem területén érvényben lévő szabályokat.

A 14. cikk szerint a Jegyzőkönyv rendelkezései nem sértik a Felek egyéb nemzetközi szerződésekből és megállapodásokból fakadó kötelezettségeit, kiegészítik az egymás között kötött vagy kötendő kölcsönös jogsegéllyel kapcsolatos megállapodásokat. Ennek ellenére e Jegyzőkönyv rendelkezései elsőbbséget élveznek a tagállamok és a Tádzsik Köztársaság között esetlegesen kötött vagy kötendő, kölcsönös segítségnyújtásról szóló kétoldalú megállapodás rendelkezéseivel szemben, amennyiben ez utóbbi megállapodás rendelkezései összeférhetetlenek e Jegyzőkönyv rendelkezéseivel.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő napon lép hatályba. A 2. § és 3. § hatálybalépése azonban igazodik a Megállapodás rendelkezéseihez.

A Megállapodás 100. cikke értelmében a Megállapodást a Felek saját eljárásaiknak megfelelően hagyják jóvá. A jóváhagyó okiratot az Európai Unió Tanácsának főtitkáránál kell letétbe helyezni. A Megállapodás az attól a naptól számított második hónap első napján lép hatályba, amelyen a Felek értesítik az Európai Unió Tanácsának főtitkárát a fent említett eljárások befejezéséről. Ennek naptári napját a külügyminiszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.