1997. évi CV. törvény indokolása

a személyi jövedelemadóról szóló 1995. évi CXVII. törvény módosításáról

-----STARTING---POINT---ALTALANOS--- 

A személyi jövedelemadó 1998. évre tervezett módosítása során alapvető szempont a stabilitás megőrzése. Ez abban nyilvánul meg, hogy a módosítások között a jogharmonizációból adódó változtatásokon túlmenően más - az adóstruktúra egészét érintő - változtatás nem szerepel, az adómértékek és az általános érvényű kedvezmények vonatkozásában pedig azt jelenti, hogy az adózó biztonsággal számíthat adóterhelésének enyhülésére.

A legfontosabb módosítás-csomag a nyugdíjreformmal függ össze, ennek részeként a nyugdíjjárulék 25%-a az összevont adóalap adójából levonható.

A nyugdíjreformmal kapcsolatos, feladatkijelölő országgyűlési határozatnak megfelelően e törvény további ösztönző jellegű kedvezményeket épít be a jelenleg hatályos szabályozás különböző elemeibe.

A nyugdíjreformhoz hasonlóan új jogintézményekhez történő igazodást tartalmaznak azok a rendelkezések is, amelyek a gyermekek támogatásáról és a gyámügyi igazgatásról szóló törvény, illetőleg a közhasznú szervezetekről szóló törvénytervezethez kapcsolódnak.

Az egyéni vállalkozók 1997-től bevezetett adózási szabályai alapjában nem változnak, azonban számos, adminisztrációt könnyítő rendelkezés került megfogalmazásra, továbbá az átalányadózás, illetőleg a tételes átalányadózás választására jogosult személyi kört is bővíti a törvény.

A termőföld bérbeadásából származó jövedelem utáni adózás 1998-tól az APEH hatásköréből a termőföld fekvése szerint illetékes önkormányzat hatáskörébe kerül. A törvény szerint az Szja tv. csak az adó mértékét tartalmazná (ez változatlanul 20% lenne) a bevallási, befizetési, adatszolgáltatási szabályokat az Art tartalmazná.

-----STARTING---POINT---RESZLETES---

Az 1. §-hoz

Az Szja tv. hatályát tartalmazó 2. §-t a nemzetközi jogharmonizációra tekintettel a törvény kiegészíti azzal, hogy az Art hatálya alá nem tartozó külföldi társaságtól, cégtől, szervezettől stb. kapott vagyoni érték után olyan jogcímen kell a magánszemélynek teljesítenie az adókötelezettségét, amilyen jogcímen azt kapta. Ez azt jelenti, hogy - mivel ilyen esetben adóelőleget vagy adót ez a szervezet nem von le - a jövedelem utáni adózási szabályokat az azt megszerző magánszemélynek kell a személyi jövedelemadó rendelkezéseire figyelemmel alkalmaznia. Az ily módon kapott természetbeni juttatás a magánszemély egyéb jövedelmének minősül. Amennyiben az említett szervezet magánhasználat miatt cégautó adó fizetésére lenne kötelezett, a személygépkocsi magáncélú használata utáni adótételt a magánszemélynek kell megfizetnie.

A 2. §-hoz

Az értelmező rendelkezések (Szja tv. 3. §) számos ponton módosulnak, illetőleg újakkal egészülnek ki. Ezek közül a jelentősebb érdemi változások a következők:

A társadalombiztosítási ellátás fogalma a nyugdíjreformmal összefüggő új törvények elnevezésével változik (3. § 15. pont).

Az egyéni vállalkozók felsorolása kiegészül a külön jogszabályban meghatározottak alapján önálló művészeti tevékenységet folytató személyekkel. A saját elhatározás alapján e körbe tartozó művészek az egyéni vállalkozókra vonatkozó adózási szabályokat alkalmazhatják anélkül, hogy emiatt vállalkozói igazolványt kellene kiváltaniuk (3. § 17. f) pont).

Az őstermelői tevékenységből származó bevétel bértermelés vagy bértartás esetén az átvételi bruttó ár azzal, hogy a jövedelem megállapításakor a kihelyezési érték költségként levonható.

A nyugdíj fogalma kiegészül a volt munkáltató által, a 145/1992.(XI. 4.) Korm. rendelet szerinti mértékig folyósított nyugdíjas bányászt megillető szénjárandóság megváltása címén adott pénzbeli juttatással a költségvetésből finanszírozott juttatásokkal megegyezően. Nyugdíjnak minősül továbbá a megváltozott munkaképességű dolgozók rendszeres szociális, átmeneti és egészségkárosodási járadéka, valamint az olimpiai bajnoki járadékról szóló törvény szerinti járadék és a Kiváló, illetve Érdemes Művészi járadék (3. § 23. pont).

A szabályozás egyértelműsítését célozza az a rendelkezés, amely a földingatlan tulajdonosváltozása nélkül értékesített lábon álló terményeket (köztük pl. a lábon álló fát) kiveszi az ingóságok és az ingatlanok fogalomköréből (3. § 29, 30. pont).

Az értékpapír fogalma kiegészül a közkereseti társaság részére rendelkezésre bocsátott vagyoni hozzájárulással és a betéti társaság részére átadott vagyoni betéttel, valamint értékpapírnak minősül az szja alkalmazásában a más tagsági jogviszonyt megtestesítő egyéni részesedés is, továbbá mindaz, amelyet a kibocsátás helyének joga értékpapírnak minősít (3. § 34. pont).

A nyugdíjreformmal összefüggésben kerül meghatározásra a „magánnyugdíjpénztár” fogalma (3. § 49. pont).

Az adóköteles biztosítási díj - mint új kifejezés - az eddigi szabályozáshoz képest tartalmi változást nem jelent, de pontosabbá és könnyebben értelmezhetőbbé teszi a vonatkozó rendelkezések hivatkozásait (3. § 50. pont).

A termőföld fogalmának meghatározását az teszi szükségessé, hogy 1998-tól a termőföld bérbeadásából származó jövedelem utáni adózási kötelezettségeket az illetékes önkormányzat felé kell teljesíteni. Erre tekintettel ennek a jövedelem-típusnak a pontos meghatározása különös jelentőségű (3. § 51. pont).

Az ún. non-profit törvény előkészítésére figyelemmel definiálni kell a közcélú adományra vonatkozó igazolás fogalmát is (3. § 52. pont).

A termőföld haszonbérletének fogalmába tartozik a mező-, vagy erdőgazdasági, illetve halászati hasznosításra történő bérbeadás is. (3. § 53. pont).

A beruházás értékének megállapítása a 13. számú melléklet egyértelmű alkalmazása miatt indokolt (3. § 54. pont)

A falusi turizmussal összefüggő adókedvezmények igénybevételéhez meg kell határozni a falusi vendégfogadásnak, a falusi lakóháznak és a falusi vendégfogadás bevételének az ismérveit (3. § 55., 56., 57. pont).

A 3. §-hoz

A bevételnek nem számító tételek felsorolása (7. §) kiegészül:

- a hatóság által jogszabály alapján elengedett köztartozással,

- a tb. ellátásra kötött megállapodás alapján más által megfizetett tb járulékkal,

- a magánnyugdíjpénztárba megállapodás alapján más által megfizetett tagdíjjal, ide értve a munkáltató által a magánszemély tagdíjának kiegészítéseként fizetett összeget is,

- a pedagógusok által képzés címén felvett költségtérítés, természetbeni juttatás.

A 4. §-hoz

A törvény - egyszerűsítési célzattal - bővíti a 11. §-ban azon esetek felsorolását, amikor nem kell a magánszemélynek adóbevallást adnia. Ilyen új eset lehet, ha 10 ezer Ft-ot meg nem haladó osztalékjövedelmet szerez a magánszemély (feltéve, hogy a kifizető az adót levonta), továbbá, ha a mezőgazdasági kistermelő egyszerűsített adóbevallást tesz. Nem kell bevallást adnia annak a magán-nyugdíjpénztári szolgáltatásban részesülőnek sem, akinek más okból nem kell bevallást adnia és nyilatkozik a magánnyugdíjpénztárának, hogy adófizetési kötelezettsége nem keletkezett. A termőföld bérbeadására vonatkozó bevallási szabályok külön nevesítése azért szükséges, mert erről 1998-tól nem az Szja tv., hanem az Art rendelkezik.

Az 5. §-hoz

Egyszerűsítő jellegű rendelkezés a 12. §-ban, miszerint adóbevallás helyett a munkáltató akkor is elszámolhat a magánszemély adójával, ha az önkéntes kölcsönös biztosító pénztár által jóváírt támogatói adományt kizárólag a munkáltatója fizette be. (A hatályos Szja tv. logikai rendszere szerint emiatt adóbevallást kellene adnia a magánszemélynek.)

A 6. §-hoz

Az erdő hasznosításából származó jövedelem és az újratelepítési kötelezettséggel összefüggő költségek harmonizációja érdekében a 20. § hatályos rendelkezésében lévő 30%-os bevétel-csökkentési lehetőséget a törvény 80%-ra módosítja. Ez azt jelenti, hogy a kivágott erdő újratelepítése miatt igényelhető normatív erdőfelújítási támogatás 80%-áig az erdő értékesítéséből származó bevétel csökkenthető az Erdőfelügyelőség által egy erre a célra elkülönített számlára történő befizetés esetén. Az ily módon elkülönített összeget a telepítés arányában kapja vissza a magánszemély azzal, hogy az adóköteles bevétel, de ebből a számlával igazolt költségek levonhatók, azaz cél szerinti felhasználás esetén ezekből nem kell adózni. Könnyítő rendelkezés, hogy az újratelepítéshez kiutalt támogatás ellenében a költségek igazolás nélkül számolhatók el.

A 7. §-hoz

A törvény a 25. §-t több belső összefüggés, pontosítás miatt módosítja, továbbá egyszerűsítő jellegű érdemi rendelkezést is tartalmaz. E szerint a belföldi napidíj jogszabályban meghatározott minimális összegének megfelelő munkáltatói kifizetést nem kell az adóbevallásban szerepeltetni.

A 8. §-hoz

Az egyéb jövedelmek (28. §) példálózó jellegű felsorolása több ezidáig nem szereplő - de jelenleg is ide tartozó - elemmel kiegészül. Ilyen a nyugdíj, a kifizető által fizetett adóköteles biztosítás díja. A nyugdíjreformmal összefüggésben ide tartozik a magán-nyugdíjpénztári szolgáltatás.

Egyéb jövedelemnek tekintendő a vásárolt követelés behajtásából származó összegből a követelés vásárlására fordított összeget („vételárat”) meghaladó bevételrész is. A törvény 1. §-ával összefüggésben itt került rendezésre az, hogy a természetbeni juttatás a magánszemély egyéb jövedelmének minősül, ha azt olyan cégtől, szervezettől kapja, amely nem tartozik az Art hatálya alá és ezért a kifizetőre vonatkozó kötelezettségek nem terhelik.

A 9. §-hoz

Az adójóváírás 1997. évtől bevezetett rendszere (33. §) alapjaiban nem változik. A törvény az adóterhelés mérséklése céljából a mértéket módosítja oly módon, hogy az idei havi 3600 Ft-os adójóváírás összege 1998-ban havi 4200 Ft-ra emelkedik.

A 10. §-hoz

A nyugdíjreformmal összefüggésben a törvény az új 33/A. §-ban tartalmazza a kötelező jelleggel fizetett nyugdíjjárulék és a magánnyugdíjpénztárba fizetett tagdíj utáni 25%-os adókedvezményt, aminek az a jelentősége, hogy a nyugdíjreform indulásával összefüggésben az állampolgárok közterhei nem növekedhetnek. Ez rövid távon azt jelenti, hogy a növekvő adókulcsok miatti terhelésnövekedés ellentételezése is szorosan a nyugdíjreformhoz kötődik. Ily módon kerül összhangba a majdani nyugdíj adókötelezettségével az, hogy a forrását képező nyugdíjjárulék átlagos adóterhével arányosan minden biztosítottnak csökken az adóterhelése.

A 11. §-hoz

A nyugdíjjal azonosan adózó jövedelmek (34. §) felsorolása kiegészül a gyermekek védelméről és a gyámügyi igazgatásról szóló törvény alapján fizetett nevelőszülői díjjal. Új elem e körben a magán-nyugdíjpénztári szolgáltatás. Ez abban azonos a nyugdíjjal, hogy beszámít az adóalapba, ugyanakkor abban különbözik, hogy az adótábla szerint kiszámított adót e szolgáltatási összegnek az adótábla legmagasabb adókulcsával megállapított adója 50%-ával kell csökkenteni. Ez a sajátos kedvezmény majd azoknak a nyugdíjasoknak kedvez, akik alacsony jövedelműek és ezért a járulékfizetés időszakában nem, vagy csak részben tudták a járulék adókedvezményét érvényesíteni. A törvény ezt a szabályt olyan megfontolással vezeti be, hogy az később a tb. nyugdíj adóztatására is alkalmas lehet. A kisnyugdíjasok ily módon nem fizetnek adót, illetőleg a mellette szerzett jövedelmük adóterhelése is mérsékeltebbé válik majd.

A 12. §-hoz

A törvény átalakítja a hatályos törvény 35. §-át oly módon, hogy e szakaszban szerepelnek az önkéntes kölcsönös biztosítópénztári kedvezményeken túlmenően a nyugdíjreformhoz kapcsolódó további kedvezmények is. Az egyes rendelkezések részletezése a következő.

A magánnyugdíjpénztárba magánszemély által befizetett összeg 25%-a levonható az adóból.

Az önkéntes nyugdíjpénztári befizetések adókedvezménye 1998-ban továbbra is a befizetett összeg 50 százaléka, az önkéntes kölcsönös egészségpénztár, segélypénztár kedvezménye továbbra is 25-25 százalék, amely összesen 100 ezer forint adólevonást jelenthet. A munkáltatói befizetés a magánszemély adóalapjába és a kedvezmény alapjába is beszámít, a munkáltatónál pedig elszámolható költség.

Azok, akik 2020. előtt lesznek a rájuk vonatkozó szabályok szerint öregségi nyugdíjra jogosultak, az önkéntes nyugdíjpénztári befizetéseik 50 százalékát vonhatják le 1998. évet követően is az adóból azzal, hogy részükre az adókedvezmény felső határa 30 ezer forinttal több. Mindkét többlet mindaddig illeti meg őket, ameddig ténylegesen nyugdíjba nem mennek.

A magánnyugdíjpénztárba önkéntesen befizetett, a tagdíjalap 10 százalékáig terjedő kiegészítő összeg 50 százalékáig adókedvezmény érvényesíthető. Ez nem vonatkozik a munkáltató által egyoldalú kötelezettségvállalás alapján e címen fizetett összegre.

A 13. §-hoz

A törvény szerint a tandíjfizetés terheinek enyhítése érdekében a tandíjhoz kapcsolódó adókedvezményt a hallgatói jogviszony megszűnését követően is érvényesíteni lehet. A 36. § javasolt kiegészítését az indokolja, hogy a jelenlegi adókedvezményt sokan nem tudják igénybe venni, mert sem saját, sem családtagi körben nincs adóköteles jövedelmük. A törvény szerint a végzett diák a hallgatói jogviszony megszűnését követő 5 éven belül a korábban fizetett és a felsőoktatási intézmény által igazolt tandíjösszeg után a vonatkozó adóév szabályának megfelelő adókedvezményt érvényesíthet, feltéve, hogy az adott évben hallgatói díjkedvezményt sem vett igénybe.

A 14. §-hoz

A közhasznú szervezetekről szóló - előkészítés alatt lévő - törvény rendelkezéseire tekintettel a jelenleg hatályos alapítványi (és ezzel egy tekintet alá eső más) adókedvezmények rendszere a törvény szerint jelentősen átalakul.

A közhasznú szervezet támogatása és a közérdekű kötelezettségvállalás címén juttatott pénzeszköz - a „közcélú adomány” - az összevont adóalap (egyes kedvezményekkel csökkentett és forrásadókkal növelt) adójából annak 50 százalékáig a következő módon vonható le.

A közhasznú szervezet támogatása és a közérdekű kötelezettségvállalás címén befizetett összeg 30 százalékával, legfeljebb az adó 15 százalékáig terjedően, a kiemelten közhasznú szervezet esetén a befizetett összeg 35 százalékával, legfeljebb az adó 30 százalékáig terjedően csökkenthető az adó. Együttes előfordulás esetén az adó 35 százalékáig lehet a csökkentést érvényesíteni. Az önkéntes kölcsönös biztosító pénztári támogatás összegének változatlanul a 30%-a vonható le az adóból.

A 15. §-hoz

Az üzleti biztosításokra vonatkozó adókedvezményi rendelkezéseket (42. §) a törvény kiegészíti azzal a könnyítő rendelkezéssel, miszerint az igénybevett adókedvezményt nem kell visszafizetni akkor, ha a vonatkozó biztosítási szerződés megkötésétől számított 10 éven túl gyakorolja a rendelkezési jogát a magánszemély. (A hatályos szabályok szerint ilyen időkorlát nincsen, tehát elvileg bármikor él a kedvezményt igénybevevő e rendelkezési jogával, az adókedvezményt 20%-kal növelt összegben vissza kell fizetnie!)

A 16. §-hoz

Az adókedvezmények korlátait tartalmazó 44. §-t a törvény oly módon változtatja, hogy az árfolyamnyereség adójánál (amely a „korlátos” kedvezményeknél az igénybevétel lehetőségét növeli) 1998-tól figyelembe veszi az árfolyamveszteség utáni adóbeszámítás intézményét is. Az árfolyamveszteség adójogi elismerését egyébként az Szja tv. 1997-től tartalmazza a 67. § (6) bekezdésében.

A 17. §-hoz

A magánszemély adójára vonatkozó rendelkezési lehetőségének keretszabályait biztosító 45. §-t a törvény úgy változtatja, hogy figyelembe veszi az 1996. évi CXXVI. tv. (az 1%-os tv.) tervezett módosítását is. (Az előzetes elképzelések szerint az 1997. évi jövedelem után 1998-ban esedékes bevallás - munkáltatói elszámolás alkalmával - a személyi jövedelemadó kétszer egy százalékáról tehet az adózó rendelkező nyilatkozatot, egyet a civil szféra, egyet az egyházak javára.)

A 18. §-hoz

A törvény az adóelőleg-levonás általános szabályait (46. §) számos ponton egyszerűsíti, illetőleg a törvény egyes módosuló rendelkezéseihez igazítja.

A hatályos szabályok szerint, ha a kifizető költségtérítést fizet a magánszemélynek, akkor ennek költségkénti felhasználását az adóelőleg levonásánál a magánszemélynek igazolnia kell a kifizető részére. A tervezett változtatás szerint igazolás helyett 1998. évtől (újból) elégséges nyilatkozat adása. Ez a könnyítő rendelkezés nem érinti a magánszemély azon kötelezettségét, hogy ha adóbevallásában tételes költség-elszámolással állapítja meg a jövedelmét, akkor a költségeit igazoló számláit szükség esetén az adóhatóság rendelkezésére kell bocsátania.

Az APEH a költségtérítésről szóló nyilatkozat formájára és tartalmára a Magyar Közlönyben előírásokat tesz közzé.

A magán-nyugdíjpénztári szolgáltatásból nem kell adóelőleget levonni, ha a magánszemély nyilatkozatot ad arról, hogy az adóévben nem lesz adófizetési kötelezettsége. Ilyen nyilatkozat hiányában az adóelőleg mértéke 10%.

A 19. §-hoz

A munkáltatói adóelőleg levonás szabályait (47. §) úgy módosítja a törvény, hogy az időközben már az adóelőleg megállapításánál figyelembe vehető adókedvezmények köre kiegészül a befizetett (levont) nyugdíjjárulék 25%-os kedvezményével.

A 20. §-hoz

Az egyéni vállalkozók a vállalkozói kivétjük után a hatályos rendelkezések szerint (49. §) havonta fizetnek személyi jövedelemadó előleget. A törvény ezt - egyszerűsítő jelleggel - negyedévenkénti adóelőleg fizetési kötelezettségre módosítja.

A 21. §-hoz

A 49/A. § hatályos szabályai alapján az egyéni vállalkozó, ha egyéni cégként bejegyzett, adómentesen alakulhat át egyszemélyes kft-vé, vagy rt-vé. Ezt a lehetőséget a törvény 1998-tól annak az egyéni ügyvédnek is lehetővé teszi, aki - tevékenységének megszüntetése nélkül - ügyvédi tevékenységét ügyvédi iroda tagjaként kívánja folytatni.

A 22. §-hoz

Az egyéni vállalkozó esetében a közhasznú szervezet, közérdekű kötelezettségvállalás javára történő befizetésekre (49/B. §) a társasági adóról és az osztalékadóról szóló törvényben javasolt megoldással tartalmilag azonos módon adóalap csökkentő tételek (kedvezmények) érvényesülnének. Ez azt jelenti, hogy közhasznú szervezet részére történő adományozás, illetve közérdekű kötelezettségvállalás esetén a befizetett összeg az adóalap 20%-áig terjedően, kiemelten közhasznú szervezet esetében a befizetett összeg másfélszerese ugyancsak az adóalap 20%-áig terjedően vonható le. Együttes előfordulás esetén legfeljebb az adóalap 25%-áig terjedhet a csökkentés, beleértve az önkéntes kölcsönös biztosító pénztári támogatói adomány összegének levonását is.

A 23-24. §-hoz

Az átalányadózás választására jogosult egyéni vállalkozók köre (50. §) kiegészül az Építményjegyzék szerinti építőipari kivitelezéssel, továbbá az iroda- és számítógép javítással, karbantartással, valamint a fényképészettel és videofelvétel készítéssel foglalkozó egyéni vállalkozóval. E tevékenységre is az átalányadózásra vonatkozó általános szabályok érvényesek, azaz évi 3 millió Ft bevételig lehet ezt az adózási módszert alkalmazni, a vélelmezett jövedelem pedig az elért bevétel 20%-a.

Az egyéb módosítások kizárólag technikai jellegűek, jogszabályváltozás [az üzletek működéséről szóló 6/1990. (IV. 5.) KeM rendeletet felváltotta a 4/1997. (I. 22.) Korm. rendelet] következménye, a jelenlegi szabályozáshoz képest tartalmi változást nem eredményeznek.

A 25. §-hoz

Az ingatlanértékesítésből származó jövedelmek adóztatási szabályai (62. §) oly módon változnak, hogy a jövedelemképzés során figyelembe kell venni az elidegenített ingatlan (vagyoni értékű jog) szerzésének időpontját is. Ennek alapján a szerzéstől számított 6. évtől évente 10-10%-kal csökkenteni kell a kiszámított jövedelmet azzal, hogy ezáltal a 15 évvel korábban szerzettre adómentesség érvényesül. Ez a változás „végeredményét” tekintve összhangban van azzal a mai szabállyal, hogy az 1982. év előtt szerzett ingatlan, vagyoni értékű jog átruházásából származó jövedelem adómentes. Az a vagyonijog átruházásából származó jövedelem annyiban különbözik az ingatlan értékesítéstől, hogy nem számít bevételnek az 1982. előtt szerzett vagyoni értékű jog átruházásából származó vagyoni ellenérték.

A 26. §-hoz

A kamat adóztatását tartalmazó 65. §-t a törvény egyrészt pontosítja, másrészt a vonatkozó fogalomrendszert összhangba hozza az értékpapírok forgalombahozataláról, a befektetési szolgáltatásokról és az értéktőzsdéről szóló 1996. évi CXI. törvénnyel.

A 27. §-hoz

Az osztalékjövedelem utáni adózás szabályait tartalmazó 66. § - a vonatkozó alkotmánybírósági határozatra is figyelemmel - több ponton módosul. Az osztalékelőleg adója 1998-tól a tőkearányos osztalékrész adójával azonosan 20%. A hatályos rendelkezések szerint 27%-os adómérték alá eső osztalékrész adója 1998-tól 35%-ra emelkedik. A korrekció figyelembe veszi azt az említett döntést is, hogy az osztalék nem viselhet tb. terhet.

A 28. §-hoz

A törvény szerint a tőzsdei határidős és opciós ügyletek esetében (67/A. §) az adóév nyereségével szemben lehetőség nyílik az adóév veszteségének elszámolására.

A 29. §-hoz

A vállalkozásba adózatlanul befektetett jövedelem kivonásakor érvényes adózási szabályok (68. §) nem változnak. A törvény ezt a rendelkezés együttest azzal egészíti ki, hogy e körbe tartozik az 1996. év előtt hatályos személyi jövedelemadó törvény szerinti „ingyenes értékpapír” is az elidegenítéskor azzal, hogy ilyen esetben e bevételnek azon része után kell a 20%-os lineáris adót megfizetni, amely a megszerzésre fordított ellenérték (vételár) összegét meghaladja.

A 30. §-hoz

Belső jogharmonizációs jelleggel pontosítja a törvény a 69. §-t. A változtatás szerint a természetbeni juttatás formájában szerzett vagyoni érték elidegenítése esetén figyelembe veendő szerzési érték meghatározása úgy módosul, hogy ilyen esetben szerzési értéknek számít a megfizetett ellenérték és a kifizető által megfizetett (a 44 százalékos személyi jövedelemadóval adózott) értékrészen túlmenően az adómentesnek minősülő értékrész is. Új szabályként került a tervezetbe, hogy ha a kifizető értékpapírt ad el a magánszemélynek, akkor a természetbeni juttatás vizsgálatánál minden esetben (akkor is, ha számla van a beszerzésről) az értékpapír szokásos piaci értékéből kell kiindulni.

A 31. §-hoz

A 70. §-ban - a cégautó adóval kapcsolatos alkotmánybírósági határozatra tekintettel - a törvény tartalmazza a magáncélú használat ellenértékének meghatározását, továbbá a magáncélú használat körülíró jellegű definícióját. Az új meghatározás egyértelművé teszi, hogy a cégautó adóval kapcsolatban a törvény nem alkalmaz vélelmet.

A 32. §-hoz

A 71. §-ban - amely az üzemanyag normarendelethez viszonyított, számla szerinti többlet üzemanyagfelhasználáshoz kapcsolódó adózási szabályokat tartalmaz - a törvény meghatározza az alkalmazandó üzemanyagár kiszámításának módját. Könnyítő jellegű változás, hogy az e címen fizetendő adót nem januárban, hanem február hónapban kell megfizetnie a kifizetőnek.

A 33. §-hoz

Az adómentes kifizetések korlátozásáról szóló 72/A. §-t - a gyakorlati tapasztalatokra tekintettel - úgy módosítja a törvény, hogy a vonatkozó korlátozó rendelkezéseket akkor is alkalmazni kell, ha az önsegélyező feladatot is vállaló érdekképviselet nem csak közvetlenül, hanem (pl. több érdekképviselet szövetsége) közvetve jut olyan bevételhez, amelyre jövedelem-csökkentésre vagy költségelszámolásra jogosító igazolást kapott magánszemély vagy társasági adóalany adózó. Az 1997-ben bevezetett korlátozás célja változatlanul az, hogy az érdekképviseleti tagdíjak (amelyekkel az adóalap korlátlanul csökkenthető) ne váljanak egy későbbi fázisban korlátlan mértékű adómentes érdekképviseleti juttatássá a tagdíjat befizető magánszemélynél (vagy más, általa kijelöltnél).

A 34. §-hoz

A kisösszegű kifizetésekre vonatkozó különleges adózási szabályok (73. §) úgy módosulnak, hogy a több év óta változatlan határösszeg (3000 Ft) az ár és értékviszonyok változására tekintettel 5000 Ft-ra módosult. A törvény egyebekben tartalmi módosulás nélkül csak hivatkozást pontosít.

A 35. §-hoz

A termőföld bérbeadásából származó jövedelemmel kapcsolatban - az ez évben megkezdett változtatási folyamat továbbvitele alapján - 1998-ra a helyi önkormányzatok nem csak az ellenőrzés jogát, hanem az e tevékenységből származó jövedelem adóját is magukénak tudhatják. A termőföld- bérbeadásból származó jövedelem adójára változatlanul 20 százalékos mértéket tartalmaz a törvény. Mentes az adó alól a haszonbérletből származó jövedelem akkor, ha a haszonbérbe adó magánszemély tulajdonában három hektárt meg nem haladó nagyságú termőföld van (74. §). A hatáskörök átrendezése alapján az említett jövedelem adóját bevallani, befizetni, adatot szolgáltatni az önkormányzati adóhatósághoz kell, erről az adózás rendjéről szóló törvény módosítása tartalmaz rendelkezéseket.

A 36. §-hoz

Az adóköteles nyeremények meghatározása és az adó mértékei tartalmilag nem változnak, a módosítás pontosító jellegű.

A 37. §-hoz

Az Szja. törvény 78/A. § (1) bekezdésének módosításával újraszabályozza a jogalkotó az őstermelői igazolvány kiváltásához szükséges nyilatkozat adattartalmát.

A 38. §-hoz

A művelődési és közoktatási miniszter valamint a pénzügyminiszter együttes rendeletben határozza majd meg a művészeti tevékenységet folytató magánszemélyek jellemző költségeinek részletes szabályait.

A 39. §-hoz

Az MNB-re és az APEH-re vonatkozó törvényi felhatalmazások körét a törvény kiegészíti az üzemanyagárra vonatkozó közzététellel.

Az üzemanyagár megállapítására a törvény szerint vagy számla (számlák) szerinti költség alapján lesz lehetőség (és elmarad az átlagár-számítás művelete), vagy - negyedévente választható módon - az APEH által különleges módon, számítással közzétett üzemanyagár alkalmazható. Ez utóbbi úgy működne, hogy az APEH a Magyar Közlönyben negyedévenként közzétenné három nagy belföldi üzemanyagforgalmazó cég által érvényesített, a negyedévet megelőző hó 15. napján érvényes üzemanyagár számtani átlagának literenként egy forinttal növelt összegét. Ez az üzemanyagár számlák gyűjtése nélkül alkalmazható az adott negyedévben.

-----STARTING---POINT---VEGE---

A 40. §-hoz

A törvény záró rendelkezése szerint az új rendelkezések - meghatározott eltérésekkel - 1998. január 1-jétől lépnek hatályba. Ettől eltérő hatálybalépést, illetőleg alkalmazási kötelezettséget tartalmaz a (2)-(5) és a (7) bekezdés, továbbá egy törvény is módosul.

A nemzetbiztonsági szolgálatokról szóló 1995. évi CXXV. törvény 63. § új (4) bekezdéssel egészül ki, amely szerint a nemzetbiztonsági szolgálatok hivatásos állományú tagjai külszolgálatra tekintettel kapott jövedelmük a mindenkori legmagasabb adókulcs alá tartozik azzal, hogy az abban részesülőnek ezt nem kell bevallania, és adatszolgáltatási kötelezettség sem terheli e körben a kifizetőt.

Az 1. számú melléklethez

Az adómentességek körét érintő fontosabb változások a következők:

- a gyermekek védelméről és a gyámügyi igazgatásról szóló törvény szerinti rendszeres és rendkívüli gyermekvédelmi támogatás, otthonteremtési támogatás, továbbá az időskorúak járadéka, valamint a nyugdíj előtti munkanélküli segély adómentes (1.3);

- az adómentes munkáltatói lakástámogatással azonos feltételekkel adómentes a munkáltató által nyújtott lakáscélú hitelből elengedett összeg is (2.1);

- adómentes az alapítványi támogatás, a megfelelő feltételek megléte esetén (3.1);

- adómentes a sorkatonák segélye és juttatása (4.5);

- az állami elismeréseknek az értékéből a Kossuth Díjjal járó pénzjutalom 0,1 részét meg nem haladó mértékű összege (4.6),

- az egyházi szertartásért, szolgálatért kapott vagyoni érték (4,8);

- adómentes a magánszemélyek falusi vendéglátásból származó bevétele (4,12);

- a pedagógusnak szakkönyv vásárlására jogszabály alapján biztosított összeg adómentes (5.3);

- a jogszabály alapján munkáltatói, szolgálati érdekből történő áthelyezéskor költözködéshez nyújtott költségtérítés adómentes (5.4);

- adómentes az elemi károk, katasztrófák esetén nyújtott állami segély (6.1);

- a kifizető által a magánszemély javára kötött adómentes biztosítási módozatok köre kibővül a teljes és végleges munkaképtelenségre szóló betegségbiztosítás díjával (6.3);

- a Magyar Nemzeti Üdülési Alapítvány új üdültetési konstrukciójára tekintettel ez a ma is meglévő adókedvezmény úgy módosul, hogy az üdülési csekk értékének 50 százaléka, de személyenként legfeljebb évi 10 ezer Ft-ig terjedő rész mentes az azt juttató kifizetőt terhelő, természetbeni juttatás utáni 44%-os személyi jövedelemadó alól. (8.3);

- az étkezési támogatás adómentes része természetben nyújtott étkezés esetén 2200 Ft, utalvány esetén 1400 Ft (8.17);

- a büntetés-végrehajtási intézetekből szabadulók részére kiadott öltözet adómentes (8.26);

- a gyermekek védelméről és a gyámügyi igazgatásról szóló törvény szerint a természetbeni ellátás formájában nyújtott gyermekvédelmi támogatás adómentes.

A 2-3. számú melléklethez

Az említett számú mellékletek az önálló tevékenységet folytató magánszemélyek bevétel- és költségelszámolási szabályait tartalmazzák, a törvény szerinti változtatások túlnyomó többsége pontosító jellegű, illetőleg a törvény egyéb új rendelkezésével való összhang biztosítását szolgálja.

A 4. számú melléklethez

Az áfa elszámolási szabályoknál a törvény érdemi változtatást nem tartalmaz, a korrekció kizárólag szövegpontosító jellegű.

Az 5. számú melléklethez

Az adónyilvántartások szabályait tartalmazó mellékletet egyszerűsítési célzattal módosítja a törvény. A pénztárkönyv vezetésre vonatkozó rendelkezések a gyakorlati alkalmazhatóságra tekintettel módosulnak, továbbá egyes analitikus nyilvántartás formák megszűnnek.

A 6. számú mellékelthez

Az erdei, mezei melléktermékek és más hagyományosan gyűjtögetés útján beszerezhető termékek és állatok (pl. éticsigák) értékesítéséből származó jövedelmek adójogi helyzetét pontosítja a törvény ennek a mellékletnek a módosításával.

A 7. számú melléklethez

Az üzleti biztosítással összefüggő adókedvezmény részletszabályait és egyes - ezzel kapcsolatos - fogalmat tartalmazó mellékletet a törvény egyrészt szövegpontosító jelleggel, másrészt az adómentes biztosítási formák bővülésére tekintettel módosítja.

A 8-10. számú melléklethez

Az egyéni vállalkozók bevétel- és költségelszámolási szabályait tartalmazó 10-11. és 13. számú mellékletet a törvény említett számú mellékletei elsősorban pontosító jelleggel módosítják. Ezen túlmenően a gépjárművek üzemanyagköltség-elszámolási rendelkezései, továbbá egyes jellemzően előforduló költségek változnak, illetőleg kiegészülnek. Változnak a beruházási adókedvezmény szabályai is.