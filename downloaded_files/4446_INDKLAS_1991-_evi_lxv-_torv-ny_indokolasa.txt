1991. évi LXV. törvény indokolása

a gazdasági társaságokról szóló 1988. évi VI. törvény, valamint a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet módosításáról

-----STARTING---POINT---ALTALANOS--- 

A gazdasági társaságokról szóló 1988. évi VI. törvény (a továbbiakban: Gt.) két éve lépett hatályba. A Gt. minőségi változást hozott a gazdasági életben, mivel lehetőséget adott arra, hogy az állampolgárok is befektethessék szabad pénzeszközeiket anélkül, hogy a gazdasági társaság működtetésében minden esetben személyesen közreműködniük kellene, illetve utat nyitott ahhoz, hogy a külföldi tőke többféle társulási forma közül választhassa ki számára a legkedvezőbbet, s ezzel elősegítette a gazdasági szerkezetváltás megindulását.

A törvény módosításának nem célja a koncepcionális módosítás, mert alapvető változtatások végrehajtása ártana a kialakuló gyakorlat stabilitásának és a jogbiztonságnak. A jogszabály hatálybalépése óta eltelt időben azonban a gyakorlat felszínre hozta e joganyag bizonyos pontatlanságait, illetve bebizonyította, hogy a jogszabályban rögzítettnél esetenként egyszerűbb megoldás is kielégíti a jogalkotó által kitűzött célt.

A törvénymódosítás célja ezeknek a pontatlanságoknak a kiküszöbölése, illetve a gyakorlatban felmerült tapasztalatok hasznosítása.

A törvényjavaslatban tervezett módosítások jelentős részét az egyszerűsítés szándéka vezeti. Ilyen pl. a törvényjavaslat 15. §-a, amely az ún. kis cégek esetében a végelszámolásra vonatkozó szabályozást módosítja.

A törvénymódosítás másik célja az, hogy az egyes társasági formáknál elhelyezett, de általánosítható szabályok az általános részbe kerüljenek, és ezáltal az azonos tartalmú rendelkezések az egyes társasági formáknál külön, ismétlésszerűen ne szerepeljenek. Ilyen szabályt tartalmaz a törvényjavaslat 1. §-a, 7. §-a, 11. §-a, 14. §-a stb. Ennek megfelelően pl. a gazdasági társaság tagjaként fizetendő késedelmi kamat mértékét a törvényjavaslat közös szabályként a Polgári Törvénykönyvben meghatározott késedelmi kamathoz kívánja igazítani.

A törvénymódosítás harmadik célja a Gt. bizonytalan tartalmú rendelkezéseinek egyértelművé tétele, az ellentmondások feloldása, illetve az egyes rendelkezések közötti joghézagok kiküszöbölése.

Így tisztázni kell, hogy a Gt. diszpozitivitása mikor érvényesül maradéktalanul, illetve rendezni kell a gazdasági társaság megszűnése után felmerülő tartozásokért való helytállást, vagy szabályozást igényel, hogy a nem pénzbeli betétnek (vagyoni hozzájárulásnak) szabadon átruházhatónak és végrehajthatónak kell lennie stb.

-----STARTING---POINT---RESZLETES---

Az 1. §-hoz

A hatályos szabályozás nem pontos, mivel úgy rendelkezik, hogy bank- és biztosítási tevékenység csak részvénytársaság formájában folytatható. A jogalkotó valódi céljával olyan szabályozás áll összhangban, amely a részvénytársasági forma előírását nem a tevékenységhez, hanem a pénzintézeti, biztosítói szervezethez köti, ezek esetében teszi kötelezővé. A gazdasági társaságok körének szélesedésével, pl. az állami vállalatok gazdasági társasággá való átalakulásával a jövőben szükségessé válhat annak előírása, hogy egyes tevékenységek csak meghatározott gazdasági társasági formában végezhetők.

A Gt. 4. § (4) bekezdésének hatályos szabályozása nincs tekintettel a külföldi fogalmának meghatározása során a jogi személyiség nélküli gazdasági társaságokra. A törvényjavaslat ezt a hibát küszöböli ki, amikor kimondja, hogy külföldi az, akit (amit) a devizajogszabályok külföldinek nyilvánítanak.

A Gt. 4. §-ának a törvényjavaslat megalkotott (4) bekezdése a Gt. 58. §-át feleslegessé teszi, ezért a törvényjavaslat azt hatályon kívül helyezi.

A 2. §-hoz

A pártok működéséről és gazdálkodásáról szóló 1989. évi XXXIII. törvény 6. §-ának (3) bekezdése szerint a párt vállalatot hozhat létre, továbbá egyszemélyes korlátolt felelősségű társaságot alapíthat, más gazdasági társaságban azonban részesedést nem szerezhet. A 6. §. (4) bekezdése kimondja, hogy a párt pénzeszközeit - részvényvásárlás kivételével - értékpapírba fektetheti.

Ez a szabályozás a jogalkotó nyilvánvaló szándéka ellenére nem zárja ki azt a lehetőséget, amikor nem maga a párt, hanem az általa létrehozott egyszemélyes korlátolt felelősségű társaság szerez más gazdasági társaságban részesedést. Ezt a hiányosságot orvosolja a törvényjavaslat 2. §-a.

A 3. §-hoz

A törvényjavaslat 11. §-a újraszabályozza a felügyelő bizottság választásának lehetséges, illetve kötelező eseteit. A hatályos szabályozáshoz képest változást jelent, hogy bármely gazdasági társaság esetében kötelező a felügyelő bizottság létrehozása, ha a gazdasági társaság főfoglalkozású dolgozóinak létszáma éves átlagban a 200 főt meghaladja. E rendelkezésre tekintettel módosítani kell a Gt. 13. §-át is.

A 4. §-hoz

A Gt. 18. §-a szerint ha a felek ezt a társasági szerződésben (alapszabályban) kikötötték, a társasági szerződéssel kapcsolatos jogvitákban a Magyar Gazdasági Kamara mellett szervezett Állandó Választott Bíróság jár el. A gyakorlatban felmerült értelmezési nehézségekre tekintettel a törvényjavaslat kimondja, hogy az Állandó Választott Bíróság hatáskörébe a társaság és tagjai, valamint a társasági tagok között a tagsági jogviszonnyal kapcsolatban keletkezett jogviták tartoznak.

Az 5. §-hoz

A társasági szerződést (alapító okiratot, alapszabályt), illetve azok módosítását ügyvéd vagy jogtanácsos által ellenjegyzett okiratba kell foglalni. A törvényjavaslat lehetővé teszi, hogy az ügyvéd (jogtanácsos) által ellenjegyzett okirat helyett a tagok megállapodását közokiratba foglalják.

A társasági szerződést (alapító okiratot) valamennyi tagnak alá kell írnia. A törvényjavaslat lehetőséget teremt arra, hogy az aláírás során a tagot meghatalmazott képviselhesse. A meghatalmazást közokiratba vagy teljes bizonyító erejű magánokiratba kell foglalni.

A hatályos szabályozás szerint a társasági szerződés módosítása a társaság legfőbb szervének hatáskörébe tartozik. A módosításról a társaság legfőbb szerve általában minősített többséggel dönt [pl. Gt. 112. § (1) bek., 136. § (1) bek., 216. § (1) bek., 282. §]. Az így hozott határozat esetében vannak olyan tagok, akik a határozatot nem szavazták meg. A hatályos szabályozás szerint ezeknek a tagoknak is alá kell írni a szerződésmódosítást tartalmazó okiratot. Erre a jövőben nem lesz szükség.

A 6. §-hoz

A társasági szerződés tartalmának megállapítása során érvényesülő diszpozitivitás értelmezése a gyakorlatban jelentős vitákat váltott ki. A Gt. ugyanis nem elég következetes, egyes rendelkezéseiben a törvénytől való eltérést kifejezetten megtiltja, más esetekben viszont, bár az eltérés kifejezetten nem tilos, mégis nyilvánvaló, hogy kogens szabályról van szó. Vannak olyan paragrafusok a Gt.-ben, amelyek esetén még az egyes bekezdésekben is keverednek a kogens, illetve a diszpozitív szabályok. Erre tekintettel nem is lehet felsorolni azokat a paragrafusokat, amelyek tekintetében a Gt. kogens szabályokat tartalmaz. A törvényjavaslat ezért a diszpozitivitás körét más módon közelíti meg és úgy rendelkezik, hogy a tagok a társasági szerződés tartalmát egymás közötti viszonyaikra vonatkozóan állapíthatják meg szabadon. A törvény ettől is rendelkezhet eltérően, pl. annak kimondása során, hogy tilos valamely tagot a nyereségből való részesedésből vagy a veszteség viseléséből kizárni.

A 7. §-hoz

A hatályos szabályozás is tartalmazza azt a rendelkezést, amely szerint semmis az a megállapodás, amely a tagot a nyereségből való részesedésből vagy a veszteség viseléséből kizárja [pl. Gt. 70. § (2) bek., 132. § (1) bek.]. E szabálynak azonban alapelvi szabályként a Gt. általános rendelkezései között van helye. Ennek tesz eleget a törvényjavaslat 7. §-ának (1) bekezdése, aminek eredményeképpen az említett rendelkezések hatályon kívül helyezhetők.

A hatályos szabályozás is szankcionálja a pénzbetét (pénzbeli hozzájárulás) késedelmes befizetését [Gt. 60. § (3) bek., 164. § (1) bek., 264. § (2) bek.] évi 20% kamatkifizetési kötelezettséget előírva. A kamat mértéke ma már nem ösztönzi a tagokat (részvényeseket) az időbeni teljesítésre. A törvényjavaslat a kamat mértékét számszerűen nem határozza meg, hanem azt a Polgári Törvénykönyvben foglalt szabályozáshoz kívánja igazítani. A törvényjavaslat nem tesz különbséget aszerint, hogy a késedelembe esett tag (részvényes) jogi személy-e vagy sem, a teljesítés késedelme esetén a gazdálkodó szervezetekre meghatározott kamatot kell megfizetni, ha a felek ettől a társasági szerződésben (alapító okiratban, alapszabályban) eltérően nem rendelkeznek. Mivel ez a szabály is az általános részbe kerül, az egyes társasági formáknál elhelyezett rendelkezésekre már nincs szükség.

A 8. §-hoz

A társaság alapítását a társasági szerződés megkötésétől, illetve az alapszabály elfogadásától számított 30 napon belül kell - bejegyzés és közzététel végett - a cégbíróságnak bejelenteni [Gt. 23. § (1) bek.]. A hatályos Gt. nem tartalmaz azonban rendelkezést arra az esetre, hogy a 30 napos határidőt nem a szerződéskötéstől (alapszabály elfogadásától), hanem a hatósági engedély megadásától kell számítani, ha a gazdasági társaság létesítésével összefüggésben hatósági engedély is szükséges.

A hatályos szabályozás a vezető tisztségviselőket együttesen kötelezi a cégbírósági bejelentések megtételére. Ez azt eredményezi, hogy pl. a könyvvizsgáló lakcímének megváltozását is az összes vezető tisztségviselő együttesen köteles jelenleg a cégbírósághoz bejelenteni. a törvényjavaslat szerint önálló cégjegyzési jog esetében [Gt. 43. § (2) bek.] a cégbírósághoz intézendő bejelentéseket is önállóan teheti meg a cégjegyzésre jogosult.

A törvényjavaslat szabályozása lényegesen egyszerűsíti a vezető tisztségviselők munkáját. Ugyanakkor a hitelezők érdekeinek védelme érdekében a törvényjavaslat előírja, hogy akiket a törvény a cégbírósághoz intézett bejelentés megtételére kötelez, korlátlanul és egyetemlegesen felelnek azokért a károkért, amelyek a bejelentett adat, jog vagy tény valótlanságából, illetve a bejelentés elmulasztásából származnak.

A 9. §-hoz

A hatályos szabályozás szerint a társasági szerződés érvénytelenségére a cégbejegyzés megtörténte után tévedés, megtévesztés és fenyegetés miatt senki sem hivatkozhat (Gt. 27. §).

A gazdasági forgalom biztonsága és a cégnyilvántartás közhitelessége megköveteli, hogy a törvényesen létezőként elismert gazdasági társaság létét utólag csak a lehető legszűkebb körben lehessen vitássá tenni. A törvényjavaslat ezt a kört tovább szűkíti, amikor a társasági szerződés érvénytelenségére való hivatkozás lehetőségét csak semmisség esetére engedi meg, és a semmisségi okokat taxatíve felsorolja.

A gyakorlatban felmerült vitás kérdést rendez a törvényjavaslat azon új szabályozása, amely szerint ha a gazdasági társaság tagja a törvény rendelkezése szerint valamely kérdésben nem szavazhat, az érintett tagot az e kérdésben történő határozathozatal során számításon kívül kell hagyni.

A 10. §-hoz

Mivel a gazdasági társaságnak gyakran jogi személy tagja is van, a jogi személy tag indokolt igénye, hogy vezető tisztségviselői feladatokat képviselője útján maga is elláthasson. Természetesen ilyen esetben a vezető tisztségviselőre vonatkozó személyi előírásokat a jogi személy képviselőjére kell alkalmazni. Így a jogi személy képviselője is csak legfeljebb két gazdasági társaságnál lehet vezető tisztségviselő.

A közkereseti társaság képviseletére mindegyik tag jogosult. Ez vonatkozik a betéti társaság beltagjaira is, hiszen a Gt. 98. §-a csak a kültag képviseleti jogát zárja ki.

A Gt. 72. §-ának (1) bekezdése szerint viszont a tagok a társaság képviseletére egy vagy több tagot is kijelölhetnek; ebben az esetben a többi tag a képviseletre nem jogosult. A gyakorlatban a közkereseti társaságok esetében is ritkán fordul elő, hogy a társasági szerződésben a tagok az összes tag képviseleti jogáról rendelkeztek volna. A Gt. 28. §-a ezeket a kijelölt képviselőket nem minősíti vezető tisztségviselőknek, holott a vezető tisztségviselőkre vonatkozó előírások alkalmazása ilyen esetben is indokolt lehet.

A Gt. hatályos szabályozása a 34. § (1) bekezdésében rögzítette azt a kötelezettséget, hogy a felügyelő bizottsági tagok és a könyvvizsgálók nevét és lakóhelyét, továbbá a személyükben beálló változásokat be kell jelenteni a cégbíróságnak. A vezető tisztségviselőkre vonatkozóan ilyen általános rendelkezés nincs, holott e szabály nyilvánvalóan a vezető tisztségviselőkre is vonatkozik. Közvetetten kiderül ez a Gt. 43. §-ának (3) bekezdéséből is, illetve ilyen rendelkezést tartalmaz a Gt. 117. § (3) bekezdése, 142. §-ának (3) bekezdése és 205. § (2) bekezdése.

A törvényjavaslat 10. §-ának (2) bekezdése ezt a hiányt kívánja pótolni azzal, hogy a vezető tisztségviselők személyében beálló változásokra vonatkozó bejelentési kötelezettséget és az általános részben helyezi el. Erre tekintettel a másutt elhelyezett rendelkezések feleslegesek.

A 11. §-hoz

A felügyelő bizottság létrehozásának lehetséges, illetve kötelező eseteit a Gt. az egyes társasági formáknál külön-külön tartalmazza [Gt. 118. § (1) bek., 143. § (1) bek., (3) bek., 208. § (1)-(2) bek., 291. § (1) bek.].

A lényegében hasonló tartalmú rendelkezéseket célszerű egy helyen, az általános részben elhelyezni, ott, ahol a Gt. a felügyelő bizottság működését szabályozza. Ezzel egyértelművé válik az is, hogy felügyelő bizottság olyan gazdasági társasági forma esetében is létrehozható, amelynek szabályozása során a Gt. a felügyelő bizottságról külön nem rendelkezik.

A felügyelő bizottság létrehozása kötelező eseteinek körét bizonyos mértékig bővíti a törvényjavaslat. Erre vonatkozóan a 3. §-hoz fűzött indokolás ad részletesebb magyarázatot.

A kifejtett indokok alapján az egyes társasági formáknál szereplő, ismétlésszerű rendelkezéseket a törvényjavaslat hatályon kívül helyezi.

A 12. §-hoz

A gyakorlatban felmerült problémát orvosol a Gt. 40. §-ának kiegészítése, amely lehetővé teszi, hogy könyvvizsgálói feladatot ilyen tevékenység folytatására jogosult szervezet is elláthasson. Ebben az esetben könyvvizsgálóként a szervezetet kell a cégbíróságnak bejelenteni. A könyvvizsgálói szervezet felel azért, hogy a könyvvizsgálói feladatot ténylegesen ellátó dolgozója megfeleljen a Gt.-ben meghatározott előírásoknak. Mivel a könyvvizsgálókra vonatkozó, az általános részben szereplő rendelkezésekhez képest az egyes társasági formáknál elhelyezett szabályok nem tartalmaznak semmiféle „többletet”, ezért azokat a törvényjavaslat hatályon kívül helyezi.

A 13. §-hoz

A törvényjavaslat nem kíván változtatni azon a rendelkezésen, amely szerint a vezető tisztségviselők cégjegyzési joga önálló, az egyéb képviselők cégjegyzésének érvényességéhez pedig két képviseleti jogkörrel rendelkező személy együttes aláírására van szükség, ha a társasági szerződés (alapító okirat, alapszabály) vagy maga a törvény másként nem rendelkezik [Gt. 43. § (2) bek.].

A gyakorlatban azonban vitás volt, hogy az önálló cégjegyzési jog kiterjed-e a bankszámla feletti önálló rendelkezésre. A Ptk. 29. §-ának (3) bekezdése szerint ugyanis a bankszámla feletti rendelkezéshez minden esetben két képviseleti joggal felruházott személy együttes eljárására, aláírására van szükség. Jogszabály, - így a Gt. is - ettől a rendelkezéstől eltérhet. A gazdasági társaságok egy részénél, főleg az egyszerűbb társasági formáknál gyakran előfordul, hogy csak egy cégjegyzésre jogosult van. Ebben az esetben a Ptk. előírásainak betartása nagy nehézséget jelentene.

Önálló cégjegyzési jog esetében a cégbírósághoz intézett bejelentéseket is önállóan megteheti bármelyik cégjegyző. A hitelezővédelmi érdekeket a törvényjavaslat 8. §-ának (2) bekezdésében foglalt szabályozás biztosítja.

Mivel a cégjegyzési jogról szóló döntés a tagok egymás közötti belső viszonyaihoz tartozik, a tagok természetesen úgy is határozhatnak, hogy önálló cégjegyzési jog esetében is megkövetelik a bankszámla feletti rendelkezéshez, illetve a cégbírósági bejelentések megtételéhez két képviselő együttes aláírását.

Az új szabályozásra tekintettel a Gt. 59. §-át, 161. §-a (1) bekezdésének második mondatát, 197. § (3) bekezdését, 204. §-át, 217. §-át, 218. §-ának (3) bekezdését, 224. §-ának (2) bekezdését, 262. §-ának (1) bekezdését, illetve 285. §-ának (4) bekezdését hatályon kívül kell helyezni.

A 14. §-hoz

A társasági határozatok bírósági felülvizsgálatára vonatkozó szabályokat a Gt. 44. §-a tartalmazza. Eszerint bármelyik tag kérheti a bíróságtól a gazdasági társaság vagy szervei által hozott olyan határozat felülvizsgálatát, amely a törvény rendelkezéseibe, más jogszabályba, a társasági szerződésbe vagy alapszabályba ütközik. A Gt. 45. §-a rendelkezik a perindítási határidőről.

A Gt. 116. §-a, 139. §-a, 193. §-a, és 276. §-a szól arról, hogy a társaság tagján (a részvényesen) kívül bizonyos esetekben a vezető tisztségviselők és a felügyelő bizottság tagjai is megindíthatják a pert, illetve e paragrafusok szabályozzák a gazdasági társaság perbeli képviseletét. A törvényjavaslat egységesít abban, hogy a bíróság a társaság részére ügygondnokot akkor rendel ki, ha a társaságnak nincs felügyelő bizottsága, vagy a keresetet valamennyi vezető tisztségviselő, illetve valamennyi felügyelő bizottsági tag együttesen indítja meg.

Jelenleg csak a Gt. 276. §-ának (4) bekezdése tartalmazza, hogy a bíróság határozatának hatálya azokra is kiterjed, akik nem állnak perben, holott ez a szabály nemcsak részvénytársaság esetében érvényesül. Ezt a rendelkezést a törvényjavaslatban a Gt. 44. §-ának (6) bekezdése tartalmazza. A Gt. 116. §-át, 139. §-át, és 193. §-át a törvényjavaslat hatályon kívül helyezi a Gt. 276. §-a helyébe pedig más rendelkezés lép.

A 15. §-hoz

A Gt. 48. §-ának (4) bekezdése szerint a végelszámolás megindítását és a végelszámoló személyét a cégbíróság bejegyzi és közzéteszi, majd a végelszámolás befejezését követően a végelszámoló kérésére a gazdasági társaságot törli a cégnyilvántartásból. Természetesen a törlést tartalmazó végzést is közzé kell tenni a hivatalos lapban.

A gyakorlatban igen sűrűn előfordul, hogy főleg a jogi személyiség nélküli gazdasági társaságok a végelszámolás megindulását követően azt rövidesen be is fejezik és a Gt. 23. §-ának (3) bekezdése szerint nyitva álló bejelentési határidőn belül nemcsak a végelszámolás megindításának bejegyzésére, hanem a gazdasági társaság törlésére irányuló kérelmet is előterjesztik a cégbíróságon, legtöbbször ugyanabban a kérelemben.

A cégbíróságok többsége természetesen ilyenkor egy végzésben rögzíti a végelszámolás megindítását a végelszámoló személyét és azt, hogy a gazdasági társaság törlésre kerül, így a "két részletben" történő közzététel teljesen felesleges.

Erre tekintettel a törvényjavaslat lehetővé teszi, hogy a jogi személyiség nélküli gazdasági társaságok a végelszámolás megtörténtével egyidejűleg jelenthessék be a cégbíróságnak a végelszámoló személyét, ha a végelszámolás a társaság jogutód nélküli megszűnését kimondó határozat meghozatalától számított 30 napon belül megtörtént.

Ha a végelszámolás az előírt határidőben nem fejeződik be, a határidő lejártát megelőzően a társaság a jelenleg is hatályos Gt. 48. § (4) bekezdése szerint köteles eljárni.

A Gt. 52. §-ának (2) bekezdése szerint ha a gazdasági társaságnál felügyelő bizottság vagy könyvvizsgáló működik, zárómérleget ezek jelentésével együtt kell előterjeszteni a társaság legfőbb szervéhez. A zárómérleg jóváhagyása után fordulhat a végelszámoló a gazdasági társaság törlése iránti kérelemmel a cégbírósághoz. Ebből nyilvánvalóan következik, hogy a felügyelő bizottság, illetve a könyvvizsgáló a feladatát a végelszámolási időszak alatt is köteles ellátni. A Gt. azonban az egyes társasági formáknál külön-külön is rögzíti, hogy a társaság legfőbb szerve csak a zárómérleg jóváhagyásával egyidejűleg határozhat a végelszámoló (a vezető tisztségviselők), a felügyelő bizottsági tagok és a könyvvizsgáló felmentéséről [Gt. 125. §, 153. §, 229. § és 319. § (1) bekezdése]. Mivel e rendelkezés szorosan összefügg a Gt. 52. §-ának (2) bekezdésével, a törvényjavaslat e szabályt is ott helyezi el, és az említett rendelkezéseket hatályon kívül helyezi.

A 16. §-hoz

Rendezetlen volt az a kérdés, hogy a korlátozott felelősségű tagokkal működő gazdasági társaságok (pl. a korlátolt felelősségű társaság, részvénytársaság) megszűnése után ki köteles helytállni a társaság később felmerülő tartozásaiért. A társasági vagyon felosztására vonatkozóan igen szigorú szabályokat tartalmaz a Gt., amikor úgy rendelkezik, hogy a hivatalos lapban háromszor közzé kell tenni a vagyonfelosztási szándékot és az utolsó közzétételt követően is 6 hónapot várni kell a vagyon tényleges felosztásával [Gt. 230. § (2) bek., 320 § (3) bek.].

Ennek ellenére lehetséges, hogy a vagyon felosztása után felmerülő társasági tartozásokért utóbb helyt kell állni. Ilyen eset lehet például, a környezetszennyezéssel okozott károk későbbi felmerülése. A Gt. hatályos 54. §-a szerint a gazdasági társaság, vagy tagjai ellen a társaságot terhelő kötelezettségek alapján érvényesíthető követelések a társaság vagy a tagsági viszony megszűnésétől számított 5 év alatt évülnek el, ha a jogszabály valamely követelésre rövidebb elévülési időt nem állapít meg.

A Gt. 46. §-ának (2) bekezdése alapján a gazdasági társaság a cégjegyzékből való törléssel szűnik meg, tehát a betéti társaság kültagja, a korlátolt felelősségű társaság tagja, valamint a részvényes a gazdasági társaságot terhelő kötelezettségekért ettől az időponttól tartozik felelősséggel az említett elévülési időn belül. A helytállás mértéke azonban nem lehet korlátlan, mint a közkereseti társaság (gazdasági munkaközösség) tagjai, a betéti társaság beltagjai esetében, hiszen e tagok felelőssége a gazdasági társaság működése során is csak az általuk szolgáltatott vagyoni hozzájárulás (betét) erejéig állott fenn.

Erre tekintettel a törvényjavaslat úgy rendelkezik, hogy ezek a tagok a társaság megszűnésekor felosztott társasági vagyonból nekik jutó rész erejéig tartoznak helytállni. Ez az összeg tehát nem azonos azzal a vagyoni hozzájárulással (betéttel), amelyet a tag a társaság működéséhez nyújtott. Veszteséges működés esetén jóval kevesebb is lehet annál, egy megszűnt nyereséges gazdasági társaság esetében pedig jóval nagyobb is lehet az eredetileg nyújtott betétnél (hozzájárulásnál).

A felosztott társasági vagyonból a tagra eső rész az a mérték, amelynek erejéig a hitelező a tag teljes vagyonából kielégítést kereshet. A tagok (részvényesek) egymás között a tartozást olyan arányban osztják fel, amilyen arányban a felosztott társasági vagyonból részesedtek. Mivel ez a kérdés a tagok egymás közötti jogviszonya körébe tartozik, ettől megállapodásuk eltérhet.

A 17. §-hoz

A Gt. 22. §-a szerint a gazdasági társaság vagyonát a tagok bocsátják a rendelkezésre, amely alapításkor a tagok pénzbetétjéből (pénzbeli hozzájárulásából), valamint az általuk rendelkezésre bocsátott nem pénzbeli betétből (hozzájárulásból) áll. A korlátolt felelősségű társaság vagy a részvénytársaság szabályozásában szerepel, hogy a tagok a vagyoni hozzájárulásukat mikor kötelesek a gazdasági társaság rendelkezésére bocsátani. [Gt. 160., 161. §, 251. § (2) bek., 254. § (2) bek., 257. § (3) bek., 262. § (2) bek.].

Vitás volt a gyakorlatban, hogy közkereseti társaság esetében a tagok pénzbeli hozzájárulását mikor kell teljesíteni. Ha a társasági szerződésben a tagok ettől eltérően nem rendelkeznek, a pénzbeli hozzájárulást a társaság alapításakor kell a gazdasági társaság rendelkezésére bocsátani.

A 18. §-hoz

Ugyancsak a gyakorlat vetette fel azt a kérdést, hogy két, illetve három tagú közkereseti társaság esetében mód van-e az egyik tag kizárására. A Gt. 78. §-ának (1) bekezdése szerint a tagot a társaság többi tagja fontos okból a társaságból kizárhatja. A rendelkezés nyelvtani értelmezése, a „többi tag” kitétel arra utal, hogy a jogalkotó legalább három tagú társaságot feltételezett a kizárás jogintézményének alkalmazásához. Mivel a Gt. 78. §-ának (2) bekezdése szerint az érintett tag ebben a kérdésben nem szavazhat, a Gt. 66. §-a (3) bekezdésének c) pontja alapján a másik két tagnak legalább kétharmados szótöbbséggel meghozott kizáró határozatára lenne szükség. Mivel a Gt. 66. §-ának (1) bekezdése szerint minden tagnak egy szavazata van, nyilvánvaló, hogy a kizárásról szóló határozat csak akkor hozható meg, ha a kizárásról döntő két tag egyhangúan szavaz. Ezt a szabályt rögzíti a törvényjavaslat 18. §-a.

Mivel a Gt. 28. §-ának módosítása (a törvényjavaslat 10. §-a) a közkereseti társaság, illetve ennek altípusai esetében a képviselettel megbízott tagokat (beltagokat) is vezető tisztségviselőknek minősíti, a Gt. 48. §-ának (1) bekezdése alapján a végelszámolást is ezek végzik el. Csak akkor kell a tagok közül kijelölt személyt ezzel megbízni, ha a társaság képviselete a Gt. 71. §-a szerint alakul.

A gazdasági munkaközösségre vonatkozó speciális szabályokat az egyéni vállalkozásról szóló 1990. évi V. törvény hatályon kívül helyezte. A gazdasági munkaközösség ma már csak abban különbözik a közkereseti társaságtól, hogy kizárólag természetes személyekből áll. Mivel ennek a körülménynek gazdasági jelentősége nincs, csupán néhány költségtérítés esetében jár bizonyos kedvezménnyel (pl. illeték, közzétételi díj), ez a gazdasági társasági forma akár meg is szűnhetne. Figyelemmel azonban arra, hogy a gazdasági munkaközösség önálló cégformaként szerepel a cégnyilvántartásban, ez nem lenne célszerű. A gyakorlatban egyébként gazdasági munkaközösség helyett ma már inkább betéti társaságot hoznak létre, illetve a működő sikeres gazdasági munkaközösségnek fokozatosan korlátolt felelősségű társaságokká alakulnak át, így a gazdasági munkaközösség mint társasági forma fenntartásával is elérhető a kívánt jogalkotói cél, a fokozatos megszűnés. Ezzel elkerülhető ugyanakkor a szükséges átmeneti szabályok megalkotása, pl. a már bejegyzett gazdasági munkaközösség elnevezésének közkereseti társasággá való változtatása és az ezzel kapcsolatos cégbírósági feladatok teljesítése, ami a gyakorlatban csak jelentős költséggel és sok munkával kivitelezhető.

A 19. §-hoz

A Gt. 93. §-ának (2) bekezdése lehetőséget ad arra, hogy a jogi személy felelősségvállalásával működő gazdasági munkaközösség a felelősségvállalás visszavonása esetén se szűnjék meg, hanem működését tovább folytathassa. A gazdasági társaság az erről szóló döntést a visszavonás közzétételétől számított 30 napon belül jelentheti be a cégbíróságnak. Hasonló szabályt tartalmaz a Gt. 102. §-ának (2) bekezdése, amely szerint ha a gazdasági társaságnak a kültagok kiválása következtében csak beltagjai maradnak, a működést közkereseti társaságként tovább folytathatja. Ezt az elhatározást az utolsó kültag kiválásától számított 30 napon belül kell bejelenteni a cégbíróságnak.

A törvényjavaslat szabályozza azt a gyakorlatban problémát okozó kérdést, hogy ezekben az esetekben a gazdasági társaság további működéséhez szükséges-e a társasági szerződés módosítása. Mivel hasonló célú és jellegű jogintézményről van szó - a forgalom biztonsága érdekében - egységesen jogvesztő határidőt ír elő a törvényjavaslat a módosított társasági szerződés benyújtására.

A 20. §-hoz

A Gt. 160. §-a szerint a korlátolt felelősségű társaság esetében a pénzbetétek összege alapításkor nem lehet kevesebb a törzstőke 30%-ánál, illetve ötszázezer forintnál. A Gt. 161. §-ának (2) bekezdése ezzel szemben úgy rendelkezik, hogy a cégbejegyzésig minden egyes pénzbetétnek legalább a felét, (egyszemélyes korlátolt felelősségű társaság esetében a teljes pénzbetétet) be kell fizetni. A két szabály egybevetése olyan értelmezésre is lehetőséget adott, amely szerint a Gt. 160. §-ában minimálisan előírt ötszázezer forintnak is csak a felét, kettőszázötvenezer forintot kell befizetni.

A bírói gyakorlat egyértelműen úgy foglalt állást, hogy az ötszázezer forintnak mindenképp rendelkezésre kell állnia. A pénzbetétek felének befizetésére vonatkozó szabály csak akkor alkalmazható, ha az így befizetett pénzbetétek összege az ötszázezer forintot meghaladja. A törvényjavaslat a kialakult gyakorlatnak megfelelően rendelkezik.

Új szabály a törvényjavaslatban, hogy a bejegyzési kérelem benyújtását követően a törzstőkének a gazdasági társaság rendelkezésére bocsátott részétel a társaság szabadon rendelkezhet. A Gt. 24. §-ának (1) bekezdésének értelmében a gazdasági társaság a cégjegyzékbe való bejegyzéssel, de a társasági szerződés (alapító okirat) elkészültének, illetve az alapszabály elfogadásának időpontjára visszamenőleges hatállyal jön létre. Ebből az következik, hogy a gazdasági társaság a cégbírósági bejelentést követően általában megkezdheti a működését, ehhez pedig szüksége van arra a pénzösszegre, amelyet a gazdasági társaság alapításakor a társaság rendelkezésére bocsátottak. Nem várható el, hogy a gazdasági társaság tagjai e pénzösszeget a cégbírósági bejegyzésig, tehát általában hosszabb ideig érintetlenül hagyják, és a működéshez szükséges tőkét más forrásokból legyenek kénytelenek fedezni.

A nem pénzbeli betéteket a cégjegyzés előtt teljes egészében a gazdasági társaság rendelkezésére kell bocsátani. Figyelemmel arra, hogy a gazdasági társaság hitelezőit csak a társasági vagyonból lehet kielégíteni és a tag a társaság kötelezettségeiért saját vagyonával nem felel, nagyon fontos, hogy a gazdasági társaság vagyona megfogható, végrehajtásra igénybevehető dolgokból álljon.

A törvényjavaslat ezért kimondja, hogy a nem pénzbeli betétnél alapkövetelmény a forgalomképesség, illetve az, hogy szükség esetén a hitelezők a törzstőkéből, akár végrehajtás útján is hozzájussanak követeléseikhez. A törzstőke részeként figyelembevett dolognak, jognak vagy szellemi alkotásnak stb. tehát olyannak kell lennie, amit - ha harmadik személy jóváhagyásával vittek is be a gazdasági társaságba - utóbb harmadik személy engedélye nélkül értékesíthetnek a hitelezői igényeknek kielégítése céljából, illetve ami önkéntes teljesítés hiányában végrehajtható. A végrehajthatóságot, mint előfeltételt a hatályos szabályozás nem tartalmazza, csak a Gt.-hez fűzött indokolás, ennek a követelménynek azonban - a forgalomképesség mellett - a törvény szövegében is szerepelnie kell. A társaságnak egyébként is alapvető érdeke, hogy a törzstőke részévé vált vagyonnal működése, gazdálkodása során szabadon rendelkezhessen.

A törvényjavaslat tehát a kötelmi jellegű jogviszonyon alapuló vagyoni értékű jogok apportálásában érdemi változást hoz. A hatályos szabályozás szerint pl. a nem lakás céljára szolgáló helyiség bérleti joga, vagy e jogosítvány részelemét képező használati jog a gazdasági társaság rendelkezésére bocsátható, holott a jog megszűnése - ami a gazdasági társaságon kívüli okokból is bekövetkezhet - a törzstőke részeként számbavett vagyon elenyészését, és így a hitelezői érdekek jelentős sérelmét eredményezheti. Gondot okoz továbbá, hogy ha a társaság megszűnése esetén a felszámoló e vagyoni értékű jogot értékesíteni kívánja, ahhoz a bérbeadó hozzájárulása szükséges.

A törvényjavaslat nem kívánja kizárni, hogy az ilyen vagy ehhez hasonló jogok a gazdasági társaságba bevihetőek legyenek, erre azonban a nem törzstőke részeként, hanem más jogcímen, pl. mellékszolgáltatásként kerülhet sor, amikor is a tag vállalja, hogy az őt megillető kötelmi jogosultságot a gazdasági társaság részére átengedi.

A 21. §-hoz

A kizárt tag üzletrésze értékesíthető azáltal, hogy valamely másik tag megvásárolja azt, vagy kívülálló veszi meg, aki ezzel a gazdasági társaság tagjává válik. Az ilyen értékesítéshez azonban minden esetben szükséges a kizárt tag hozzájárulása. Ha a kizárás során az üzletrészt maga a társaság értékesíti nyilvános árverésen, ilyen hozzájárulásra nincs szükség. Nyilvánvaló, hogy az együttműködésre ritkán hajló kizárt tag hozzájárulása hiányában a nyilvános árverés nagy jelentőséggel bír a társaság számára. A nyilvános árverésre vonatkozó szabályok viszont teljes egészében hiányoznak a Gt.-ből.

A törvényjavaslat rendelkezései szerint az árverés időpontját legalább nyolc nappal korábban a cégközlönyben kell közzétenni. Az árverési hirdetményben emellett meg kell jelölni a gazdasági társaság nevét és székhelyét, az árverés helyét és az árverésre kerülő üzletrészre vonatkozó legfontosabb adatokat.

Ha az ajánlott legmagasabb vételár sem éri el a hirdetményben közölt összeget, az árverést meghiúsultnak kell tekinteni. A társasági szerződésben a tagok megállapodhatnak abban, hogy meghiúsulás esetén az árverés megismételhető, illetve hogy az árverés során a becsérték legfeljebb egyharmadával csökkenthető. A törvényjavaslat tehát, minden módon elő kívánja mozdítani, hogy az árverési értékesítés sikerre vezessen.

A 22. §-hoz

A Gt. 167. §-a szerint a tagok által - nem választott tisztségviselőként - végzett személyes közreműködés mellékszolgáltatásnak minősül. A Gt. 157. §-a (2) bekezdésének b) pontja alapján a mellékszolgáltatás feltételeiről a társasági szerződésben rendelkezni kell. A mellékszolgáltatásért a tagot külön díjazás illeti meg, ezt a társaság mérlegében a társaság tartozásai között kell feltüntetni. Tekintettel a Gt. diszpozitív szabályozására, jelenleg is mód van arra, hogy a tagok egymás közötti viszonyukban a személyes közreműködést ne mellékszolgáltatásnak, hanem más jogviszonynak minősítsék a társasági szerződésben.

A törvényjavaslat kifejezetten kimondja, hogy a tag által végzett személyes közreműködést a tag nemcsak mellékszolgáltatásként, hanem más jogviszony alapján is teljesítheti, és előírja azt is, hogy a társasági szerződésben a személyes közreműködés ellenértékéről is rendelkezni kell.

Változatlanul kogens szabály az a rendelkezés, amely szerint a választott tisztségviselőként végzett személyes közreműködést mellékszolgáltatásként nem lehet figyelembe venni.

A 23. §-hoz

A hatályos szabályozás szerint az üzletrész a társaság többi tagjára szabadon átruházható (Gt. 170. §.). A társaság hozzájárulása szükséges az átruházáshoz ha az átruházó tag mellékszolgáltatásra is köteles, ilyenkor ugyanis az átruházással a mellékszolgáltatási kötelezettség teljesítése megszűnik, ha az üzletrész új tulajdonosa nem tudja vállalni az átruházó által korábban teljesített mellékszolgáltatást. A gazdasági társaságnak azonban csak akkor indokolt a hozzájárulását megkövetelni, ha az üzletrészt átruházó tag folyamatos vagy ismétlődő mellékszolgáltatásra köteles. Egyszeri, már teljesített mellékszolgáltatás esetében az üzletrész szabad átruházását korlátozni nem indokolt. A társasági szerződés a Gt. 170-171. §-ában foglaltaknál kedvezőbb szabályokat nem állapíthat meg. Hiányzik a hatályos szabályozásból az a rendelkezés, hogy a gazdasági társaságra, az üzletrész átruházójára, vagy a vevőre vonatkozóan nem lehet a Gt.-ben foglaltaknál kedvezőbb feltételeket megállapítani. Ezeket a szövegpontosításokat végzi el a törvényjavaslat 23. §-a.

A 24. §-hoz

A törvényjavaslat 24. §-a a korlátolt felelősségű társaság taggyűlésén irányadó szabályokról rendelkezik. A hatályos szabályozás szerint a taggyűlésen a tagot másik erre meghatalmazott tag is képviselheti. Nem lehet meghatalmazott az ügyvezető, illetve a felügyelő bizottság tagja.

A gyakorlatban vitás volt, hogy a tagot csak másik tag képviselheti-e, vagy mód van a más személy által való képviseletre is, pl. a tag helyett eljárhat-e az ügyvédje. A Gt.-hez fűzött indokolás teljesen elutasító álláspontot képviselt, a gyakorlati élet pedig éppen ellenkezőleg, a képviseleti jog széles körű elismerése mellett foglalt állást. A Ptk.-val való összhang megteremtése is azt követeli meg, hogy a meghatalmazás lehetőségét a törvényjavaslat kiszélesítse. A meghatalmazáshoz változatlanul szükséges a meghatalmazás közokiratba, vagy teljes bizonyító erejű magánokiratba foglalása.

A Gt. 187. §-ának (1) bekezdése szerint a szavazati jog mértékét és a szavazategyenlőség esetén követendő eljárást a társasági szerződésben kell szabályozni. Legalább 10 szavazat minden tagot megillet, e rendelkezéstől a társasági szerződés sem térhet el. A törvényjavaslat pontosítja ezt a szabályozást, amikor kimondja, hogy a már befizetett százezer forint értékű törzsbetét után illeti meg a tagot az említett tíz szavazat.

A Gt. 186. §-a szerint a befizetett törzsbetétek minden tízezer forintja egy szavazatra jogosít. Ezt az amúgy is diszpozitív szabályt a törvényjavaslat nem tartja fenn, s ezáltal a szavazati jog mértékének szabályozását - az ismertetett korlátozással - teljes egészében a tagok megállapodására bízza.

A 25. §-hoz

A Gt. 201. §-ának (3) bekezdése szerint az ügyvezetők kötelesek a tagjegyzékben feltüntetett adatokat és az azokban történt változásokat „bejegyzés végett” bejelenteni a cégbíróságnak. A gyakorlatban ennek a kötelezettségnek a legegyszerűbben úgy lehetett eleget tenni, hogy az ügyvezetők magát a tagjegyzéket nyújtották be a cégbíróságnak. Erre lehetőséget adott a cégbejegyzésről és a cégjegyzékről szóló 13/1989. (XII. 16.) IM rendelet (a továbbiakban: Cvhr.) 10. §-a (1) bekezdésének ca) pontja, amely előírja, hogy a tagjegyzéket a cégbírósághoz benyújtott cégbejegyzési kérelemhez mellékelni kell. A tagjegyzékben foglalt adatok nagy része azért nem szerepel a cégjegyzékben, mivel azok magából a tagjegyzékből is megállapíthatóak. A közhiteles nyilvántartás érdekében a tagjegyzékben feltüntetett adatok megváltozása esetén az ügyvezető köteles a hatályos tagjegyzéket benyújtani.

A 26. §-hoz

Csupán szövegpontosítást tartalmaz a törvényjavaslat 26. §-a. Az első felügyelő bizottságot a Gt. 210. §-a szerint a társasági szerződésben kell kijelölni. Ezt követően a felügyelő bizottság tagjait a Gt. 209. §-ának (1) bekezdése szerint a taggyűlés választja. A Gt. 13. §-ának (1) bekezdése alapján bizonyos dolgozói létszám elérése esetén a felügyelő bizottsági tagok egy részét nem a taggyűlés, hanem a gazdasági társaság dolgozói választják meg. A Gt. 209. §-ának (1) bekezdésében tehát erre a kivételre kell utalni.

A 27. §-hoz

A korlátolt felelősségű társaság törzstőkéjének felemelése megvalósulhat úgy, hogy a tagok vagy kívülálló személyek új törzsbetéteket szolgáltatnak, valamint oly módon is, hogy a gazdasági társaság a törzstőkéjén felüli - a működés során felhalmozott - vagyonát tőkésíti. A Gt. azonban kogens szabályként rögzíti, hogy tilos a tagokat nyilvános felhívás útján gyűjteni [Gt. 156. § (2) bek.].

A hatályos szabályozás szerint ha a taggyűlés elhatározza a törzstőke felemelését, ezt követően az erre vonatkozó határozatot az ügyvezetők bejelentik a cégbíróságnak, amely azt bejegyzi és közzéteszi a Cégközlönyben [Gt. 218. § (1) bek., (3) bek.]. A törzstőke felemelés tényleges lefolytatása után (Gt. 219-221. §), a törzstőke felemelés megtörténtét az ügyvezetők bejegyzés és közzététel végett bejelentik a cégbíróságnak, amely ellenőrzi, hogy az a Gt.-ben előírt szabályok szerint történt-e. (Gt. 222. §.)

A törzstőke felemelés szándékának előzetes bejelentése és közzététele indokolatlan késedelmet jelent a gazdasági társaság számára, a törzstőke felemelés szándékának „bejegyzése” pedig ellentétes a közhiteles nyilvántartás elvével. Ezen túlmenően a felemelési szándék előzetes közzététele ellentétben áll a Gt. 156. §-ának (2) bekezdésében foglaltakkal, mivel a Cégközlönyben való közzététel - közvetve - megvalósítja a Gt. által tiltott nyilvános felhívást.

A törvényjavaslat ezért hatályon kívül helyezi a Gt. 218. §-ának (3) bekezdését, és ily módon mentesíti a korlátolt felelősségű társaságot a törzstőke-felemelés szándékának előzetes bejegyeztetése és közzététele alól. E változás nem sérti a hitelezővédelmi érdekeket, mivel a Gt. 222. §-ának rendelkezése tartalmilag nem változik.

Ha az egyszemélyes korlátolt felelősségű társaság az üzletrészek felosztása, vagy a törzstőke felemelése folytán új tagokkal egészül ki, vitás volt a gyakorlatban, hogy hogyan történik „az általános szabályok szerinti átalakulása” korlátolt felelősségű társasággá. A törvényjavaslat világossá teszi, hogy ehhez az alapító okirat helyett társasági szerződést kell kötni, amelynek során viszont - illetékfizetés, közzétételi költségtérítés, stb. szempontjából is - a társasági szerződés módosítására vonatkozó szabályokat kell alkalmazni.

A 28. §-hoz

A Gt. módosítás során azt kell biztosítani, hogy a szabályozás egyszerűsítése a hitelezővédelmi érdekekkel összhangban történjen. A törvényjavaslat hatályon kívül helyezi a Gt. 224. §-ának (2) bekezdését, amely a törzstőke leszállítás szándékának előzetes cégbírósági bejegyzését és közzétételét írja elő.

A hitelezők számára ugyanis nem ez a bejegyzés jelent garanciát, hanem a Gt. 225. §-ában előírt és változatlanul fennmaradó azon rendelkezés, hogy az ügyvezetők a törzstőke leszállítását kimondó határozatról kétszer egymás után, harminc napos időközzel hirdetményt kötelesek közzétenni a hivatalos lapban. A hitelezők ezt követően három hónapos időtartamon belül jogosultak bejelenteni, hogy a törzstőke leszállításához nem járulnak hozzá. Ez esetben a törzstőke leszállítására csak akkor kerülhet sor, ha ezeket a hitelezőket a gazdasági társaság kielégíti, vagy számukra biztosítékot nyújt.

A Gt. 226. §-ának módosítását a cégbírósághoz intézett bejelentésekkel kapcsolatban a törvényjavaslat 10. §-ához fűzött indokolásban kifejtettek is magyarázzák.

Mind a törzstőke felemelése, mind a törzstőke leszállítása „érvényes”, ha azt a Gt. szerint előírt módon hajtották végre. Az erről szóló bejegyzés abban tér el a többi cégbírósági bejegyzéstől, hogy ez nem visszamenőleges hatályú, hanem csak a cégbírósági bejegyzéssel válik hatályossá a gazdasági társaság döntése [Gt. 24. §. 222. § (2) bek., 226. § (2) bek.].

Mivel a törzstőke felemelésének szándékát nem kell közzétenni, a leszállítás szándékát pedig - a cégbírósághoz történő előzetes bejelentés nélkül - az ügyvezetők teszik közzé [Gt. 225. § (1) bek.], szükséges rögzíteni, hogy a törzstőke felemelésének illetve leszállításának bejegyzéséről hozott döntést a cégbíróság a bejegyzés után a hivatalos lapban köteles közzétenni.

A 29. §-hoz

A hatályos szabályozás rögzíti, hogy a részvénytársaság vonatkozásában a Gt. rendelkezései kogensek, tehát eltérésre csak akkor van lehetőség, ha azt a Gt. kifejezetten megengedi.

A törvényjavaslat továbbra is fenntartja a kogencia elvét, ugyanakkor azonban tágítani kívánja a részvénytársaságok alapítóinak (részvényeseinek) döntési szabadságát az által, hogy nemcsak a Gt., hanem más törvény is feljogosíthatja őket a Gt.-ben előírtaktól való eltérésre. Ez meghatározott tevékenységek esetében (pl. pénzintézeti tevékenység) különösen indokolt lehet.

A törvényjavaslat szabályozása a hitelezővédelmi érdekeket és a jogbiztonságot nem sérti, mivel törvénynél alacsonyabb szintű jogforrásban továbbra sem lehet a Gt.-től való eltérésre felhatalmazást adni.

A 30. §-hoz

A hatályos szabályozás nem ad teljesen egyértelmű eligazítást atekintetben, hogy a részvényutalványhoz és az ideiglenes részvényhez milyen jogosítványok kapcsolódnak.

A törvényjavaslat nyilvánvalóvá teszi, hogy a részvényutalvány egyrészt a nyugta funkcióját tölti be, másrészt a részvényutalvány birtokosát - az alakuló közgyűlésen - a részvényes megillető jogokkal (a közgyűlésen való részvétel joga, szavazati jog) ruházza fel. A részvényutalvány kiállításakor ellenőrizni kell, hogy a részvényjegyző - kivéve aki nem pénzbeli hozzájárulást szolgáltat - befizette-e az általa jegyzett részvények értékének 10%-át a jegyzéssel egyidejűleg.

Az ideiglenes részvény is a részvényjegyző által teljesített befizetés igazolására szolgál, azonban a részvénytársaság belső életében mindazok a jogok kapcsolódnak hozzá, amelyek a részvényest megillethetik. A hatályos szabályozás szerint az ideiglenes részvény átruházható, de az átruházó az ideiglenes részvényhez fűződő kötelezettségekért kezesként felelős. Az ideiglenes részvény kiállításának feltétele, hogy a részvényjegyző - kivéve a nem pénzbeli hozzájárulás szolgáltatását - az alakuló közgyűlés megnyitásáig befizesse az általa jegyzett részvények névértékének (kibocsátási árának) további húsz százalékát, tehát a Gt. 254. §-ának (2) bekezdésében meghatározott összeggel együtt -, összesen harminc százalékát.

Az új szabályozás szerint az ideiglenes részvény nem ruházható át. Így az ideiglenes részvény tulajdonosa mindaddig, míg a hátralékos kötelezettségét nem teljesíti, nem rendelkezik azzal az alapvető jogosítvánnyal, hogy az értékpapír átruházásával pl. árfolyamnyereségre tehessen szert. A törvényjavaslat tehát ösztönözni akarja a részvényjegyzőt, hogy kötelezettségeit mielőbb teljesítse. Az ideiglenes részvény kizárólag névre szóló lehet.

Az ideiglenes részvény forgalomképtelenségének kimondása szükségtelenné teszi a Gt. 265. §-át, ezért azt a törvényjavaslat hatályon kívül helyezi.

A 31. §-hoz

A hatályos szabályozás alapján [Gt. 238. § (1) bek., és 239. §] a részvényes a részvények kiadását csak akkor igényelheti, ha az alaptőke már teljes egészében biztosított. Az alaptőke teljes befizetése előtt kibocsátott részvény semmis.

A törvényjavaslat ettől eltérően minden egyes részvényjegyző számára lehetővé teszi, hogy a részvények kiadását kérhesse, ha a cégbejegyzést követően a részvényeire eső ellenértéket befizette, illetve az őt terhelő kötelezettségeket teljesítette. A hatályos szabályozás alapján ugyanis a másik részvényes késedelme igazságtalanul sújtja azt a részvényest, aki már teljesített.

Ha a részvényeket névértéken felül bocsátották ki, a részvényjegyzőnek nyilvánvalóan nem az általa jegyzett részvényekre eső alaptőkerészt, hanem a részvények kibocsátási árát kell teljesítenie.

A törvényjavaslat csak szövegpontosítást végez, amikor kimondja, hogy a névre szóló részvény átruházására a rendeletre szóló váltó átruházására vonatkozó szabályokat kell alkalmazni. A hatályos szabályozás szerint az átruházás a részvénytársasággal szemben akkor hatályos, ha az új tulajdonos neve a részvénykönyvben szerepel. Ez a szabályozás lehetőséget ad arra, hogy a jogalkotói céllal ellentétben - az átruházás a részvénykönyvbe való bejegyzés nélkül is hatályosnak minősüljön, ha a részvényeket másik részvényes vásárolja meg, aki a részvénykönyvben már korábbi vásárlása folytán szerepel.

A törvényjavaslat az átruházás hatályosságához azt írja elő, hogy az új részvénytulajdonos nevét a részvénykönyvbe be kell jegyezni.

Meghatározott tevékenységre alapított részvénytársaság esetében indokolt lehet, hogy a részvények tulajdonosai ne legyenek anonimak. Ilyen szabályozásra tart igényt pl. a készülő sajtótörvény, amely a monopóliumok kialakulását kívánja megakadályozni, annak előírásával, hogy egy-egy személy a sajtóban mekkora részesedésre tehet szert.

A hatályos szabályozás alapján csak olyan elsőbbségi részvény kibocsátására került sor, amely az osztalék vonatkozásában biztosít az értékpapír birtokosának kedvezményezett helyzetet.

A törvényjavaslat szabályozása módot ad arra, hogy az alapszabály másfajta részvényesi jogok vonatkozásában, - így mindenekelőtt a szavazati jog tekintetében - egyes részvényesek számára - akik e részvényfajtát jegyzik -, előnyösebb helyzetet biztosítson.

E megoldás „goldshare” néven nemzetközileg is ismert, és a hazai körülmények között is garanciát adhat arra, hogy pl. a részvénytársaság alapítói, noha nyilvánosan is be kívánnak vonni tőkét a vállalkozásba, az érdemi irányítás lehetőségét maguknak tarthassák fenn. E rendelkezés nem érinti a hatályos kisebbségvédelmi szabályokat, mert a potenciális befektető az alapítási tervezetben láthatja, hogy ilyen részvények kibocsátására kerül sor és ha azt magára nézve hátrányosnak ítéli meg, eltekint a részvényjegyzéstől.

A törvényjavaslat új szabályozásával egyidejűleg hatályon kívül kell helyezni a Gt. 269. §-ának (3) bekezdését, amely kizárólag az állami költségvetési szerv, vagy pénzintézet javára biztosítja a szavazatok többségét már a részvények egyharmadának birtokában is.

A 32. §-hoz

A törvényjavaslat a nem pénzbeli hozzájárulásként figyelembe vehető dolgok, vagyoni értékű jogok körét a korlátolt felelősségű társaságra vonatkozó szabályokkal megegyezően, ugyanazon indokok alapján szigorítja (lásd. a törvényjavaslat 20. §-hoz fűzött indokolást).

A hatályos szabályozás csak azt írja elő, hogy a részvényjegyző köteles az általa jegyzett részvény névértékének harminc százalékára kiegészíteni a részvényjegyzéskor befizetett összeget, kivéve azt aki nem pénzbeli hozzájárulást szolgáltat. Mivel a részvénytársaság megalakulásának feltétele, hogy alaptőke harminc százaléka is befizetésre kerüljön [Gt. 262. § (2) bek. c) pont], a törvényjavaslat előírja, hogy ezen összegnek már az alakuló közgyűlés megnyitásáig rendelkezésre kell állnia. Ez azt jelenti, hogy a nem pénzbeli hozzájárulást szolgáltatók helyett a többi részvényes esetleg az általa jegyzett részvények értékének harminc százalékánál többet kénytelen teljesíteni.

A törvényjavaslat - kiegészítve a Gt. 259. §-ának (1) bekezdését - előírja, hogy az alakuló közgyűlésen a részvényjegyzők közül csak azokat lehet a határozatképesség során számításba venni, akik az esedékessé vált kötelezettségüknek eleget tettek. E rendelkezés összhangban van a Gt. 270. §-ának (2) bekezdésével, amely szerint nem gyakorolhatja szavazati jogát a részvényes, amíg az esedékes vagyoni hozzájárulását nem teljesítette.

A 33. §-hoz

A törvényjavaslat fel kívánja oldani a jogalkalmazásban mutatkozó bizonytalanságot, s ezért egyértelművé teszi, hogy a zárt körű alapítású részvénytársaság esetében az alapító okirat az alapszabályt teljes egészében helyettesíti. A törvényjavaslat kimondja továbbá, hogy e speciális rendelkezések kizárólag az alapításra vonatkoznak. A már bejegyzett működő részvénytársaságra az általános szabályok az irányadók függetlenül attól, hogy az alapítás nyilvános vagy zárt körű volt-e.

A 34. §-hoz

A törvényjavaslat módot ad arra, hogy az alapítók korlátozzák a meghatározott személyek (cégek) által felvásárolható részvények számát, illetve korlátozhassák az egyes részvényfajták forgalmát. Jelenleg, mivel a részvénytársaság a legnyitottabb társasági forma legfeljebb a versenyjogi szabályok jelenthetnek védelmet a „vállalatfelvásárlókkal” (take over) szemben. A törvényjavaslat meg akarja teremteni annak lehetőségét, hogy az alapítók, illetve a részvényesek előre kizárhassák gazdasági társaságuk átvételét. Pl. koncessziós törvény alapján létrejövő társaságok esetében, ahol a koncessziós társaságot alapító személyek kötelesek biztosítani a társaságban a szavazati többségüket, csak ilyen módon garantálható, hogy az állammal kötött koncessziós szerződésben vállaltakat az általuk alapított gazdasági társaság működése során feltétlenül érvényesíteni tudják.

Ezzel összhangban a Gt. új 276. §-a kimondja, hogy nem gyakorolhatja a részvénytársaság vonatkozásában a részvényesi jogait az aki a részvényt korlátozásba ütköző módon szerezte. Természetesen ez csak a részvénytársaság belső viszonyában érvényesül, és nem zárja ki, hogy a tilalom megszegője az értékpapírt átruházhassa, forgathassa.

A 35. §-hoz

A hatályos szabályozás nem tartalmazza, hogy a cégbejegyzéshez előírt befizetési kötelezettséget mely időpontig kell teljesíteni. A törvényjavaslat kimondja, hogy az alaptőke legalább harminc százalékát az alakuló közgyűlési be kell fizetni ahhoz, hogy a gazdasági társaság cégbírósági bejegyzése megtörténhessen.

A törvényjavaslat - csak úgy mint a korlátolt felelősségű társaság a cégbejegyzési kérelem benyújtását követően, a cég bejegyzésének bevárása nélkül, az alaptőke befizetett részével szabadon rendelkezhessen, és eltérően a hatályos szabályozástól folyószámlát nyithasson (lásd. a törvényjavaslat 20. §-ához fűzött indokolást).

A 36. §-hoz

A részvényes köteles a részvénytársaságnak a cégjegyzékbe való bejegyzéstől számított egy éven belül a részvények teljes névértékét befizetni. A Gt. 264. §-ának (3) bekezdése előírja, hogy ha a részvényes az esedékes befizetést a felhívástól számított hatvan napon belül nem teljesíti, az igazgatóság jogosult az ideiglenes részvényt - annak egyidejű érvénytelenné nyilvánításával - nyilvános árverés útján értékesíteni.

A hatályos szabályozás nem ad eligazítást az árverés lebonyolítására, ami a gyakorlatban számos vitára adott okot. A törvényjavaslat kimondja, hogy a nyilvános árverést a korlátolt felelősségű társaságból kizárt tag üzletrészének árverésére előírt szabályok megfelelő alkalmazásával kell lebonyolítani (törvényjavaslat 21. §-a).

Ha az alapszabályban korlátozták, hogy bizonyos személyek hány darab, illetve milyen fajta részvényt szerezhetnek, és e személyek az alapszabályban foglaltak megsértésével mégis megszerzik a számukra „tiltott” részvényeket, a részvényekhez kapcsolódó jogok gyakorlásával esetleg saját érdekeiknek megfelelően befolyásolhatnák a részvénytársaság működését. Ennek kizárását szolgálja a törvényjavaslat rendelkezése, amely nem engedi meg, hogy a részvényes a korlátozások ellenére szerzett részvényeken alapuló részvényesi jogait a részvénytársasággal szemben gyakorolhassa.

A 37-39. §-hoz

Apróbb szövegpontosítást tartalmaz a törvényjavaslat 37-38. §-a. A törvényjavaslat a Gt. 278. §-ának c) pontját, illetve 306. §-át kívánja összhangba hozni, amelyek egymással az általános és különös viszonyban állnak. A Gt. 278. §-a e) pontjának, illetve 291. §-a (2) bekezdésének módosítása tekintetében a törvényjavaslat 26. §-ában kifejtett indokok irányadóak.

A hatályos szabályozás szerint az igazgatókat a részvényesek vagy mások közül a közgyűlés választja. A törvényjavaslat pontosítja, hogy a részvényes képviselője is igazgatóvá választható.

A 40. §-hoz

A gyakorlatban komoly igény merült fel arra, hogy az alaptőke felemelése ne csak nyilvános részvényjegyzéssel történhessen, hanem azok, akik a döntés meghozatalakor már részvényesek, saját maguk zártkörűen valósíthassák meg az alaptőke-emelést. Ez esetben az értékpapír törvény hatálya nem terjed ki a műveletre, amely így lényegesen gyorsabb és egyszerűbb. (Pl. nincs szükség az egy naptári évi működésre, jóváhagyott tájékoztatóra stb.) A kifejtettekből következik, hogy a nyilvánosan alapított részvénytársaság részvényesei számára is megengedi a törvényjavaslat, hogy az alaptőke felemelését zártkörűen hajtsák végre.

A Gt. 301. §-ának (1) bekezdése szerint alaptőke-emelésre csak akkor kerülhet sor, ha a korábban kibocsátott valamennyi részvény névértékét befizették. A hatályos szabályozás szerint, ha az alaptőke felemelt részét részben vagy egészben nem pénzbeli hozzájárulással kívánják fedezni, ezzel az értékkel a részvénytársaság az alaptőkét akkor is megemelheti, ha nincs valamennyi részvény teljesen befizetve.

Ez a szabály visszaélésre ad alkalmat, mert a kedvezményt minden részvénytársaság igénybe veheti, ha az alaptőke felemelésekor akár a legkisebb mértékű nem pénzbeli hozzájárulást teljesítenek a részvényesek. A jogalkotói céllal összhangban a törvényjavaslat e kivételes lehetőséget csak akkor biztosítja a részvénytársaság számára, ha az alaptőke-emelést kizárólag nem pénzbeli hozzájárulással kívánják fedezni.

A részvénytársaság alaptőkéjének felemelése új részvények jegyzésével, a részvénytársaság alaptőkén felüli vagyonának alaptőkévé alakításával vagy átváltoztatható kötvények részvénnyé alakításával történhet [Gt. 301. § (2) bek.].

Ha a részvénytársaság közgyűlése elhatározza az alaptőke felemelését, ezt követően az erről szóló határozatot az igazgatóság bejegyzés és közzététel végett bejelenti a cégbíróságnak [Gt. 302. § (1) bek. és 308. § (1) bek.].

Az alaptőke felemelésének tényleges lefolytatását követően az alaptőke-emelés végrehajtását az igazgatóság bejegyzés és közzététel céljából bejelenti a cégbíróságnak.

A törvényjavaslat megszünteti az alaptőke felemelés szándékának előzetes bejegyzésére vonatkozó törvényi előírást. Az alaptőke-emelés szándékának cégbírósági bejelentésére, illetve közzétételére is csak abban az esetben kerül sor, ha az alaptőke-emelés új részvények jegyzésével történik. Tehát nincs szükség a közzétételre akkor, ha az alaptőke-emelésre zárt körben, a felhalmozott vagyon tőkésítésével, illetőleg átváltoztatható kötvények részvénnyé alakításával kerül sor.

További változást jelent, hogy az alaptőke felemelésére irányuló szándék előzetes közzétételéről az említett esetben nem a cégbíróság, hanem az igazgatóság gondoskodik. A nyilvános részvényjegyzésnek - az 1990. évi VI. törvény alapján - továbbra is előfeltétele marad az Értékpapír Felügyelet előzetes jóváhagyása.

A 41. §-hoz

A hatályos szabályozás alapján a közgyűlésnek az alaptőke leszállítását kimondó határozatát az igazgatóság bejegyzés végett a cégbíróságnak bejelenti [Gt. 311. § (1) bek.]. Ezt követően az igazgatóság köteles a határozatot hivatalos lapban kétszer közzétenni.

A törvényjavaslat hatályon kívül helyezi a Gt. 311. §-ának (1) bekezdéséből a „bejegyzés végett” szövegrészt. Ily módon csak úgy, mint a korlátolt felelősségű társaság esetében az időigényes előzetes bejegyzésre nem kerül sor. Ugyanakkor változatlanul hatályban maradnak a hitelezők felhívására és a velük való megegyezésre vonatkozó rendelkezések. A Gt. módosított 316. § (1) bekezdése egyértelművé teszi, hogy az alaptőke leszállítása a cégjegyzékbe való bejegyzéssel válik hatályossá. A bejegyzés közzétételéről a cégbíróság gondoskodik.

A 42. §-hoz

A Ctvr. hatályos szabályozása értelmében a cégnyilvántartás hitelesen tanúsítja a benne feltüntetett adatok, jogok, tények fennállását. A közhiteles cégnyilvántartásnak hitelezővédelmi szempontból, a forgalom biztonsága érdekében igen nagy jelentősége van, ezért a Ctvr. kimondja, hogy a cégnyilvántartás - ha törvény vagy törvényerejű rendelet kivételt nem tesz - nyilvános. Vannak azonban olyan, különösen a törvényességi felügyelet körében keletkezett adatok, melyek tekintetében a teljes körű nyilvánosság személyiségi jogot, üzleti titkot sérthet, és e nyilvánosságot hitelezővédelmi szempontok sem indokolják. Ezért szükségessé vált a cégnyilvánosság bizonyos mértékű szűkítése oly módon, hogy az hitelezővédelmi érdeket ne sértsen.

Ezért a törvényjavaslat értelmében a Ctvr. 2. §-ának új (2) bekezdése kimondja, hogy a cégjegyzék adatai, valamint az ezek igazolására szolgáló mellékletek tartalma változatlanul korlátlan nyilvánosságot élvez. Az egyéb iratokat azonban törvény eltérő rendelkezése hiányában (pl. a mérlegadatok nyilvánosságáról más jogszabály szól) csak a cég írásbeli hozzájárulásával lehet megtekinteni. Ha a cég által csatolt okiratnak csak egy része szolgál a cégjegyzékben szereplő adat, jog vagy tény igazolására, pl. a taggyűlésről készült jegyzőkönyv üzleti stratégiai tervet is tartalmaz, a cégnek lehetősége van arra, hogy a jegyzőkönyvnek a cégjegyzékre vonatkozó részét kivonatban is mellékelje. Ebben az esetben csak a kivonat adatai nyilvánosak.

A cégnyilvántartás adatainak, a cégre vonatkozó információknak nagy jelentősége van a gazdaság működésének, a központi államigazgatási szervek feladatainak, tevékenységének megfelelő ellátása szempontjából is. Különösen így van ez a Központi Statisztikai Hivatal esetében, amelynek alapvető funkciója az adatgyűjtés. A statisztikai célú adatgyűjtés nem sérti a cégek személyiségi jogait, ezért a törvényjavaslat a Ctvr. 2. §-a új (6) bekezdésével lehetővé teszi, hogy ezeknek az adatoknak az összesítése és szolgáltatása - a bíróságok tehermentesítése érdekében és a feladat jellegéből adódóan - a bíróságon kívüli szervnél, az igazságügyminiszter által létrehozott céginformációs szolgálatnál történjen. Az igazságügyminiszter feladat- és hatásköréről szóló 41/1990. (IX. 15.) Korm. rendelet 8. §-a szerint amúgy is az igazságügyminiszter felügyeli és fejleszti az igazságügyi informatikai rendszerek működését.

A céginformációs szolgálat alkalmas lehet arra is, hogy a cégjegyzékben szereplő - amúgy is nyilvános - adatokról felvilágosítást adjon. Az ilyen jellegű szolgáltatást bárki igénybe veheti. Erre annál is inkább szükség van, mivel a Cégközlöny csak a gazdasági társaságok legfontosabb adatait tartalmazza.

A 43. §-hoz

A Ctvr. 3. §-ának (1) bekezdésének értelmében a cég elnevezésének a cég alapvető tevékenységét és tényleges formáját kell tükröznie. Speciális kategória a külföldiek magyarországi közvetlen kereskedelmi képviselete, információs vagy szervíz irodája, mely minden esetben feltételezi a külföldihez (céghez, vállalkozóhoz) tartozást. Ennek a körülménynek - a Ctvr. 3. §-a tervezett új (4) bekezdésének értelmében - a cég elnevezésében is tükröződnie kell.

A hatályos Ctvr. 4. §-ának (1) bekezdése csak azt az előírást tartalmazza, hogy a cég elnevezésének a cégbíróság illetékességi területén kell különböznie az azonos vagy hasonló tevékenységet folytató más cégek elnevezésétől. Korábban ugyanis a cég elnevezésével kapcsolatos országos szintű vizsgálat feltételei még nem álltak fenn.

Az országos számítógépes cégnyilvántartás folyamatban lévő és rövidesen befejeződő kiépítése lehetővé teszi az ún. cégkizárólagosság országos szintű vizsgálatát [Ctvr. 4. §-a (1) bekezdésének új első mondata]. Erre annál is inkább szükség van, mivel a legtöbb cég működése nem szűkül le a székhelye szerinti településre, hanem országos, sőt mindinkább nemzetközi.

A cégkizárólagosság jövőbeni országos vizsgálata természetesen nem eredményezheti a már bejegyzett cégek vonatkozásában - az esetleges névazonosság esetén - a névváltoztatás kötelezettségét.

A cégkizárólagosság országos szintű vizsgálatának szabálya a számítógépes rendszer teljes kiépítését, összekapcsolódását követően, 1992. január 1-jén lép hatályba.

A Ctvr. 5. §-ának (2) bekezdése értelmében jelenleg ország, közigazgatási egység nevét, „országos”, „magyar”, „nemzeti” és ehhez hasonló jelzőket csak a cég székhelye szerint illetékes megyei (fővárosi) tanács, illetve szakigazgatási szerve engedélyével lehet a cég elnevezésébe felvenni. Ez az engedélyezési eljárás a gyakorlatban formális és automatikus. A tervezett módosítás az önkormányzatokat mentesíteni kívánja az ilyen és ehhez hasonló bürokratikus döntések meghozatala alól. A cég elnevezésével kapcsolatos döntés végső soron úgyis a cégbíróság hatáskörébe tartozik. A történelem kiemelkedő személyisége (politikus, művész stb.) nevét változatlanul a Magyar Tudományos Akadémia, az olyan elnevezést pedig, amelyhez másnak jogi érdeke fűződik (pl. Richter Gedeon, GERBAUD) csak a jogosult hozzájárulásával lehet a cég elnevezésébe felvenni.

A 44. §-hoz

A Ctvr. 14. §-a (2) bekezdésének új utolsó mondata a Gt. módosításával összhangban (a törvényjavaslat 8. §-a) kimondja, hogy ha a cég létesítésével összefüggésben hatósági engedély szükséges, a kérelmet annak megadásától számított harminc napon belül kell benyújtani a cégbírósághoz.

A Ctvr. 18. §-a (2) bekezdésének tervezett módosítása - figyelemmel a Ctvr. 23. §-ának új (6) bekezdésében foglaltakra is - kimondja, hogy a Cégközlönyben közzétett közleményben foglaltak (ezek túlnyomórészt a cégjegyzékben szereplő adatok és azok változásai) statisztikai, illetve egyéb adatgyűjtési célra felhasználhatók. A Cégközlönyben megjelenő, tehát a széles nyilvánosság elé kerülő adatok esetében ugyanis nem merülhetnek már fel adatvédelmi problémák.

A 45. §-hoz

A hatályos Ctvr. csak azt szabályozza, hogy a cégbíróság a törvényességi felügyeleti eljárása során milyen szankciót alkalmazhat, a törvényességi felügyelet tartalmát azonban nem határozza meg, utalva arra, hogy ezt megteszik az egyes cégformákról szóló jogszabályok.

Időközben azonban a szövetkezeti törvénynek a törvényességi felügyeletre vonatkozó rendelkezéseit hatályon kívül helyezték emellett az egyéni cégek, valamint az oktatói munkaközösségek törvényességi felügyeletének szabályai is hiányoznak. Ezért szükségessé vált rögzíteni, hogy - egységesen - melyek a cégbírósági eljárás általános szabályai a törvényességi felügyelet során.

A törvényességi felügyelet két elkülöníthető mozzanata közül az egyik a cégjegyzékbe való bejegyzés előtti vizsgálatot jelenti, melynek során a cégbíróságnak meg kell bizonyosodnia arról, hogy a bejegyezni kívánt adat, jog vagy tény megfelel-e a jogszabályoknak. A törvényességi felügyelet másik eleme a cég működésével kapcsolatos tevékenység. A cégbíróság ellenőrzi, hogy a cég szervezetére és működésére vonatkozó okiratok nem ütköznek-e jogszabályba, illetve a cég saját, korábban meghozott - jogszabályban meghatározott - határozataiba.

A Ctvr. 18/A §-a azt is kiemeli, hogy a törvényességi felügyelet nem terjed ki olyan ügyekre, amelyekben más bírósági vagy államigazgatási eljárásnak van helye, illetve a cégbíróság nem vizsgálja a cég döntéseit gazdasági vagy célszerűségi szempontból.

A 46. §-hoz

Miután a cégeljárásban a kérelemnek helytadó végzés ellen fellebbezésnek helye nincs [Ctvr. 17. §. (3) bekezdés], jelenleg a jogszabálysértő bejegyzések orvoslásának egyetlen eszköze a törvényességi óvás. Ez számtalan kisebb súlyú jogszabálysértés esetében a Legfelsőbb Bíróság indokolatlan leterhelését jelenti, és a törvényességi óvás folytán hozott döntés súlya és következménye (pl. a cég bejegyzésére vonatkozó végzés hatályon kívül helyezése) sincs mindig arányban a jogszabálysértéssel.

Ezért a törvényjavaslat 46. §-a - a Ctvr. 21. §-át kiegészítve - lehetővé teszi, hogy a Pp. általános szabályaitól eltérően a cégbíróság a hibás döntését hat hónapon belül saját hatáskörében megváltoztathassa. Erre az eljárásra akár hivatalból, akár kérelemre sor kerülhet, azonban csak olyan esetben, ha a jogszabálysértést okozó hiba a jellegénél fogva egyszerűen kiküszöbölhető. Ha a cég kész együttműködni a bírósággal - ami saját érdeke is - a jogellenesség kiküszöböléséhez szükséges iratokat felhívásra benyújtja. A cégbíróság ennek elmulasztását azonban a Ctvr. 20. § b) pontjában foglalt pénzbírság alkalmazása kivételével nem szankcionálhatja, „kikényszerítő eszközöket” saját hibájának kiküszöbölésére egyébként nem használhat fel. Ebben az esetben már csak törvényességi óvás kezdeményezésének lehet helye.

A 47. §-hoz

A 46. §-ban foglaltakkal összefüggésben módosulnak a törvényességi óvás szabályai is. A hatályos Ctvr. csak a cég bejegyzésére vonatkozó végzéssel szemben emelt törvényességi óvásról és a Legfelsőbb Bíróság ezzel kapcsolatos lehetséges döntéseiről rendelkezik.

A Ctvr. 25. §-ának új (2) bekezdése a cég bejegyzésén kívül az egyes bejegyzett adatok megváltozásának törvénysértő bejegyzésével kapcsolatos legfelsőbb bírósági eljárásról is rendelkezik. Ha az egyes adatok (változások) bejegyzése törvénysértő, a Legfelsőbb Bíróság csak ezt a bejegyzést helyezi hatályon kívül, maga a cég természetesen nem szűnik meg.

A 48. §-hoz

A Gt. 243. §-ának (1) bekezdésében foglalt szabályozás ellentmondásos, mert nem világos, hogy ha a közérdekre létrehozott alapítványra átszáll a részvénytulajdonjog, hogyan kell azt érteni, hogy e szervezetet csak „a részvény névértékének megfelelő összeg” illeti meg. A tulajdonjog átszállására vonatkozó jogelvekkel e rendelkezés ellentétben áll. A Gt. 243. §-ában foglalt szabályozás a gyakorlatban nemigen került alkalmazásra, ezért azt a törvényjavaslat hatályon kívül helyezi és intézkedik a szükséges átmeneti szabályokról.

A Gt. 24. §-ának (2) bekezdése szerint a cégjegyzékben vezetett adatokat és azok változásait a cégbíróság hivatalos lapban teszi közzé. A Gt. a gazdasági társaságok, illetve vezető tisztségviselőik számára is több helyen előírja bizonyos események közzétételét a hivatalos lapban [pl. Gt. 225. § (1) bek., 311. § (2) bek. stb.].

A Gt. megalkotását követően az Igazságügyi Minisztérium megalapította hivatalos lapként a Cégközlönyt, amely a cégbírósági, illetve a cégnyilvántartással kapcsolatos hivatalos közlemények megjelentetésére szolgál. Ezért a törvényjavaslat kimondja, hogy ahol a Gt. hivatalos lapot említ, azon a Cégközlönyt kell érteni.

A Gt. már e törvényjavaslatot megelőzően is többször módosult. (Lásd 1990. évi V. tv., 1990. évi VI. tv., 1990. évi XCVIII. tv.) A törvényjavaslat - bár a Gt. alapjait nem érinti - számos ponton módosítja azt. Jelentős a hatályon kívül helyezett paragrafusok száma is. Mindez indokolja, hogy a törvény egységes szerkezetbe foglalására kerüljön sor.

A felszámolási eljárásra vonatkozó szabályok változásával összhangban a Gt. sem tartalmazhatja a „tartós fizetésképtelenség” jogi kategóriát, így a Gt. 47. §-ának (1) bekezdését, 51. §-ának (3) bekezdését, 289. §-ának b) pontját és 299. §-ának (3) bekezdését megfelelően módosítani kell a nem kívánt szövegrész hatályon kívül helyezésével.

A Gt. 95. §-a (1) bekezdésének hatályon kívül helyezésére azért van szükség, mert a gazdasági munkaközösségre vonatkozó rendelkezések ma már semmilyen speciális szabályt nem tartalmaznak a közkereseti társasághoz képest.

Nem vált be a gyakorlatban az a szabály, amely szerint ha korlátolt felelősségű társaság, illetve a részvénytársaság vezető tisztségviselője a Gt. 200. §-ának (1) bekezdésében, illetve 290. §-ának (1) bekezdésében foglalt tilalmat megszegte, kártérítés helyett követelhető, hogy a saját részére kötött ügyletet a gazdasági társaságnak engedje át. E szabály nem volt tekintettel a kívülálló jóhiszemű harmadik személyek jogos érdekeire.

A Gt. 203. §-a (2) bekezdésének 2. és 3. mondata felesleges, és nem a Gt.-be tartozó. A cégbíróság eljárásáról a Ctvr. és a Chvr. rendelkezik.

A módosított Alkotmány a tulajdonosi formák egyenlőségének elve alapján áll. Erre tekintettel a Gt.-ben az állami költségvetési szervek részére biztosított előnyök fenntartása ma már nem indokolt [Gt. 303. § (2) bek. és 269. § (3) bek.].

A Gt. módosítása következtében számos más hatályos rendelkezése is „kiürült”, feleslegessé vált, ezeket hatályon kívül kell helyezni.

-----STARTING---POINT---VEGE---