2014. évi LVII. törvény indokolása

Magyarország Kormánya és az Osztrák Szövetségi Kormány között a közös államhatáron lévő határátkelőhelyekről és határátlépési pontokról, valamint a közúti és vízi közlekedésben a határforgalom ellenőrzésében történő együttműködésről szóló Megállapodás kihirdetéséről

Általános indokolás

A törvény célja a Magyarország Kormánya és az Osztrák Szövetségi Kormány között a közös államhatáron lévő határátkelőhelyekről és határátlépési pontokról, valamint a közúti és vízi közlekedésben a határforgalom ellenőrzésében történő együttműködésről szóló Megállapodás (a továbbiakban: Megállapodás) kihirdetése.

A személyek határátlépésére irányadó szabályok közösségi kódexének létrehozásáról szóló, az Európai Parlament és a Tanács 2006. március 15-i, 562/2006/EK rendeletének (Schengeni határ-ellenőrzési kódex) 23. és azt követő cikkei értelmében a tagállamok a közrendet vagy a belső biztonságot fenyegető komoly veszély esetén átmeneti jelleggel visszaállíthatják a határellenőrzést a schengeni belső határokon. Erről az intézkedésről az uniós tagállamok önállóan dönthetnek, és az intézkedés bevezetésének indokához mérten, rugalmasan meghatározhatják annak feltételeit. Magyar részről a belső határon a határellenőrzés ideiglenes visszaállításának feltételeinek szabályairól szóló 333/2007. (XII. 13.) Korm. rendelet alapján a Kormány hatáskörébe tartozik a döntéshozatal.

A Megállapodás a Schengeni határ-ellenőrzési Kódex végrehajtását segíti.

Részletes indokolás

Az 1. §-hoz

A Megállapodás a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének b) pontja alapján az Országgyűlés feladat- és hatáskörébe tartozik, ezért kötelező hatályának elismerésére - a 7. § (1) bekezdésére figyelemmel - az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. § (1) bekezdése értelmében, a Megállapodást törvényben kell kihirdetni.

A 3. §-hoz

A Megállapodás 1. és 2. cikkei meghatározzák azokat a - Magyarország schengeni csatlakozása előtt határátkelőhelyként vagy határátlépési pontként üzemelő - helyszíneket, ahol át lehet lépni a magyar-osztrák határt abban az esetben, ha Magyarország vagy Ausztria ideiglenesen visszaállítja a határellenőrzést.

A 3. cikk alapján a visszaállítást elrendelő Szerződő Fél haladéktalanul értesíti a másik Felet az átlépési pontok nyitvatartási idejéről és használati köréről.

A 4. cikk alapján lehetőség van arra, hogy visszaállítás esetén Hegyeshalom-Nickelsdorf I. volt autópálya-határátkelőhelyen az osztrák szolgálati személyek használhassák a magyar területen lévő busz terminált, valamint a magyar szolgálati személyek használhassák az osztrák területen lévő teherforgalmi terminált. A többi helyszínen a visszaállításra saját államterületen kerül sor.

Az 5. cikk a hatályba léptető rendelkezéseket tartalmazza, valamint a (3) bekezdés hatályon kívül helyezi a volt határátkelőhelyek működéséről szóló nemzetközi szerződéseket.

A 4. §-hoz

A (3) bekezdés deregulálja azokat a nemzetközi szerződéseket kihirdető jogszabályokat, amelyek a Megállapodás hatálybalépésével - az 5. cikk (4) bekezdése alapján - hatályukat vesztik.

A Megállapodás az 5. cikkének (1) bekezdése értelmében azt a hónapot követő második hónap első napján lép hatályba, amely hónapban a Szerződő Felek diplomáciai úton értesítették egymást a Megállapodás hatálybalépéséhez szükséges belső jogi követelmények teljesüléséről.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a határrendészetért felelős miniszter gondoskodik.

Az 5. §-hoz

Deregulációs klauzula. Hatályon kívül helyezi a tárgyban korábban született megállapodásokat.