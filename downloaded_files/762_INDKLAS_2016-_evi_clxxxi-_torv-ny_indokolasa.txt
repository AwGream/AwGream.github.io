2016. évi CLXXXI. törvény indokolása

a közszolgálati tisztviselőkről szóló 2011. évi CXCIX. törvény, valamint a külképviseletekről és a tartós külszolgálatról szóló 2016. évi LXXIII. törvény módosításáról

-----STARTING---POINT---ALTALANOS--- 

2016. június 13-án az Országgyűlés elfogadta a külképviseletekről és a tartós külszolgálatról szóló 2016. évi LXXIII. törvényt (Külszoltv.), amely 2016. június 23-án kihirdetésre került a Magyar Közlönyben. A törvény elfogadásával, s így a klasszikus diplomáciai feladatok mellett a külgazdaságot, valamint a kulturális és tudománydiplomáciát magában foglaló külügyi igazgatás megteremtésével nemcsak egységesedett, hanem ki is bővült a magyar külpolitika feladata és eszköztára.

A törvény önálló a külképviseletek működésén túl a tartós külszolgálat alapvető rendelkezéseit is magában foglalja. Szerkezetileg kettős: önálló fejezettel szabályozza a Magyarország Európai Unió melletti Állandó Képviseletének (a továbbiakban: EU ÁK) működését is, melyre annak összetettségéből és kiemelt szerepéből fakadóan volt szükség.

A törvény hatályba léptetése nem egységesen történt, az ugyanis 2016. augusztus 1-jével hatályba lépett és személyi, illetve területi hatálya kiterjedt mindazon szabályozási tárgykörökre, melyek az EU ÁK működtetésének vonatkozásában relevánsak. Az EU ÁK-n kívül minden külképviselet tekintetében a törvény rendelkezései 2017. augusztus 1-jével lépnek hatályba.

A törvény jelen módosítása az elmúlt időszakban felmerült, a mindennapi működésből fakadó problémákat kívánja kezelni, másrészt technikai pontosításokat tartalmaz, amely módosítások azonban nem változtatnak a törvény koncepcióján és eredeti szabályozási céljain. A cél megvalósítása a közszolgálati tisztviselőkről szóló 2011. évi CXCIX. törvény (Kttv.) kismértékű módosítását is szükségessé teszi.

-----STARTING---POINT---RESZLETES---

Az 1. §-hoz

A Kttv. olyan értelmű módosítása, amely a tartós külszolgálatra kirendelésre kerülő, kizárólag vagy elsődlegesen európai uniós kérdésekkel foglalkozó diplomaták külszolgálatra történő kirendelésének szabályait hozza összhangba a Külszoltv. szóhasználatával.

A 2. §-hoz

A Kttv. olyan irányú módosítása, amely lehetővé teszi szakképesítésnek nem minősülő középiskolai végzettséggel (gimnáziumi végzettséggel vagy érettségivel) rendelkező személyek kormányzati ügykezelőként külszolgálatra történő kihelyezését. A módosítás a nemzeti köznevelésről szóló 2011. évi CXC. törvény szóhasználatával összhangban határozza meg a képesítési követelményt.

A 3. §-hoz

A módosítás a Külszoltv. hatálya alá helyezi a 4. § szerinti módosítással megalkotott foglalkoztatási kategóriát akként, hogy az az 1. § (1) bekezdés a) pont 2017. január 1-jei hatályba lépésétől függetlenül, e törvény kihirdetését követő napon való hatályba lépésével alkalmazható legyen ne csak az EU ÁK-n, de minden más külképviseleten is.

A 4. §-hoz

A Külszoltv. vonatkozó módosítása új értelmező rendelkezésként beiktatja a törvénybe a külképviselet által foglalkoztatott házastárs kategóriáját, ezáltal kíván lehetőséget biztosítani annak az életszerű helyzetnek, hogy ha a kihelyezett a törvény szerinti házastársával kezdi meg tartós külszolgálatát, s a házastárs nyelvtudásának, szakmai felkészültségének birtokában alkalmas és kész a Külszoltv. 3. § (1) bekezdése szerinti külképviseleten munkát végezni, úgy ennek jogi akadálya ne merülhessen fel.

A magyar joghatóság kiterjesztése erre a munkavállalói kategóriára azért indokolt, mert ezáltal a bérjellegű juttatásaik után az adó, valamint egyéb járulékterhek levonása a magyar jog alapján, további nehézségek nélkül megvalósulhatnak, ami nemzetgazdasági szempontból is kiemelt fontosságú. E megoldás továbbá nemzetbiztonsági szempontból is előnyös. Ugyancsak módosul a tartós külszolgálat definíciója, az kiegészítésre kerül a meghatározott időre áthelyezett kormányzati ügykezelő kategóriájával is, tekintettel a valós viszonyokra.

Az 5. §-hoz

A módosítás felveszi a külképviselet tagjai közé a külképviselet által foglalkoztatott házastárs kategóriáját.

A 6. §-hoz

A módosítás lehetővé teszi, hogy a releváns diplomáciai képviseleteken a vezető konzul kinevezési feltételeinél az is beszámításra kerüljön, ha a feltételt jelentő munkakörben külképviselet által foglalkoztatott házastárs kerül alkalmazásra.

A 7. §-hoz

A módosítás megállapítja azon minimális keretszabályokat, amelyeket a törvény keretei között garanciális jelleggel indokolt szabályozni, valamint utaló szabályt tartalmaz arra vonatkozóan, hogy a külképviselet által foglalkoztatott házastárs foglalkoztatásának részletes szabályait miniszteri rendelet fogja megállapítani.

A 8. §-hoz

A módosítás beiktatja a külképviseleteken részben vagy egészben európai uniós szakpolitikai kérdésekkel foglalkozó munkaköröket betöltő kihelyezettek az európai uniós ügyek koordinációjáért felelős miniszter által irányított európai uniós felkészítésen való részvételének kötelezettségét, valamint pontosítja a külpolitikáért felelős miniszter által irányított felkészítés elnevezését, az ugyanis nem korlátozódik csak diplomáciai kérdésekre.

A 9. §-hoz

Szövegpontosító rendelkezés: a szakmai és vizsgakövetelményeket jogszabályban a kihelyező szerv vezetője állapítja meg, ezek pedig a kizárólag vagy elsődlegesen európai uniós feladatokat magukban foglaló munkaköröket ellátó kihelyezettek esetében az európai uniós szakmai követelményekre is kiterjednek.

A 10. §-hoz

A módosítás megszünteti a javadalmazás vonatkozásában a honvédelemért felelős miniszter közvetlen alárendeltségébe tartozó külképviseleti szervezeti egységekre kihelyezett kormánytisztviselőkre és kormányzati ügykezelőkre vonatkozó kivételt, valamint lehetővé teszi illetményelőleg mellett költségtérítés-előleg nyújtását is, a külszolgálat során, szükség esetén, akár többször is. A módosítást elsősorban az iskolai tandíjak sok országban egy félévre előre történő befizetésének kötelezettsége indokolja.

A 11. §-hoz

Szövegpontosító módosítás, amely rögzíti, hogy kinek kell nyilatkoznia.

A 12. §-hoz

A módosítás rendezi a kihelyezettek állomáshelyükre történő első kiutazásához, illetve végleges hazatéréséhez járó szabadnapok kérdését, biztosítva azt is, hogy az adott évben a rendes szabadságra történő hazautazáshoz járó, a 31. § (2) bekezdése szerinti további szabadnapok csak akkor járjanak, ha az adott évben a külszolgálat időtartama eléri a kilenc hónapot.

A 13. §-hoz

Szövegpontosító módosítás, mely értelemzavaró nyelvtani hibát javít ki, valamint összhangba hozza a külképviselet-vezető által nyújtható ellentételezés nélküli kifizetések elnevezését az államháztartásról szóló 2011. évi CXCV. törvény (Áht.) szóhasználatával. Nem indokolt továbbá, hogy a társasági rendezvényeken résztvevő diplomaták e tevékenysége túlórának minősüljön.

A 14. §-hoz

A módosítás szükségességének oka, hogy jelenleg a hatályos Áht. szerint támogatási szerződést nem köthetnek a külképviseletek, így minden olyan esetben, amikor a helyi szervezeteknek támogatást szeretnének nyújtani, a Külgazdasági és Külügyminisztérium Központjának kell megkötnie a szerződést, amely rendkívül időigényes (sok idő telik el a támogatás „megígérése” és kiutalása között) és nagy adminisztratív terhet jelent mind a Központ, mind a szerződő fél részéről. A problémát a Külszoltv. 35. § orvosolja, amely azonban a Külszoltv. 1. § (1) a) pont szerinti külképviseletek tekintetében a Külszoltv. 58. § (2) bekezdésében foglalt hatályba léptető szabály nyomán csak 2017. augusztus 1-jén lép hatályba, alkalmazására azonban már korábban szükség lenne.

Az ideiglenes rendelkezést tartalmazó módosítás lehetővé teszi a Külszoltv. 35. §-ban foglalt szabály alkalmazását a módosító törvény hatálybalépése napjától a 35. §-nak a Külszoltv. 1. § (1) bekezdése a) pontjában foglalt külképviseletek tekintetében történő hatálybalépéséig. A Külszoltv. ideiglenes 35/A. §-a hatályának megszűnéséről a 24. § rendelkezik, mely a 25. § (2) bekezdése alapján 2017. augusztus 1-jén lép hatályba.

A 15. §-hoz

A módosítás lehetővé teszi, hogy az EU ÁK-n foglalkoztatott házastárs tekintetében is az európai uniós ügyek koordinációjáért felelős miniszter gyakorolja a munkáltatói jogokat, melyek alapján az e kategóriában foglalkoztatott személlyel munkaszerződést köt.

A 16. §-hoz

Szövegpontosító rendelkezés, mely - az (1) bekezdéshez hasonlóan - az első diplomáciai rang európai uniós ügyekért felelős miniszter általi adományozása esetében is kiköti a külpolitikáért felelős miniszterrel történő előzetes egyeztetést.

A 17. §-hoz

A módosítás átvezeti a Külszoltv. 55. §-án a törvény 10. §-ával a Külszoltv. 35. §-án végrehajtott módosítást, tekintve, hogy a Külszoltv. 55. §-a a 35. § alkalmazásával kapcsolatban az EU ÁK tekintetében érvényesülő eltéréseket szabályozza.

A 18. §-hoz

A módosítás átmeneti rendelkezéseket illeszt be, melyek szerint a külszolgálatot töltő, a 2. §-sal felállított végzettségi követelménynek meg nem felelő kormányzati ügykezelők e követelmény alól külszolgálatuk befejezéséig mentesülnek, valamint a Külszoltv. 23. § (7) bekezdésétől eltérően a 2017. évre előirányzott költségvetési bázisszámokat nem a költségvetési törvény, hanem a Külszoltv. tartalmazza. Beillesztésre kerülnek továbbá azok a bázisszámok, amelyek nélkülözhetetlenek a 2017-es költségvetési év tervezéséhez.

A 2017. évi költségvetési törvényben nem lehetséges már elhelyezni azokat a költségtérítés-alapokat, amelyek a 2017. évi kihelyezésekhez kapcsolódó tételek kiszámításához szükségesek, ekként átmeneti jelleggel a 2017. költségvetési évre vonatkozó költségtérítés-alapokat e törvény határozza meg.

A 19-20. §-hoz

A módosítások a végrehajtási rendeletek megalkotásához szükséges felhatalmazó rendelkezéseket pontosítják vagy egészítik ki jogtechnikai szempontból.

A 21. §-hoz

Nem indokolt a korm. rendelet teljes I. fejezetének hatályon kívül helyezése, mivel annak 2. §-a olyan rendelkezéseket tartalmaz, amelyek hatályban tartása a törvény és a korm. rendelet szerinti összhang megteremtése érdekében is indokolt.

A 22. §-hoz

A módosítás pontosítja a Külszoltv. I. mellékletében foglalt külszolgálati adminisztratív és technikai munkakörök elnevezéseit, a jelen törvény mellékletében foglalt módon.

A 23. §-hoz

Szövegcserés módosítások, melyek technikai pontosításokat tartalmaznak.

A 24. §-hoz

A 14. §-sal a Külszoltv.-be illesztett ideiglenes 35/A. § hatályon kívül helyezéséről rendelkező módosítás.

-----STARTING---POINT---VEGE---

A 25. §-hoz

Hatályba léptető rendelkezések.