1999. évi LVIII. törvény indokolása

a Magyar Köztársaságnak az Észak-Atlanti Szerződéshez történő csatlakozásáról és a Szerződés szövegének kihirdetéséről szóló 1999. évi I. törvény módosításáról

ÁLTALÁNOS INDOKOLÁS

Az Észak-Atlanti Szerződés területi hatálya, annak 6. Cikke értelmében a szerződő felek területére és az Észak-atlanti térségre terjed ki. A Magyar Köztársaság, a Cseh Köztársaság és a Lengyel Köztársaság csatlakozási okiratainak letétbe helyezésével, 1999. március 12-től a Szerződés területi hatálya e három új tagország területét is magában foglalja. Az 1999. évi I. törvény 2. §-ának szövege tartalmazza a Szerződést és az annak létrehozása után csatlakozó Görögország, Törökország, Németország és Spanyolország csatlakozási jegyzőkönyveit, tehát a területi hatály ismételt módosulása miatt a törvény szövegét a magyar, a cseh és a lengyel csatlakozási jegyzőkönyv szövegével szükséges kiegészíteni.

RÉSZLETES INDOKOLÁS

A törvény 1. §-a rendelkezik a csatlakozási jegyzőkönyvek kihirdetéséről.

A törvény 2. §-a rendelkezik az 1999. évi I. törvény 2. §-a szövegének kiegészítéséről és tartalmazza a Magyar Köztársaságnak Szerződéshez történő csatlakozásáról szóló Jegyzőkönyvnek, a Cseh Köztársaságnak a Szerződéshez történő csatlakozásáról szóló Jegyzőkönyvnek, valamint a Lengyel Köztársaságnak a Szerződéshez történő csatlakozásáról szóló Jegyzőkönyvnek angol nyelvű szövegét és azok magyar nyelvű fordítását.

A törvény 3. §-a rendelkezik a hatálybalépésről.