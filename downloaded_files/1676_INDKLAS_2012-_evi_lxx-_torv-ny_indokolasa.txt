2012. évi LXX. törvény indokolása

a Nemzeti Eszközkezelő működésével kapcsolatos egyes törvények módosításáról

-----STARTING---POINT---ALTALANOS--- 

A Kormány és a Bankszövetség között 2011. december 15-én létrejött megállapodás a 2011. évi CLXX. törvény módosítását igényli. A Nemzeti Eszközkezelő a tervezett 5 000 ingatlan helyett 25 000 ingatlant vásárol meg 2014-ig. A Megállapodás értelmében a Nemzeti Eszközkezelő a lakásokat a kényszerértékesítési kvótára jelöléstől függetlenül is megvásárolhatja.

A 2011. évi CLXX. törvény (a továbbiakban: NET tv.) további módosításaira is szükség van, amelyek egyértelműsítik a jogszabályt, továbbá az állami vagyon megőrzését szolgálják. A törvény olyan intézkedéseket is tartalmaz, amelyek a Nemzeti Eszközkezelő által megvásárolt lakások korábbi tulajdonosainak nyújtanak nagyobb létbiztonságot, így például a bérlő halála után a vele együtt lakók tovább bérelhetik az ingatlant.

Az önkormányzatok beleegyezésével tulajdonukba kerülhetnek az igazgatási területükön lévő ingatlanok. A bérlők jogainak védelme érdekében a törvény előírja, hogy az önkormányzatok az ingatlanokat elsősorban bérbeadással hasznosíthatják.

A Nemzeti Eszközkezelő Zrt. nem nyereségorientáltan, költségvetési támogatással működő állami vállalatként a lehető legkisebb veszteséggel kell, hogy tevékenységét végezze, ezért a törvény alapján a társasági adó hatálya alól kikerül.

-----STARTING---POINT---RESZLETES---

Az 1. §-hoz

A keretszerződés tartalmazza a lakóingatlanok megvásárlásának kezdeményezésére szolgáló formanyomtatvány formai és tartalmi követelményeit.

A 2. §-hoz

A NET tv. értelmében a Nemzeti Eszközkezelőt nem terheli az általa kezelt vagyon tekintetében visszapótlási kötelezettség, így az értékcsökkenés a költségeket növeli. Annak érdekében, hogy a Nemzeti Eszközkezelő mérlegszerkezetében ez ne jelentsen aránytalan terhet, ezért a rendelkezés arra irányul, hogy vagyonkezelésében lévő eszközök értékcsökkenését a vagyonkezelt eszközökkel kapcsolatos hosszúlejáratú kötelezettségekkel szemben számolja el.

A 3. §-hoz

Az új 7/A. § a lakóingatlanok önkormányzati tulajdonba vételére vonatkozó szabályokat pontosítja. Az önkormányzat amennyiben az ingatlanok átvételét kezdeményezi, abban az esetben a közigazgatási területén levő összes, a Nemzeti Eszközkezelő által az állam nevében megvásárolt lakóingatlant át kell vennie. Amennyiben a területileg illetékes önkormányzat nem veszi át az ingatlanokat, akkor az ingatlanok ingyenes átvételét más önkormányzat is kérheti, de csak abban az esetben, ha a saját közigazgatási területén és az érintett önkormányzat közigazgatási területén is él az átvétel lehetőségével az összes lakóingatlan tekintetében.

A 4. §-hoz

A megkötött megállapodásból és a megismert szabályozói szándékokból következően egyrészt a szociális szempontok - rugalmas változtathatóságuk érdekében - kikerülnek a törvényből, és egy külön kormányrendeletben kerülnek szabályozásra, másrészt törlésre kerül a kényszerértékesítési kvótába történő jelölésre vonatkozó feltétel.

Az 5. §-hoz

A Nemzeti Eszközkezelő általi vásárlást vagy a legelőnyösebb ranghelyen álló hitelező, vagy az adós kezdeményezheti, függetlenül attól, hogy a hitelező kényszerértékesítésre jelölte az ingatlant vagy sem. A jelzáloghitelezői jogok és kielégítési arányok figyelembe vétele miatt, valamint a törvényben foglalt ún. banki objektív feltételek ellenőrzése miatt indokolt, hogy a folyamat kezdeményezése mindkét esetben a rangsorban legelőrébb álló jelzáloghitelezőnél történjen.

A 6. §-hoz

A lakások Nemzeti Eszközkezelőhöz történő bejelentés folyamatának pontosítását szolgálja.

Tekintettel arra, hogy megszűnik a kapcsolat a kényszerértékesítésre jelölt és a pénzügyi intézmények által felajánlható ingatlanok között, a hatékony és kezelhető ügyintézés érdekében szükséges egy alacsonyabb szintű jogszabályban egy olyan módszer meghatározása, amely megakadályozza, hogy a pénzügyi intézmények egyszerre nagy tömegben adjanak át ügyeket a Nemzeti Eszközkezelőnek, illetve megfelelően allokálni kell a pénzügyi intézmények között a havi ügyintézésre kerülő ingatlanokat. Pontosítást is szolgál, kimondja, hogy amennyiben a jelzálogjogosultnak egymást követően van az ingatlanon bejegyzett jelzálogjoga, úgy a követelést egy összegben jelentheti be, és a vételárfelosztásnál is egy követelésként kell figyelembe venni.

A 7. §-hoz

Amennyiben a hitelező nem nyilatkozik a követelésének összegéről a nemzeti eszközkezelő a megállapítható vételárhányadot bírósági letétbe helyezi. Ha a tulajdoni lap alapján pontosan nem számítható ki a tartozás, akkor a számítás alapját a tulajdoni lapon szereplő összeg képezi.

A 8. §-hoz

Indokolt a vételárfelosztás elfogadásához kötni a 90 napos határidőt, tekintettel arra, hogy a vételárfelosztással kapcsolatos válaszok beérkezése a jelzálogjogosultaktól elnyújthatja az ügyintézés idejét.

A 9. §-hoz

Ezen paragrafus kezeli az ügyintézési határidő számításának szempontjából azokat az eseteket, amikor téves, vagy hiányos adatszolgáltatás miatt hiánypótlásra van szükség, illetve a postai kézbesítés időigényét.

A 10. §-hoz

Ezen paragrafus alapján a végrehajtás szünetelését nemcsak az adós vagy a zálogkötelezett ezirányú nyilatkozata esetén kell kezdeményezni, hanem minden esetben, ha végrehajtás alá vonták az ingatlant.

A 11. §-hoz

A módosítás pontosítást szolgál. A NET tv. rögzíti, hogy a hiteladóssal, illetve a zálogkötelezettel az adásvételi szerződés megkötésével egyidejűleg a Nemzeti Eszközkezelő bérleti szerződést köt. A bérleti szerződésnek azonban nem kell az adásvételi szerződés mellékletét képeznie.

A 12. §-hoz

A szakasz megteremti annak a lehetőségét, hogy a Nemzeti Eszközkezelő mint ügyfél fordulhasson még az adásvételi szerződés megkötését megelőzően az építésügyi hatósághoz, továbbá elkerülhetővé teszi, hogy állami tulajdonba kerüljenek olyan lakóingatlanok, amelyek olyan rossz fizikai állapotban vannak, hogy a rendeltetésszerű és biztonságos használatuk kizárt, illetve amelyeket az ott lakók, vagy építtetők rosszhiszeműen elbontottak.

A 13. §-hoz

Ezen paragrafus világossá teszi, hogy az állami követelések kielégítésére a jelzálogjogok ranghelyének sorrendje nem vonatkozik. Továbbá meghatározza a százalékos mértéket, amelyet a hitelező által bejelentett követeléshez kell viszonyítani és nem a tulajdoni lapon bejegyzett követeléshez, tekintettel arra, hogy a Nemzeti Eszközkezelő a tulajdoni lap alapján nem tudja pontosan megállapítani a követelést.

A 14. §-hoz

Lásd a 12. § indokolását.

A 15-16. §-hoz

Amennyiben az állam által megvásárolt ingatlannak több tulajdonosa van, akkor a bérleti szerződést a Nemzeti Eszközkezelőnek értelemszerűen az összes korábbi tulajdonossal meg kell kötnie. Ebben az esetben bérlőtársi jogviszony jön létre, ezért a jelenlegi törvény bérlőtársi jogviszony létesítésére vonatkozó tilalma alól ezt az esetet ki kell venni.

A lakásbérleti joggal a bérlő halála esetén a még életében vele együttlakó házastársa, élettársa és gyermekei is élhetnek.

A rendelkezés eltérést ír elő a Lakástörvénytől, amiatt mert a Nemzeti Eszközkezelő általi bérbeadáskor nem a bérbeadó, hanem a bérlő szavatol azért, hogy a lakás rendeltetésszerű hasznosításra alkalmas. Továbbá rögzíti a törvény azt is, hogy a bérlőt terheli a közüzemi költség, és társasházi lakás esetében a közös költség fizetése, valamint ezek nem teljesítése esetén a bérbeadó felmondhatja a bérleti szerződést. A törvény szabályozza a bérbeadó lehetőségét arra, hogy legalább évente egyszer ellenőrizhesse az ingatlant. A bérlő hozzájárul ahhoz, hogy a közüzemi díjhátralékról információt kérjen a szolgáltatótól.

Emellett a módosítás egy új eltérést fogalmaz meg arra az esetre, ha a bérlőtársi jogviszony esetében olyan okból kerül sor bérbeadói felmondásra, amely mindegyik bérlőtársra fennáll, abban az esetben a felmondást elegendő az egyik bérlőtárssal közölni.

A 17. §-hoz

A közüzemi díjak fizetése a bérlő kötelezettsége, a bérlő köt fogyasztói szerződést közvetlenül a közüzemi szolgáltatóval. Annak érdekében, hogy a Nemzeti Eszközkezelő eleget tudjon tenni bérbeadói és vagyonkezelői feladatainak, törvényi szinten szükséges felhatalmazni, hogy közvetlenül kérhessen adatokat arra vonatkozóan, hogy a bérlő eleget tett-e fizetési kötelezettségeinek.

A törvény rögzíti, hogy a Nemzeti Eszközkezelőnek a bérleti szerződésben lehetősége legyen kötelezni a bérlőt a külön törvényben meghatározott előre fizetésre alkalmas fogyasztásmérő felszerelésének kérelmezésére a közüzemi szolgáltatótól, abban az esetben, ha a külön törvény alapján a bérlőt ezért külön díjfizetési kötelezettség nem terheli.

A 18. §-hoz

Felhatalmazza a Kormányt, hogy határozza meg a szociálisan rászorultak körét, a lakbér mértékét és a megvásárolt lakások kiválasztásának módját.

A 19. §-hoz

A törvény kihirdetésétől számított 60. nap után lép életbe a Nemzeti Eszközkezelőre vonatkozó 15 napos határidő a szándéknyilatkozat hitelezők felé történő visszaigazolására.

A 20. §-hoz

A módosítás pontosítást szolgál, illetve előírja, hogy a hitelező kielégítésének maximális mértéke a hitelező által megjelölt követelés százalékában történik.

A 21. §-hoz

A paragrafus értelmében a törvényből törlésre kerül a kényszerértékesítési kvóta, a szociálisan rászorult személy kifejezés.

A 22-23. §-hoz

Az állami tulajdonba kerülő lakásokkal kapcsolatos, az állami tulajdon védelmét szolgáló rendelkezést tartalmaz azzal, hogy egyszerűsíti a bérleti szerződés megszűnése esetén a lakás kiürítésével kapcsolatos végrehajtási szabályokat, azzal, hogy a bérbeadó a Vht. 183. §-ában meghatározott nemperes eljárást kezdeményezhet. Emellett a Nemzeti Eszközkezelő Zrt. feltétlen személyes illetékmentességét célozza.

A 24. §-hoz

Tekintettel arra, hogy a Nemzeti Eszközkezelő Zrt. nem nyereségorientáltan működő állami vállalatként a lehető legkisebb veszteséggel kell, hogy tevékenységét végezze, ezen paragrafus előírja hogy a társasági adó hatálya alól kikerül a Társaság.

A 25. §-hoz

A távhőszolgáltatásról szóló törvény módosításáról rendelkezik.

A 26. §-hoz

A devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény módosításáról rendelkezik.

-----STARTING---POINT---VEGE---

A 27. §-hoz

Hatályba léptető rendelkezést tartalmaz.