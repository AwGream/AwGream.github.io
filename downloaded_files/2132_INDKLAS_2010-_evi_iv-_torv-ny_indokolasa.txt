2010. évi IV. törvény indokolása

a bányászatról szóló 1993. évi XLVIII. törvény módosításáról

-----STARTING---POINT---ALTALANOS--- 

A geotermikus energia (kutatásával, kinyerésével) hasznosításával kapcsolatosan a magyar jogrendbe legelőször a bányászatról szóló 1993. évi XLVIII. törvény (a továbbiakban: Bt.) illesztett szabályokat, alkotott meg jogi fogalmakat, jogintézményeket. A Bt. preambuluma szabályozási célként határozza meg: „E törvény célja ... a geotermikus energia kutatásának, kitermelésének,... az ezekhez kapcsolódó tevékenységeknek a szabályozása, az élet, az egészség, a biztonság, a környezet és a tulajdon védelmével, valamint (a) ... geotermikus energiavagyon gazdálkodásával összhangban.”

1993. után több esetben az e tárgyat érintő érvényesített módosítások alapvetően arra irányultak, hogy a felszín alatti vizek termelésével megvalósított geotermikus energia kutatás, kinyerés és hasznosítás - figyelemmel a vízgazdálkodáshoz fűződő kiemelt érdekre - kikerüljenek a Bt. Tárgyi hatálya alól. Az említett kiemelt érdek érvényesítése ugyanakkor folyamatosan erősödő belső koherencia zavart keletkeztetett a Bt-ben figyelemmel arra, hogy míg maga a geotermikus energia, mint sajátos állami tulajdon egészében a Bt. hatálya alá rendeltetett, s a hozzá kapcsolt törvényi alapvetések és jogintézmények a Bt-ben kerültek rögzítésre (az állami tulajdon átszállási joga és az ebből következő járadékfizetési kötelezettség, a kitermeléshez kizárólagos jogot garantáló geotermikus védőidom, a vagyon- és forrás-nyilvántartási állami feladat, szankciók és intézkedések stb.) ugyanakkor - tekintettel arra, hogy az a legkönnyebben és a legelérhetőbb technológiával a felszín alatti vizek egyidejű termelésével nyerhető ki - a gyakorlatban a geotermikus energia hasznosítása egybeolvadt a vízhasználattal.

Magyarország különösen nagy értékű nemzeti kincsének, ismert vízkészletének védelme, annak mennyiségi és minőségi megőrzése elsődleges nemzeti érdek. E védelem és a hozzátartozó szigorú gazdálkodás szükségessége különösen fontos a termálvízkészlet esetében.

A korábbi, viszonylag korlátozottabb geotermikus energiahasznosítási igény - eseti jellegű balneológiai és gyógyászati, kertészeti felhasználás - mellett (örvendetes módon) megjelent a geotermikus energia energetikai hasznosításának fokozott igénye, amely már villamos energia és hőszolgáltatási célú.

A hatályos Bt. rendelkezései - a vízgazdálkodási érdekkel összefüggésben a törvénybe illesztett kivétel-rendszerrel - nem alkalmasak a fokozott igény mellett a terület megfelelő szabályozására, jelentős alkalmazási zavar áll fenn, mind a jogalkalmazó hatóságok, mind a geotermikus energiát kutatni, kinyerni, hasznosítani kívánó piaci szereplők gyakorlatában, ami rontja a jogbiztonságot és elbizonytalanítja a befektetői kezdeményezőkészséget, veszélyezteti Magyarország klímavédelemmel összefüggő és a geotermiára vonatkozó vállalásának teljesíthetőségét. A belső koherencia zavar következtében a lényegében analógiát alkalmazó bírói ítélkezési gyakorlat további jogalkalmazási és szabályozási ellehetetlenülést eredményezhet.

A szabályozási terület komplex áttekintésével megállapítható, hogy a geotermikus energia kutatására, kinyerésére és hasznosítására vonatkozó szabályozás hordozó szerinti (felszín alatti víz termelésével együtt járó, vagy azt nem eredményező) elkülönülése alkalmazási zavarhoz vezet, ezért annak egy helyen, együttes, áttekinthető szabályozása elengedhetetlen. Ezen együttes szabályozás elhelyezésére egyaránt figyelembe vehető a környezetvédelmi-, vízgazdálkodási törvény, illetve a Bt. tekintettel arra, hogy a hatályos törvények között a geotermikus energiára vonatkozó szabály- és fogalomrendszer alapvetően jelenleg csak a Bt.-ben található, ezért a terület átfogó szabályozására is e helyütt adódik lehetőség.

A törvénynek az ezen tárgykörre vonatkozó rendelkezései egyértelműen elválasztják a vízgazdálkodási és a geotermikusenergia-gazdálkodási szabályozást; a geotermikus energia kutatására, kinyerésére és hasznosítására egységes, átlátható, következetes szabályrendszert biztosítanak; az Európai Unió - a geotermikus energiahasznosítás területén jelentős gyakorlattal rendelkező, meghatározó - tagállamai nemzeti szabályozásához alkalmazkodóan, a sajátos terület szabályozása mellett, következetesen biztosítja a környezetvédelmi és vízügyi érdekek érvényesülését; a geotermikus energiahasznosítás koncesszióhoz kötésével biztosítja e korlátozottan megújuló energiaforrás elérhető leghatékonyabb és legnagyobb hatásfokú hasznosítását, biztosítja a természeti erőforrás-gazdálkodás lehetőségét oly módon, hogy a tervezhetőség mellett egy időben megvalósuljon az átláthatóság, a nyilvánosság és a társadalmi ellenőrizhetőség; a törvény biztosítja a már jóhiszeműen szerzett és gyakorolt jogok védelmét és gondoskodik a bevezetés átmeneti problémáinak rendezéséről.

-----STARTING---POINT---RESZLETES---

Az 1. §-hoz

A rendelkezés összhangot teremt a Bt. preambulumában foglalt célmeghatározás és a Bt. tárgyi hatálya között.

A 2. §-hoz

A törvény tárgyi hatályához illeszkedően jelöli ki a hatósági hatáskört.

A 3-16. §-hoz

A nyílt területen, hatósági engedély alapján gyakorolt jogok átruházhatóságának értelemszerű kiegészítése a kizárólagos jogot hordozó geotermikus védőidommal.

A rendelkezések a feladat- és hatáskörében eljáró miniszter zárt területen az ásványi nyersanyagokra vonatkozó hatáskörét terjesztik ki a geotermikus energiára is. A geotermikus energiára is kiterjeszti azt a garanciális szabályt, mely szerint az a terület jelölhető a zárt területek közül koncesszióra, amely esetében azt a komplex érzékenységi és terhelhetőségi vizsgálat eredménye lehetővé teszi. A további rendelkezései a koncessziós pályázat és a koncesszió elnyerése, gyakorlása folyományos szabályait tartalmazza, értelmezve azokat a geotermikus energiára.

A 17-19. §-hoz

A rendelkezések törvény tárgyi hatályához illesztik a szükséges fogalmakat, s garanciális szabályt iktatnak be a geotermikus energiát már korábbi (vízjogi) engedélyük alapján hasznosítók számára, biztosítva részükre a tulajdonszerzési jog mellett a geotermikus védőidomban megnyilvánuló kizárólagos jogot is. Ugyanitt biztosít felhatalmazást a Kormány számára a törvény a törvényi szintű alapvető szabályoknak alávetve a geotermikus energiával összefüggő végrehajtási szabályok megalkotására.

-----STARTING---POINT---VEGE---

A 20. §-hoz

A módosítások bevezető, átmeneti rendelkezéseit tartalmazza.

Gondoskodik arról, hogy a (bármely hatóság előtt) folyamatban lévő, a geotermikus energia kutatására, kinyerésére, hasznosítására irányuló ügyekre is kiterjedjenek a módosított rendelkezések, biztosítva ezzel a kérelmezők jogát ahhoz, hogy kezdeményezésük koncessziókezdeményezésnek legyen figyelembe véve.

Gondoskodik - a jogbiztonság szempontjából garanciális szabályként - arról, hogy a jóhiszeműen szerzett és gyakorolt jog alapján geotermikus energiát kinyerők/hasznosítók jogai sértetlenül fennmaradjanak.