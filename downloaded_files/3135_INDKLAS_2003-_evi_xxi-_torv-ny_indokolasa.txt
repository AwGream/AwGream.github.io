2003. évi XXI. törvény indokolása

az Európai Üzemi Tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról

-----STARTING---POINT---ALTALANOS--- 

1. A Tanács 1994. szeptember 22-ei 94/45/EGK irányelvének a magyar jogba való átvételére a Magyar Köztársaság és az Európai Közösségek, és azok tagállamai közötti társulás létesítéséről szóló, Brüsszelben, 1991. december 16-án aláírt Európai Megállapodás tárgykörében, a Megállapodást kihirdető 1994. évi I. törvény 3. §-a alapján kerül sor.

Az európai munkajog keretei között - már a kilencvenes éveket megelőzően is - több jogintézmény keretében kapott hangsúlyt a munkavállalókkal szembeni munkáltatói tájékoztatási és tárgyalási (konzultációs) kötelezettség. Ebbe a körbe tartozik a csoportos létszámcsökkentés, a munkajogi jogutódlás és a részmunkaidős foglalkoztatás. A 94/45/EGK irányelv célkitűzése is hasonló: erősíteni kell, illetve lehetővé kell tenni a munkavállalóknak a vezetői, illetve a munkáltatói döntésekben való részvétel lehetőségét azokban az esetekben is, amikor a munkavállalók élet- és munkakörülményeit érintő döntések külföldön, a nemzetközi (közösségi) szinten tevékenykedő vállalkozások és vállalkozáscsoportok keretében születnek meg. Ebből a szempontból lényeges, hogy az esetek jelentős részében e döntések nincsenek alávetve a hazai - belső, nemzeti - munkavállalói részvételre vonatkozó szabályoknak.

2. Az irányelv preambuluma rögzíti, hogy „A munkavállalók szociális alapjogairól szóló közösségi karta” 17. pontja szerint - többek között - „a munkavállalók tájékoztatását, a velük való tárgyalást és a döntésekben való részvételüket a különböző tagállamokban hatályban lévő gyakorlat figyelembevételével megfelelő módon fejleszteni kell”. A karta nyomatékosítja, hogy „ez különösképpen vonatkozik a két vagy több tagállamban telephelyekkel vagy vállalkozásokkal rendelkező vállalkozásokra, illetve vállalkozáscsoportokra”. A Tanács az irányelv megalkotását megelőzően a tagállamok széleskörű egyetértése ellenére sem tudott eljárni a közösségi szinten működő vállalkozáscsoportok vagy vállalkozások tekintetében a munkavállalók tájékoztatását és a velük való tárgyalást szolgáló európai üzemi tanács létrehozásáról szóló tanácsi irányelv megalkotására, az erre vonatkozó ajánlás alapján.

A belső piac működése időközben együtt járt a vállalkozások koncentrációjának folyamatával, a több országot érintő vállalategyesülésekkel, vállalatfelvásárlásokkal, vegyes vállalatok létrehozásával, szükséges, hogy a két vagy több tagállamban működő vállalkozások vagy vállalkozáscsoportok tájékoztassák a döntéseik által érintett munkavállalók képviselőit, és velük tárgyaljanak. Az egyes tagállamok nemzeti jogalkotása a munkavállalók részvételi jogai - így a tájékoztatás és a tárgyalási eljárás(ok) - tekintetében egymástól eltérő megoldásokat fejlesztettek ki, szükséges, hogy e témakörben a Tanács - irányelv útján - minimális követelményeket fogalmazzon meg.

3. Az említett cél megvalósítására a 94/45/EGK irányelv három lehetőséget biztosított, illetve biztosít. Az első, csak az irányelvnek a nemzeti jogokba történő átvételéig fennálló, pontosabban fennállott lehetőség a 13. Cikk alapján az volt, hogy a vállalkozás keretében megállapodás jöhessen létre, illetve állhasson fenn a munkavállalókat megillető véleményezési és tájékoztatáshoz való jog tekintetében. Ezen időtartam alatt az irányelv rendelkezéseit nem kellett alkalmazni, illetve ezen megállapodások tekintetében az irányelv átvételét célzó nemzeti jogszabályok sem voltak irányadók. Ez a megoldás tehát teljes egészében a vállalkozásra (munkáltatóra) és a munkavállalók képviseleti szerveire bízta az említett célok megvalósítását.

Az irányelvnek a nemzeti jogban való megvalósítását követően, - amelynek határideje 1996. szeptember 22. napja volt -, két lehetőség maradt fenn. Az egyik az európai üzemi tanács, mint intézményes munkavállalói érdek-képviseleti szerv létrehozása. Ez a megoldás arra irányul, hogy a vállalkozás vezetésén kívüli képviseleti szerv jöjjön létre, amely az érintett vállalkozás vagy vállalkozáscsoport vezetésével rendszeresen tartandó üléseken (tárgyalásokon) gyakorolhassa jogait. A másik megoldás - az irányelv 6. Cikke értelmében - a tájékoztatáshoz és a tárgyaláshoz való jog gyakorlása az európai üzemi tanácshoz eltérő módon, az érintettek (a munkavállalói és a munkáltatói oldal) megállapodása alapján kialakított, de az előbbivel egyenértékű megállapodás alapján kerüljön sor.

4. A korábbi irányelvjavaslatok - így pl. ebben a tárgykörben a Vredeling javaslat is - azt a megoldást választották, hogy amennyiben a munkavállalók tájékoztatását és a velük való tárgyalást szolgáló intézmények az érintettek megállapodása alapján nem jönnének létre, úgy mintegy (relatív) diszpozitív szabályozási technikával kötelezően alkalmazandó minimális előírásokat fogalmaz meg. Ez tehát azt jelentette volna a vonatkozó irányelv esetében, hogy a tagállamok kötelesek jogrendszerükbe átültetni, és minimálstandardokként kötelezően alkalmazni a felek számára. Az 94/45/EGK irányelv azonban nem ezt a megoldást választotta. Ez ugyanis egyes megítélések szerint a munkavállalók akaratától és kezdeményezésétől is független tájékoztatási és tárgyalási rendszert valósított volna meg. Ezt elkerülendő, az irányelv ún. „származékos követelményeket” - pontosabban - „szubszidiárius szabályokat” tartalmaz a mellékletében. Ezek a szabályok abban az esetben alkalmazandók, ha a felek erről határoznak, ha a vállalkozás vezetése elutasítja az európai üzemi tanács megalakítására, vagy az ezzel egyenértékű tájékoztatási, illetve tárgyalási eljárásra vonatkozó tárgyalásokat, végezetül, ha az erre vonatkozó indítvány benyújtásától három év elteltével nem állapodtak meg. Mindezen esetekben tehát a tagállamoknak belső jogi normáik által kell rendezni az európai üzemi tanács intézményét.

5. A törvény az irányelv átvételét, továbbá az európai üzemi tanácsra vonatkozó törvényi rendelkezéseket az irányelv szellemében, valamint a tagállamok ez irányú jogszabályainak és gyakorlatának figyelembevételével valósította meg. Mindezeknek megfelelően az általános rendelkezések keretei között rögzíti a törvény hatályát, valamint az alapvető intézmények fogalmát. Az európai üzemi tanács létrehozása, illetve a munkavállalók tájékoztatását és a velük való tárgyalást szolgáló eljárás kialakítása, valamint az erre vonatkozó megállapodás tekintetében követi az irányelv követelményeit. A közösségi szinten működő vállalkozás vagy vállalkozáscsoport belföldön lévő telephelyein vagy vállalkozásainál foglalkoztatott munkavállalók tekintetében a törvény a különleges tárgyalótestület tagjainak kijelölésénél a magyar munkajog már meglévő megoldására támaszkodik [5. § (1) bekezdés]. Ugyanígy jár el az európai üzemi tanács tagjai esetében, a belföldön foglalkoztatott munkavállalói képviselők jelölésénél is [10. § (4) bekezdés]. Hasonló megoldást választottak a Közösség tagállamai is. Az európai üzemi tanácsra vonatkozó törvényi rendelkezések kialakításánál a törvény minden tekintetben követte az irányelv mellékletében foglalt követelményeket.

-----STARTING---POINT---RESZLETES---

Az 1. §-hoz

A törvény az „Általános rendelkezések” cím alatt a törvény rendeltetését, célját, valamint e cél megvalósítása érdekében a törvény rendelkezései szerint kötelezetteket határozza meg. Az 1. § (1) bekezdésében a törvény az irányelv 1. Cikk (1) bekezdésével összhangban határozza meg tartalmának célját. Ennek értelmében a közösségi szinten működő vállalkozások és vállalkozáscsoportok munkavállalóinak a tájékoztatáshoz és a velük való tárgyaláshoz való jogának erősítése érdekében - a munkavállalók kérelmére - európai üzemi tanácsot kell létesíteni, vagy a munkavállalók tájékoztatását és a velük való tárgyalást szolgáló eljárást kell kialakítani. A törvény 9. §-ára utalva meghatározza azokat az eseteket, amikor az európai üzemi tanács létrehozására, illetve a munkavállalók tájékoztatását és a velük való tárgyalást biztosító eljárásra a törvény rendelkezéseit kell alkalmazni.

Az 1. § (2) bekezdése az irányelv területi hatályával összhangban határozza meg az európai üzemi tanács jogkörét, illetve a munkavállalók tájékoztatását és a velük való tárgyalást szolgáló eljárások kiterjedését. Az irányelv területi hatálya nem a Római Szerződés területi hatályához igazodik, hanem a Maastrichti Szerződéshez fűzött Szociálpolitikai Megállapodáshoz. A Megállapodás az EFTA-országok tekintetében is alkalmazandó - az Európai Gazdasági Térségről szóló megállapodás alapján. Az EFTA tagállamok egy része az EU tagállamai lettek 1995-ben (Ausztria, Finnország, Svédország), így ma az EFTA államok közül Norvégia, Izland és Liechtenstein sorolható az EU tagállamokon kívül e térséghez.

Az 1. § (3) bekezdése meghatározza azokat a különböző tényállásokat, amelyek fennállása esetén a módosításban foglalt célok megvalósításáért kit terhel kötelezettség. Az első tényállás azt az esetet rögzíti, amikor a közösségi szinten működő vállalkozás székhelye, illetve vállalkozáscsoport esetén az ellenőrző vállalkozás székhelye belföldön található. A második tényállás értelmében a közösségi szinten működő vállalkozás székhelye, illetve vállalkozáscsoport esetén az ellenőrző vállalkozás székhelye ugyan nem tagállamban van, de a központinak alárendelt vezetés - az ún. irányított vezetés - belföldön működik. A harmadik tényállás az előbbihez annyiban hasonlít, hogy a vállalkozás székhelye, illetve vállalkozáscsoport esetén az ellenőrző vállalkozás székhelye nem tagállamban van, azonban belföldön képviselettel rendelkezik. A negyedik tényállás értelmében a vállalkozás, illetve vállalkozáscsoport esetén az ellenőrző vállalkozás székhelye nem tagállamban található, a vállalkozás vagy vállalkozáscsoport nem jelöl ki képviselőt, azonban a tagállamban a legnagyobb számú munkavállalót foglalkoztató üzeme, illetve vállalkozása belföldön működik.

Az 1. § (4) bekezdése a tagállamok ez irányú jogszabályaihoz hasonlóan meghatározza azokat a területeket, amelyek szabályozása tekintetében a törvény rendelkezéseit kell alkalmazni abban az esetben is, ha a központi vezetés nem belföldön található.

A 2. §-hoz

A törvény 2. §-a az alapvető fogalmak meghatározását adja. Ezzel összefüggésben megjegyzendő, hogy az irányelv nem határozza meg a vállalkozás (vállalat) fogalmát. Uralkodó álláspont szerint ezt a legszélesebben kell értelmezni. Ennek megfelelően az irányelv rendelkezéseit alkalmazni kell minden üzletszerűen tevékenykedő gazdasági egység tekintetében, függetlenül annak jogi (társasági) formájától. (Az irányelv alkalmazandó az ún. közjogi státuszú vállalkozások esetében is, bár ennek gyakorlati jelentősége csekély.)

Ebből következően a törvény sem határozza meg a vállalkozás fogalmát, ugyanakkor több szempontból szükségesnek mutatkozott a „telephely” definiálása. Egyrészről azért, mert az irányelv az egyes tagállamok nyelvén sem használ egységes kifejezést, továbbá a tagállamok is különbözőképpen nevesítik ezt az intézményt. Másrészről az Mt. 43. §-a használja és értelmezi az „önálló telephely” (részleg) fogalmát. Az ettől való elhatárolás érdekében a törvény a telephelyet, mint a személyi és tárgyi erőforrásoknak az egyesítésével megvalósított gazdasági egységként kezeli, amely megfogalmazásban a „gazdasági egység” kitétel hangsúlyos, ezáltal is érzékeltetve, hogy ebben a kontextusban érdektelen, hogy a telephely vezetése rendelkezik-e munkáltatói jogkörrel vagy sem. A törvény egyébiránt a 2. § (1) bekezdésében követi az irányelv fogalomrendszerét.

Fontossága miatt a törvény - az irányelv megoldásával egyezően - külön rendelkezik az „ellenőrző vállalkozás” fogalmáról. A gazdasági társaságokról szóló 1997. évi CXLIV. törvény XIV. fejezetében meghatározott uralkodó tag is ellenőrző vállalkozásnak minősül, ha a vállalkozás székhelye, illetve vállalkozáscsoport esetén az ellenőrző vállalkozás székhelye belföldön található.

A 3. §-hoz

A törvény az irányelv követelményei szerint, valamint a tagállamok szabályozására is figyelemmel szabályozza az európai üzemi tanács létrehozása, illetve a velük való tárgyalást szolgáló eljárás kialakítását [3-6. §]. A 3. §-ban foglalt rendelkezések rendeltetése abban határozható meg, hogy - különösen - a munkavállalók indítványára megalakítandó európai üzemi tanács, illetve kialakítandó eljárás, az indítvány megtételétől számított lehető legrövidebb idő alatt megvalósuljon. Ennek megfelelően a központi vezetésnek haladéktalanul tájékoztatni kell a 8. § (3) bekezdésében meghatározott vállalkozásokat, illetve telephelyeket.

A 4. §-hoz

A különleges tárgyalótestület feladata, hogy a központi vezetéssel megállapodást kössön az európai üzemi tanács vagy a munkavállalók tájékoztatását és a velük való tárgyalást szolgáló eljárás kialakításáról. Ezért a törvény részletesen szabályozza a különleges tárgyalótestület megalakításának rendjét. A (2) bekezdésben foglalt rendeltetés célja az, hogy a különleges tárgyalótestület összetétele tükrözze az egyes érintett tagállamokban foglalkoztatott munkavállalók arányát.

Az 5. §-hoz

A közösségi szinten működő vállalkozás vagy vállalkozáscsoport belföldön lévő telephelyein vagy vállalkozásainál foglalkoztatott munkavállalók képviseletében a különleges tárgyalótestület tagját, illetve tagjait a törvény szerint a magyar munkajogban már meglévő intézményrendszer segítségével kell jelölni. Erre megfelelő az üzemi tanács intézménye.

A törvény az irányelv követelményeinek megfelelően gondoskodik arról is, hogy valamennyi vállalkozás, illetve telephely képviselve legyen, azok is, ahol a munkavállalók hibáján kívüli ok miatt nincs munkavállalói képviseleti szerv. Ezért rendelkezik az (2) bekezdés olyképpen, hogy e munkavállalók képviselőjét meg kell hívni az üzemi tanács, illetve a központi üzemi tanács(ok) ülésére. A képviselő - ezen időszak alatt és erre tárgykörre vonatkozóan - az üzemi tanács (központi üzemi tanács) tagjának minősül.

A 6. §-hoz

A 6. §-ban foglalt rendelkezések célja az, hogy a különleges tárgyalótestület megalakítását követően, minél előbb sor kerüljön a központi vezetéssel történő tárgyalásra. Ennek érdekében a központi vezetésre hárul az a feladat, hogy tájékoztassa a közösségi szinten működő vállalkozás, illetve vállalkozáscsoport valamennyi telephelyének, illetve vállalkozásának vezetőjét, valamint a munkavállalók képviseleti szerveit. Lényeges feladata továbbá a különleges tárgyalótestület haladéktalan meghívása az első (alakuló) tárgyalásra.

A különleges tárgyalótestület az irányelv 5. Cikk (5) bekezdésében sajátos hatáskört kapott. Az irányelv fenntartotta annak a lehetőségét, hogy a munkavállalói képviselők maguk nyilatkozzanak úgy, miszerint nem kívánják az irányelv céljául kitűzött tájékoztatási és tárgyalási mechanizmus kialakítását. Ebben az esetben a szubszidiárius előírásokat sem kell alkalmazni, azaz lényegében - a munkavállalói oldal döntése nyomán - elmarad a tájékoztatási és tárgyalási mechanizmus kialakítása. Ennek további következménye, hogy újabb, a különleges tárgyalótestület létrehozására irányuló indítvány az érintettek eltérő megállapodása hiányában a döntést követő két év elteltét megelőzően nem tehető.

A (7) bekezdés rendelkezik a különleges tárgyalótestület megalakításával, a tárgyalásokkal kapcsolatos, valamint a tárgyalótestület munkájának megfelelő módon történő ellátása érdekében felmerült szükséges és indokolt költségek viseléséről, amelyek a központi vezetést terhelik.

A 7. §-hoz

A törvény 7. §-a, az irányelv 6. Cikk (2) bekezdésében foglaltaknak megfelelően, a különleges tárgyalótestület és a központi vezetés közötti megállapodás kötelező tárgyait határozza meg arra az esetre, ha a megállapodás európai üzemi tanács létrehozását célozza. Lényeges, hogy az írásbeliség a megállapodás formai érvényességi kelléke. A felsorolásból kitűnik, hogy az irányelv a felek számára rendkívül tág mozgásteret biztosít. Ugyanis nem a megállapodások érdemére, valódi tartalmára állapít meg követelményeket, hanem csak azok tárgykörét rögzíti.

A 8. §-hoz

A felek alapvető választási szabadsága elsődlegesen abban mutatkozik meg, hogy az európai üzemi tanács létrehozása helyett a munkavállalók tájékoztatását és a velük való tárgyalást szolgáló eljárást alakítsanak ki. A két megoldás között a határok valójában elmosódnak. A törvény, az irányelvnek megfelelően a 8. § (2) bekezdése sem participációs katalógust tartalmaz, hanem alapvetően a tárgyalások, illetve a tájékoztatások módszerére vonatkozik.

A 9. §-hoz

Az irányelv 6. Cikke a felek megállapodásainak biztosít tág teret az irányelvben foglalt célok megvalósítása érdekében, azonban, ha ilyen megállapodások nem jönnek létre, úgy a 7. Cikkben meghatározott szubszidiárius előírások lépnek automatikusan hatályba. A 7. Cikk (2) bekezdésének értelmében, ezeket az előírásokat a tagállamok kötelesek saját jogrendjükbe iktatni, azzal azonban, hogy azoknak ki kell elégíteniük az irányelv mellékletében a munkavállalók jogai tekintetében meghatározott minimális követelményeket. A törvény 9. §-a mindezeknek megfelelően teremti meg az európai üzemi tanácsra vonatkozó törvényi rendelkezések jogalapját.

A 10. §-hoz

A törvény az irányelv melléklete 1. pont b)-c) pontjában foglaltaknak megfelelően határozza meg az európai üzemi tanács intézményét és állapítja meg lehetséges létszámát. Ez utóbbi figyelembevételével követi azt az elvet, hogy az európai üzemi tanács összetétele összhangban álljon az érintett tagállamokban a vállalkozás vagy vállalkozáscsoport által foglalkoztatott munkavállalók létszámával, illetve annak arányaival.

A 10. § (4) bekezdése értelmében a törvény a közösségi szinten működő vállalkozás vagy vállalkozáscsoport belföldön lévő telephelyeinél vagy vállalkozásainál foglalkoztatott munkavállalók képviseletében az európai üzemi tanács tagjai jelölésénél támaszkodik a magyar jogban már meglévő intézményrendszerre, az üzemi tanácsra.

Az (5) bekezdés a férfiak és nők tekintetében fennálló egyenlő megítélés követelményének megfelelően akként rendelkezik, hogy az európai üzemi tanácsi tagságra való jelölésnél a nők és a férfiak arányánál tekintettel kell lenni a közösségi szinten működő vállalkozás vagy vállalkozáscsoport belföldön lévő telephelyein vagy vállalkozásainál foglalkoztatott nők vagy férfiak arányára.

A 11. §-hoz

A törvény az irányelv azon követelményének tesz eleget, amely szerint a közösségi szinten működő vállalkozás vagy vállalkozáscsoport azon belföldön található telephelyein vagy vállalkozásainál foglalkoztatott munkavállalók is részt vehessenek az európai üzemi tanács tagjának jelölésében - és így képviselve legyenek -, ahol nem a munkavállalók hibájából nincs munkavállalói képviseleti szerv. A törvény ennek során szintén a hazai munkajog már ismert és működő megoldásaira támaszkodik.

A 12. §-hoz

A törvény meghatározza az európai tanács tagja megbízatásának időtartamát - összhangban a hazai szabályozással, az üzemi tanácsra vonatkozó rendelkezésekkel. Felsorolja továbbá azokat a tényállásokat, amelyek bekövetkezése esetén az európai üzemi tanács közösségi szinten működő vállalkozás vagy vállalkozáscsoport belföldön lévő telephelyein vagy vállalkozásainál választott (jelölt) tagjának megbízatása megszűnik. Rögzíti azt, hogy ha a tanács tagjának a megbízatása a tanács megbízatásának lejárta előtt szűnik meg, akkor helyére a belföldön választott póttag lép.

A 13. §-hoz

Lényeges követelmény, hogy az európai üzemi tanács összetétele tükrözze a közösségi szinten működő vállalkozás vagy vállalkozáscsoport által az egyes tagállamokban foglalkoztatott munkavállalók arányát. Mivel ez különféle tranzakciók következtében akár gyakran is változhat, a központi vezetés az európai üzemi tanács kérésére évente köteles megvizsgálni a foglalkoztatott munkavállalók létszámának alakulását. Amennyiben a változás oly mértékű, hogy indokolttá teszi az európai üzemi tanács összetételének megváltoztatását, az európai üzemi tanács kezdeményezi a szükséges intézkedések megtételét. Ennek megfelelően az érintett tagállamban megfelelő létszámú tagot kell választani az európai üzemi tanácsba, azzal, hogy az új választással megszűnik az adott tagállamot képviselő tag megbízatása.

A 14. §-hoz

A törvény a 14. §-ban foglalt többirányú tájékoztatási kötelezettség előírásával biztosítja, hogy valamennyi érintett rendelkezzen a szükséges információval, és ennek megfelelően az érdemi munka akadálymentes legyen.

A 15. §-hoz

Amennyiben ezt az európai üzemi tanács létszáma indokolja, szűkebb ügyvezető bizottságot választ, amely legfeljebb három tagból állhat. Az ügyvezető bizottság a szubszidiárius előírások 3. pontja alapján helyettesítheti az európai üzemi tanácsot. A tagállamok jogszabályai meghatározhatják, hogy mely esetben kell e bizottságot létrehozni, azonban ilyen rendelkezést tartalmaz az európai üzemi tanács ügyrendje is. A törvény az ügyvezetés folyamatosságának biztosítása érdekében - alacsonyabb létszám esetén - ügyvezető személyének választásáról is rendelkezik, összhangban a tagállamok hasonló szabályozási gyakorlatával.

A 16. §-hoz

Az irányelv a munkavállalói részvétel formáiként az európai üzemi tanács (szűkebb bizottság) és a központi vezetés vagy esetleg más vezetői szint közötti tárgyalást, valamint az utóbbiak általi tájékoztatási kötelezettséget írja elő.

Az európai üzemi tanácsra vonatkozó irányelvi rendelkezések célja, hogy a felek megállapodása alapján a munkavállalók tájékoztatása a lehető legszélesebb körben valósuljon meg. Ehhez elengedhetetlen a felek közötti együttműködés alapvető elveinek a meghatározása. A törvény - a tagállamok ez irányú szabályozására is tekintettel - a jóhiszeműség és a tisztesség követelményeit rögzíti, amelyeknek irányadónak kell lenniük a központi vezetés és a munkavállalók képviselői között a munkavállalók tájékoztatására és a velük való tárgyalásra vonatkozó eljárásra is.

Az ún. „rendes részvétel” keretében az európai üzemi tanács jogosult a központi vezetéssel évente legalább egy alkalommal tárgyalni a gazdálkodás, a gazdasági helyzet alakulását és a vállalkozás gazdasági, foglalkoztatási helyzetének várató alakulását illetően. A tárgyalás (ülés) időpontját és helyszínét a felek célszerűen közösen határozzák meg, ennek hiányában azonban az európai üzemi tanács évenként egy alkalommal követelheti annak megtartását. A központi vezetés és az európai üzemi tanács megállapodhat abban is, hogy egy éven belül több ülést tartanak.

A rendes részvétel keretében minden lényeges ügy megtárgyalására sor kerülhet. Az irányelv mellékletének 1. pont a) alpontja annyiban jelöli ki az európai üzemi tanács jogkörét, amennyiben azt olyan ügyekre korlátozza, amelyek magát a közösségi szinten működő vállalkozás vagy vállalkozáscsoport, vagy két tagállamban található legalább két telephelyet vagy a vállalkozáscsoporthoz tartozó két vállalkozást érintik.

A 17. §-hoz

Az ún. „rendkívüli részvétel” szabályainak alkalmazására - függetlenül az évenként legalább egy alkalommal tartandó üléstől - abban az esetben kerül sor, ha a munkavállalók érdekeit jelentős mértékben érintő események bekövetkezése várható. Ezekről a központi vezetésnek megfelelő időben tájékoztatnia kell az európai üzemi tanácsot. Az európai üzemi tanács (szűkebb bizottság) jogosult a központi vezetéssel, illetve egyéb, megfelelő szintű vezetéssel ülést tartani.

A 18. §-hoz

A törvény 18. §-a az irányelv követelményeinek megfelelően rendelkezik az európai üzemi tanács ügyrendjének kialakításáról, valamint a működési és egyéb költségek viseléséről.

A 19-21. §-hoz

A törvény a különleges tárgyalótestületre, az európai üzemi tanácsra, valamint a központi vezetésre vonatkozó közös rendelkezéseket foglalja össze a 19-21. §-ban. Ezeknek keretében rendelkezik a bizalmas információk tekintetében fennálló titoktartási kötelezettségről, a különleges tárgyalótestület és az európai üzemi tanács tagjainak és póttagjainak munkajogi védelméről, valamint rögzíti azt a követelményt, hogy senki nem akadályozhatja, korlátozhatja, illetve befolyásolhatja a különleges tárgyalótestület, az európai üzemi tanács, valamint ezek tagjainak tevékenységét. Ezzel összefüggésben a törvény módosítja az egyes szabálysértésekről szóló 218/1999. (XII. 28.) Korm. rendeletet, amennyiben az említett tevékenységek szabálysértési tényállásoknak minősülnek.

A 22. §-hoz

A törvény az irányelv 12. Cikkében foglalt követelménynek tesz eleget. Ennek értelmében az irányelv rendelkezései nem érintik a korábbi egyes irányelvekben meghatározott tényállások bekövetkezése esetén előírt tájékoztatási és tárgyalási kötelezettségre vonatkozó szabályokat.

A 23. §-hoz

Az irányelv 11. Cikkének (3) bekezdése alapján a tagállamoknak megfelelő intézkedéseket hoznak az irányelvben foglaltak be nem tartása esetére. Ezek körében utal az irányelv a megfelelő közigazgatási és bírósági eljárások lehetővé tételére. A törvény e szerint teszi lehetővé bizonyos jogviták esetén a nem peres eljárás igénybevételét.

A 24. §-hoz

A törvény rögzíti, hogy rendelkezései összhangban vannak a Tanácsnak az európai üzemi tanács létrehozásáról, vagy a munkavállalók tájékoztatását és a velük való tárgyalást szolgáló eljárás kialakításáról a közösségi szintű vállalkozásokban vagy vállalkozáscsoportokban, 1994. szeptember 24-ei 94/45/EGK irányelvének, valamint az irányelvet kiegészítő 97/78/EK irányelv tartalmával.

-----STARTING---POINT---VEGE---

A 25. §-hoz

A törvény a hatályba léptető rendelkezésekkel összefüggésben - az irányelv 13. Cikkében foglaltaknak megfelelően - tekintettel van a hatályba lépését megelőzően megkötött megállapodásokra. E megállapodások további fenntartásának feltétele azonban, hogy hatályuk minden munkavállalóra kiterjedjen. Ennek hiányában - amennyiben a felek a hatály kiterjesztésére nem teszik meg a szükséges intézkedéseket a megjelölt határidőn belül a törvény rendelkezéseit kell alkalmazni.