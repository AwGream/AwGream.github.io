2018. évi XXVII. törvény indokolása

a Turisztikai Világszervezet és Magyarország Kormánya között a Turizmus Világnap központi rendezvénye Budapesten történő megrendezéséről szóló megállapodás kihirdetéséről

-----STARTING---POINT---ALTALANOS---

Általános indokolás

Magyarország számára a Turizmus Világnap 2018 központi rendezvénye budapesti megrendezése különösen értékes, mivel a hazai turizmus szereplőinek és a belföldi desztinációknak nemzetközi szakértői közönség előtt is alkalmuk nyílik bemutatkozásra, szakmai kapcsolatok kialakítására, egyben a kapcsolódó turisztikai infokommunikációs vállalkozásoknak is a tudásmegosztásra. A budapesti megrendezés erősíti Magyarország és Budapest biztonságos és vonzó turisztikai célpont képét, mely könnyen elérhető a világ valamennyi részéből, és fejlett infrastruktúrával, világszínvonalú szolgáltatásokkal várja a turistákat és a konferencia résztvevőit is.

A Megállapodásban a nemzetközi konferenciák megrendezése tárgyában kötött nemzetközi szerződésekhez hasonlóan Magyarország kiváltságokat és mentességeket - többek között joghatóság alóli mentességet, illetve adómentességet - biztosít a UNWTO és személyzete tagjai számára. A fentiekre, továbbá a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontjára, (3) bekezdésére, és 9. §-ára figyelemmel a Megállapodás kötelező hatályának elismerésére az Országgyűlés ad felhatalmazást, és az e törvénnyel kerül kihirdetésre.

A Megállapodás szövege hivatkozik az Egyesült Nemzetek szakosított intézményeinek kiváltságairól és mentességeiről New Yorkban 1947. november 21-én kelt Egyezmény (a továbbiakban: Egyezmény) szövegére, amelyet Magyarország vonatkozásában az 1967. évi törvényerejű rendelet hirdetett ki.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1)-(3) bekezdésének és 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

Az Nsztv. 10. § (1) bekezdés b) pontjával és 10. § (2) bekezdésével összhangban rendelkezik a Megállapodás kihirdetéséről, valamint tartalmazza a megállapodás hiteles angol szövegét és annak hivatalos magyar nyelvű fordítását.

A Megállapodás I. része a UNWTO részére a Turizmus Világnap megrendezése kapcsán általunk biztosított mentességekkel kapcsolatos rendelkezéseket tartalmazza, amelyek tartalmilag megegyeznek az Egyezmény - Magyarország által ez eddig még nem ratifikált - XVIII. Függelékében a UNWTO-nak biztosított kiváltságokkal és mentességekkel. A rendelkezések az Egyezményben biztosított mentességek személyi hatályát terjeszti ki a UNWTO személyzetére.

A Megállapodás II. része a Turizmus Világnap megrendezése kapcsán felmerülő technikai és biztonsági feltételeket rögzítik (elhelyezés, biztonsági rendelkezések betartása, dokumentumok sokszorosítása stb.), amelyek a konferencia sikeres megrendezésének a UNWTO által támasztott gyakorlati előfeltételei.

A 4-5. §-hoz

A törvény - főszabályként - a kihirdetését követő napon lép hatályba. A 2-3. § esetében mindazonáltal a hatálybalépést a Megállapodás hatálybalépéséhez szükséges igazítani. A Megállapodás - a 17. cikk értelmében - a tizenötödik napon lép hatályba azt követően, hogy Magyarország Kormánya értesítette a UNWTO-t a hatálybalépéshez szükséges belső jogi eljárások lezárultáról. Ennek naptári napját - amint az ismertté válik - a külpolitikáért felelős miniszter haladéktalanul megállapítja a Magyar Közlönyben közzétett közleményével. A Megállapodás végrehajtásáról hazánkban a külgazdaságért felelős miniszter gondoskodik.