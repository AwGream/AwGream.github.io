2016. évi CXXVI. törvény indokolása

az oktatás szabályozására vonatkozó egyes törvények módosításáról

-----STARTING---POINT---ALTALANOS--- 

A törvénymódosítások célja a hatékony, a köznevelési rendszer minden szereplőjének megelégedésére szolgáló, jobb működés biztosítása, egyes gyakorlati tapasztalatokra való reagálás a jogalkalmazás egységesítése, egyszerűsítése érdekében.

A nemzeti köznevelésről szóló törvény (a továbbiakban: Nkt.) módosítását gyakorlati tapasztalatok, jogalkalmazóktól kapott visszajelzések alapján szövegpontosítások szükségessége, joghézagot jelentő rendelkezések pótlása, időközben bekövetkezett egyéb törvénymódosításokkal történő koherencia megteremtése indokolja.

A törvény további célja a nemzeti felsőoktatásról szóló 2011. évi CCIV. törvénynek (a továbbiakban: Nftv.) a felsőoktatás támogatását szolgáló szabályrendszere megújítása, különös tekintettel arra, hogy a megváltoztatott szabályok biztosítsák a felsőoktatási intézmények alaptevékenysége egységes szemléletű finanszírozását, a megállapított támogatási rendben az egyes sajátos finanszírozási igények is kezelhetővé váljanak, továbbá a támogatás 2017/2018. tanév első félévétől bevezetésre kerülő rendszere olyan szabályozási helyzetet teremtsen, amelyben egy egységes finanszírozási rendszer szerint folyik valamennyi jogosult támogatása.

A törvény a külföldi oklevelek és bizonyítványok elismeréséről szóló 2001. évi C. törvénynek és az Nftv.-nek a felsőoktatási intézmények, az oktatási igazgatás tapasztalatain alapuló, elsődlegesen az egyszerűbb jogalkalmazás szempontjait szolgáló kiegészítését, módosítását szolgálja.

A közszolgálati tisztviselőkről szóló 2011. évi CXCIX. törvény és az oktatás szabályozására vonatkozó és egyes kapcsolódó törvények módosításáról szóló 2016. évi LXXX. törvény technikai módosítását indokolja, hogy a tankerületi központoknak már 2016. november 30-ával létre kellett jönniük, a 2017. január 1-jei átalakulás biztosítása érdekében, és ezzel összefüggésben előre kellett hozni annak a törvényi rendelkezésnek a hatályba lépését, amely alapján a tankerületi központokban dolgozók a közszolgálati tisztviselőkről szóló törvény hatálya alá tartoznak.

-----STARTING---POINT---RESZLETES---

Az 1. §-hoz

A módosítás a külföldi oktatási intézményben szerzett bizonyítvány vagy oklevél elismerésével, a honosítással kapcsolatos szakértői feladatok ellátására vonatkozó szabályozást olyan formában egyszerűsíti, hogy az ügyben jelentős tény, vagy körülmény megállapításához szükséges szakvélemény kialakítása céljából bizottság helyett egyedi szakértő kirendelésére nyílik lehetőség.

A 2. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatályos 100. § (1) bekezdés e) pontja alapján nincs helye fellebbezésnek - törvény vagy kormányrendelet eltérő rendelkezése hiányában - ha az első fokú döntést központi államigazgatási szerv vezetője hozta.

E rendelkezést módosítja a központi hivatalok felülvizsgálatával és a járási (fővárosi kerületi) hivatalok megerősítésével összefüggő egyes törvények módosításáról, valamint egyes költségvetési szervek feladatainak átadásáról szóló 2016. évi CIV. törvény, így a Ket. módosuló rendelkezésére tekintettel indokolt az Oktatási Hivatal által hozott elsőfokú hatósági döntések ellen eddig kormányrendeleti szinten biztosított jogorvoslati jog törvényi szinten történő rendezése.

A 3. §-hoz

A köznevelési alapfeladatok közül hiányzik a kiegészítő nemzetiségi nyelvoktatás. Ez a nevelési-oktatási forma nem nemzetiségi iskolában történik, hanem kizárólag a nemzetiségi nyelv és kultúra oktatására alapított iskolában.

A 4. §-hoz

A jogbiztonság és a kellő felkészülési idő biztosítása érdekében garanciális szabály épül be a törvénybe az érettségi vizsgát érintő jövőbeni, nagyobb horderejű módosítások vonatkozásában.

Az 5. §-hoz

Az 1. §-hoz fűzött indokolásban foglaltak alapján a köznevelési intézményrendszer is kiegészítendő a kiegészítő nemzetiségi nyelvoktató iskolával, mint önálló intézménytípussal, mely intézménytípus meghatározását is tartalmazza a rendelkezés.

A 6. §-hoz

A szakképzésről szóló törvényben foglaltakkal összhangban meghatározásra kerül a szakiskolai évfolyamok típusa.

A 7. §-hoz

A szabály egy hiányzó szabályt pótol, mely szerint a Köznevelési Hídprogramban részt vevő pedagógus pótlékra jogosult a Kormány rendeletében meghatározottak szerint.

A 8. §-hoz

A kiegészítő nemzetiségi nyelvoktató iskola fogalmának meghatározása.

A 9. §-hoz

A honvédelemért és a rendvédelemért felelős tárca által fenntartott köznevelési intézmények tekintetében határoz meg ez a szabály eltéréseket, melyek a fenntartói kör és az intézmény jellegéből következnek.

A 10. §-hoz

Lehetőséget biztosít ez a szabály a köznevelési intézmény számára, hogy a vele jogviszonyban álló pedagógus, óraadó, tanuló, gyermek törvényben meghatározott adatait adategyeztetés céljából a KIR adatkezelője továbbítsa az intézmény számára.

A módosítás a köznevelési intézmények adminisztratív terheinek csökkentését célozza, és ennek érdekében rögzíti azt, hogy a KIR-ben rendelkezésre álló adatok tekintetében nem lehet statisztikai adatszolgáltatást, adatfeldolgozást kérni a köznevelési intézményektől. Ha mégis szükség van ezekre az adatokra - pl. a fenntartó részéről - akkor a KIR adatkezelőjéhez, vagyis az Oktatási Hivatalhoz lehet fordulni az adatszolgáltatás érdekében.

A 11. §-hoz

A készségfejlesztő iskola nem szakképző iskola, annak ellenére, hogy a középsúlyos értelmi fogyatékos tanulók részére biztosítja az életkezdéshez való felkészülést, a munkába állást lehetővé tevő egyszerű betanulást igénylő munkafolyamatok elsajátítását, továbbá a szakképzésben részt venni nem tudó enyhe értelmi fogyatékos tanulók számára nyújt a munkába álláshoz és az életkezdéshez szükséges ismereteket. Ezért ezek a tanulók nem részesülnek a szakképzési törvény szerinti juttatásokban. A módosítás megszünteti ezt a hátrányos megkülönböztetést.

A 12. §-hoz

Garanciális elem épül be a törvénybe, amikor az oktatásért felelős miniszter döntési jogkörébe kerül az iskolai körzethatárok meghatározása, különös figyelemmel a hátrányos helyzetű tanulók arányára, abban az esetben, amikor a kormányhivatal és az állami fenntartó nem tud ebben a kérdésben egyetértésre jutni.

A 13. §-hoz

A legsúlyosabb fegyelmi büntetések alkalmazásakor a szülők gyakran nem tesznek eleget iskolakeresési kötelezettségüknek, illetve a választott iskola nem fogadja a tanköteles tanulót, aki ezáltal hosszabb időn keresztül nem jár semmilyen iskolába. Jelenleg teljesen a szülőn múlik, bejelenti-e az eredménytelen iskolakeresést vagy sem a kormányhivatalnak, ezért szükséges a fegyelmi döntésben érintettek együttműködésének pontosítása a tanköteles tanuló tanulmányainak folyamatossága biztosítása céljából.

A módosítás másik indoka, hogy szakképzési centrumok esetén értelmezési nehézséget okozott a „másik iskola” fordulat alkalmazása, hiszen a szakképzési centrumon belül az egyes iskolák tagintézményként működnek. A rendelkezés szó szerinti értelmezése alapján - ha nincsen az adott megyében hasonló profilú nem állami intézmény - ez egy másik szakképzési centrum kijelölésének kötelezettségét jelenti, ami pedig aránytalan terhet jelenthet a szülőnek, tanulónak. Ezért célszerű ebben az esetben megadni a lehetőséget arra, hogy a szakképzési centrum egy másik tagintézménye is kijelölésre kerülhet. Ez az értelmezés felel meg egyébként az eredeti jogalkotói szándéknak is, hiszen az intézmény kijelölésre vonatkozó szabályozás korábban született, mint ahogy a szakképzési centrumok létrejöttek.

A 14. §-hoz

A nevelő-oktató munkát közvetlenül segítő dolgozók munkakörébe tartozó feladatok - munkakörönként eltérő mértékben ugyan - de jelentősen különböznek a pedagógus-munkakörbe tartozó feladatoktól. A pedagógus előmeneteli rendszer ugyanakkor a pedagógus-munkakörben foglalkoztatottakra került kidolgozásra, ez volt az eredeti jogalkotói szándék. Méltánytalan lenne és esetlegesen rossz irányú gyakorlatot teremtene, akár az, ha egy pedagógus szakképzettséggel rendelkező segítő dolgozónak ugyanolyan minősítésen kellene átesnie, mint egy pedagógus-munkakörben dolgozónak, és az is, ha a minősítési eljárás követelményei eltérőek lennének a két foglalkoztatotti körben. Ez akár olyan tendenciát is elindíthatna, hogy a pedagógus szakképzettséggel rendelkezők nevelő-oktató munkát segítő munkakörben helyezkednének el inkább, hogy egyszerűbb minősítési eljáráson keresztül juthassanak magasabb fokozatba. Emiatt kell korlátozni a pedagógus szakképzettséggel rendelkező nevelő-oktató munkát közvetlenül segítő munkakörben alkalmazottak fokozatszerzési lehetőségeit, arra ösztönözve őket ezzel, hogy inkább a pedagógus szakképzettségüknek megfelelő pályán helyezkedjenek el vagy arra térjenek vissza.

A 15. §-hoz

Az Alapvető Jogok Biztosa egy beadvány alapján vizsgálta az intézményi tanács létrehozásának jogszabályi feltételeit és megállapította, hogy az Nkt. 73. § (3)-(4) bekezdése, valamint a nevelési-oktatási intézmények működéséről és a köznevelési intézmények névhasználatáról szóló 20/2012. (VIII. 31.) EMMI rendelet 121. §-a között van némi ellentmondás. Az EMMI rendelet megengedi, hogy az intézményi tanács létrehozását a nemzetiségi önkormányzatok kezdeményezhessék, azonban az Nkt. 73. § (3)-(4) bekezdése nem teszi lehetővé, hogy abba tagot delegálhassanak. Nemzetiségi feladatellátás esetén indokolt a nemzetiségi önkormányzatok részvétele az intézményi tanács munkájában, annál is inkább, mert a nemzetiségi önkormányzatoknak az intézményt érintő meghatározó döntések esetében egyetértési joguk van. Az intézményi tanács egyértelműen az iskola társadalmi hátterének a megerősítését szolgálja, nemzetiségi feladatellátás esetén indokolt, hogy a nemzetiségi önkormányzatok helyet kapjanak az intézményi tanácsban.

A 16. §-hoz

Bár a hatályos szabályozásból is levezethető, de kategorikus szabályt nem tartalmaz a törvény arra az esetre, ha a tanuló Magyarországon él, és külföldön működő intézménnyel kíván magántanulóként tanulói jogviszonyt létesíteni. Ennek következtében a tanköteles, kiskorú tanuló távoktatásban venne részt, ráadásul egy bizonytalan hátterű intézményben, vagy intézménynek nem is minősülő programban. Mindenkinek joga van külföldön vagy Magyarországon engedélyezett külföldi vagy nemzetközi iskolában tanulni. Az azonban már nem szolgálja a gyermek érdekét, ha ugyan Magyarországon él, de tanulmányait a magyar joghatóság alá nem tartozó intézményben magántanulóként folytatja. Így lényegében a tankötelezettség teljesítése kontrollálhatatlanná válik.

A 17. §-hoz

A jelenlegi szabályozás nem áll teljesen összhangban a gyermekek jogairól szóló New York-i egyezménnyel. A törvény az egyezménnyel összhangban szabályozza a nem magyar állampolgárok óvodába járási és tankötelezettségét.

Az egyezményt becikkelyezte a 1991. évi LXIV. törvény, amelynek 2. cikke szerint az Egyezményben részes államok tiszteletben tartják és biztosítják a joghatóságuk alá tartozó gyermekek számára az Egyezményben lefektetett jogokat minden megkülönböztetés, nevezetesen a gyermeknek vagy szüleinek vagy törvényes képviselőjének faja, színe, neme, nyelve, vallása, politikai vagy más véleménye, nemzeti, nemzetiségi vagy társadalmi származása, vagyoni helyzete, cselekvőképtelensége, születési vagy egyéb helyzete szerinti különbségtétel nélkül.

Az egyezmény 28. cikke szerint az Egyezményben részes államok elismerik a gyermeknek az oktatáshoz való jogát, és különösen e jog gyakorlásának fokozatos, az esélyegyenlőség alapján való gyakorlása céljából:

a) az alapfokú oktatást mindenki számára kötelezővé és ingyenessé teszik;

b) előmozdítják a középfokú oktatás, különböző, mind általános, mind szakirányú formáinak megszervezését, és ezeket minden gyermek számára megnyitják és hozzáférhetővé teszik, továbbá intézkedéseket tesznek az oktatás ingyenességének bevezetésére és szükség esetére pénzügyi segítségnyújtásra;

c) minden arra alkalmas eszközzel biztosítják, hogy bárki képességeitől függően bejuthasson a felsőoktatásba;

d) minden gyermek számára nyílttá és hozzáférhetővé teszik az iskolai és pályaválasztási tájékoztatást és tanácsadást;

e) intézkedéseket tesznek az iskolába járás rendszerességének előmozdítására és a lemorzsolódás csökkentésére.

A módosítás következtében minden kiskorú gyermeket, tanulót ingyenes alapfokú oktatásban kell részesíteni, és 18 éves életkor alatt minden tanulót megillet a köznevelésben való részvétel a magyar állampolgárokkal azonos feltételek mellett, állampolgárságától, és a tartózkodás jogcímétől függetlenül, amennyiben három hónapon túl érvényes jogcímen tartózkodik Magyarországon.

A 18-19. §-hoz

A módosítás jogtechnikai jellegű, a felhatalmazó rendelkezések kiegészítését, pontosítását jelenti az általános jogalkotási elvárásoknak megfelelően.

A 20. §-hoz

A miniszteri jóváhagyásra benyújtott kerettanterveket a minisztérium véleményezésre jogszabály alapján köteles megküldeni az Oktatáskutató és Fejlesztő Intézet (OFI) számára, és a kerettantervet a miniszter az OFI szakvéleményének figyelembe vételével fogadja vagy nem fogadja el. Ezért nem lehet a függő hatályú döntésben a kérelmezett jog gyakorlásáról rendelkezni.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) hatályos 100. § (1) bekezdés e) pontja alapján nincs helye fellebbezésnek - törvény vagy kormányrendelet eltérő rendelkezése hiányában - ha az első fokú döntést központi államigazgatási szerv vezetője hozta. E körben lásd a 2. §-hoz fűzött indokolást.

A 21. §-hoz

A módosítás pótolja a pedagógus-munkakörben történő foglalkoztatás képesítési előírásait a szakképzésben és az alapfokú művészeti iskolák egyes tanszakain, ahol nincs szakirányú felsőoktatási képzés.

A rendelkezés elsősorban a kisebb lélekszámú nemzetiségek esetében segíti a nemzetiségi nevelés-oktatás megszervezését azzal, hogy határon túli pedagógusok számára is lehetővé teszi - bizonyos feltételek mellett - a nemzetiségi iskolában történő tanítást, anélkül, hogy diplomájukat honosítani kellene.

A 22. §-hoz

Az alapfokú művészeti iskolák táncművészeti ága esetében célszerű a csoportok átlag létszámát megemelni. Ennek oka, hogy az alapfeladatok ellátásához szükséges pedagógus álláshelyek számításának alapja - a gyermekek, tanulók finanszírozott heti foglalkoztatási időkerete, a neveléssel-oktatással lekötött munkaidő alsó határa mellett - az Nkt. 4. mellékletében megállapított átlag csoport- és osztálylétszám. A táncművészeti ág (pl.: néptánc, modern kortárs tánc) esetében azonban nagyobb létszámok indokoltak. A módosítás hiányában a fenti számítási mód nagyon magas pedagógus álláshely létesítését teszi szükségessé. Az átlaglétszám megemelése a reális és indokolt pedagógus álláshelyek megállapítását eredményezi.

A 23. §-hoz

Szövegcserés módosítások.

A 24. §-hoz

Hatályon kívül helyező rendelkezések.

A 25-26. §-hoz

Annak érdekében, hogy a Klebelsberg Intézményfenntartó Központ fenntartásában lévő köznevelési intézmények fenntartói jogai és kötelezettségei átadás-átvétele a tankerületi központok számára megfelelően előkészíthető legyen, továbbá, hogy az átállás zökkenőmentesen megtörténjen, a tankerületi központoknak, mint költségvetési szerveknek már 2016. november 30-ával létre kell jönniük. Ezzel összefüggésben előre kell hozni annak a rendelkezésnek a hatályba lépését, amely alapján a tankerületi központokban dolgozók a közszolgálati tisztviselőkről szóló törvény hatálya alá fognak tartozni.

A 27. §-hoz

Az állami tisztviselőkről szóló 2016. évi LII. törvény, valamint a közszolgálati tisztviselőkről szóló 2011. évi CXCIX. törvény közötti összhang megteremtése érdekében a középiskolai végzettség megnevezés pontosítása történik meg, ami helyesen érettségi végzettség.

A 28. §-hoz

Az Nftv. 13/B. § (8) bekezdés megállapítására irányuló módosítás a konzisztórium működéséhez szorosan kapcsolódó részletszabály, a tagok tájékozódásához való jog megállapítását, törvényi rögzítését célozza.

A 29. §-hoz

A doktori képzés sajátosságaihoz illeszkedő módosítás. A megváltozott rendszerű doktori képzés bevezetésére az Nftv. 114. § (2) bekezdése alapján a 2016/2017. tanév első félévében kerül sor, így e rendelkezés szoros tárgyi összefüggést mutat az Nftv. 114. § (3) bekezdését megállapító rendelkezéssel.

A 30. §-hoz

Megalapozott az igény, hogy az egyes felsőoktatási intézmények szervezeti átalakítása az intézményrendszer feladat-ellátásával összhangban, olyan módon kell, hogy megtörténjen, hogy a felsőoktatási információs rendszer folyamatosan figyelemmel tudja kísérni nem csak a működési engedélyben rögzített szervezeti jogosultsági adatokat, hanem az egyéni jelentkezői, hallgatói, oktatói adatok változását is. Mindez különös jelentőséget kap a magyar állami ösztöndíj feltételei teljesítésének, teljesülésének vizsgálata során. Ennek érdekében indokolt e szervezeti változások hatályosulásának időponthoz rögzítése.

Az egyetemi kórházzá történő átalakulás folyamatát célszerű a gazdálkodás szempontjából meghatározó mérföldkövekhez (éves beszámoló, negyedéves zárás) igazítani.

A 31. §-hoz

A módosítás a fogyatékossággal élő hallgatók által igénybe vehető hosszabb támogatási idő biztosítására vonatkozó rendelkezést pontosítja.

A 32. §-hoz

Az Nftv. 48/B. § módosítása az érintett rendelkezések szövegének pontosítására irányul. A megváltoztatott rendelkezések a jogalkalmazás tapasztalatai alapján a könnyebb értelmezést segítik elő. A változtatások tartalmi változtatást nem eredményeznek.

A 33. §-hoz

A módosítás az Nftv. 48/D. § (2) bekezdés rendelkezéseit olyan formában pontosítja, hogy abban a módosítás elfogadásával kifejezett rendelkezés szól az átsorolás folytán keletkezett magyar állami ösztöndíjas jogviszonyról és az e jogviszonnyal kapcsolatos kötelezettségek vállalásáról. A kötelezettség az Nftv. egyéb rendelkezéseiből következően egyébként már jelenleg is fennáll.

A 34-35. §-hoz

Az Nftv. 5. melléklete határozza meg kimerítő részletességgel a magyar állami ösztöndíj feltételei teljesítésének nyilvántartásáért felelős szervnél nyilvántartott és kezelt személyes és különleges adatok körét. Erre tekintettel nem indokolt az 5. melléklet mellett egyes személyes adatok kezelésére vonatkozó rendelkezést az Nftv. más szakaszaiban megtartani. Az Nftv. 48/H. § módosítása kodifikációs pontosítást tartalmaz.

Ugyancsak kodifikációs természetű az Nftv. 48/R. § (1) bekezdés szövegének egyszerűsítést szolgáló módosítása.

A 36. §-hoz

Az Nftv. 8. § (8) bekezdése szerint a diákotthon alapítója egyházi vagy magán felsőoktatási intézmény lehet, valamint az, aki felsőoktatási intézményt alapíthat. Az Nftv. 67. § (3) bekezdés g) pontja szerint az oktatási hivatal jár el a diákotthonok nyilvántartásba vételével kapcsolatosan, ebből következően a működési engedélyezési eljárást is a hivatal folytatja le. Az Nftv. 110. § (1) bekezdés 3. pontja szerint a Kormány rendeletben határozza meg a diákotthon minimális létesítési és működési feltételeit, amelyek ellenőrzésére vonatkozóan indokolt az Nftv. 67. § (3) bekezdésének a kiegészítése.

A 37. §-hoz

Az Nftv. 68. § (3) bekezdés módosítása adminisztratív könnyítést szolgál. Tekintettel arra, hogy az Nftv. determinálja az intézményi működés során alkalmazandó nyomtatványok adattartalmát, így a törvényi engedélyezési eljárást indokolt kizárólagosan az oklevél- és oklevélmelléklet-nyomtatvány körében megtartani.

Az Nftv. 68. § (6) bekezdésének módosítása az Nftv. 67. § (3) bekezdés i) pontjára vonatkozó kiegészítéssel mutat szoros tárgyi összefüggést.

A Ket. hatályos 100. § (1) bekezdés e) pontja alapján nincs helye fellebbezésnek - törvény vagy kormányrendelet eltérő rendelkezése hiányában - ha az első fokú döntést központi államigazgatási szerv vezetője hozta. E körben lásd a 2. §-hoz fűzött indokolást.

Az Nftv. eltérő szabályozására történő utalást az Nftv. 104/A. § (1) bekezdésében található a Nemzeti Közszolgálati Egyetemre vonatkozó külön rendelkezés indokolja.

A 38-39. §-hoz

Az Nftv. 84. § (2) bekezdésére és 84/A. §-ára vonatkozó módosítás szoros összefüggésben áll az Nftv. 81. § (5) bekezdésére, 93. § (2) bekezdésére, 94. § (3) bekezdésére, 114/C. §-ra, 114/H. §-ra vonatkozó módosítási, illetve az Nftv. 84. § (2) bekezdés c) és d) pontjára, 84. § (3) bekezdés meghatározott szövegrészére, 84/B. §-ára vonatkozó hatályon kívül helyezéssel. A módosítás a felsőoktatási intézmények új támogatási rendszerét állapítja meg.

A finanszírozás megváltoztatott szabályai elkülönítik egymástól az Nftv. 2. § (1) bekezdésében meghatározott alapfeladatok biztosítását szolgáló támogatást, az ezen felüli egyes speciális feladatok ellátáshoz nyújtott támogatást és az állami felsőoktatási intézmény jogi személyiségű szervezeti egységeként működtetett köznevelési intézmény támogatását. Az előbbi támogatások mellett jön számításba a diákotthonként működő roma szakkollégium külön támogatása.

Az Nftv. 2. § (1) bekezdésében meghatározott alapfeladatok biztosítását szolgáló támogatás megállapításának rendjét a Kormány rendeletben állapítja meg.

A finanszírozási rendszer az Nftv. 114/H. § szerinti átmeneti rendelkezés alapján a 2017/2018. tanév első félévétől kezdődően egységesen kerül bevezetésre olyan formában, hogy a korábbi évfolyamok tekintetében kifutó rendszerben még hatályban megtartott finanszírozási rendszereket is felváltja, így a bevezetése nem felmenő rendszerben történik.

A 40. §-hoz

A rendvédelmi feladatokat ellátó szervek hivatásos állományának szolgálati jogviszonyáról szóló 2015. évi XLII. törvény (Hszt.) bevezette a tisztjelölti jogviszonyt, ami indokolja az Nftv. 104. § (1a) bekezdésének a Hszt. hatálya alá tartozó tisztjelöltekre vonatkozó rendelkezéssel történő kiegészítését.

A 41. §-hoz

Az Nftv. 115. § (22) bekezdés b) pontja és 1. mellékletének 2017. február 1-jei módosítása az állami felsőoktatási intézmények közé sorolja a Magyar Táncművészeti Egyetemet. A rendelkezés a Magyar Táncművészeti Főiskola bázisán tovább működő felsőoktatási intézmény művészeti felsőoktatási intézményként történő egyetemi működésének és az Nftv. egyetemre vonatkozó általános szabályainak az összhangját szolgálja.

A 42. §-hoz

A módosítás az állami felsőoktatási intézmény által fenntartott és jogi személyiségű szervezeti egységként az Nftv. 14. §-a szerint működtetett köznevelési intézmény jogutódlásához szükséges egyedi részletszabályok megállapítására biztosít jogalkotási felhatalmazást.

A 43. §-hoz

A módosított Nftv. 17. § (1) bekezdés szerinti rendelkezés bevezetését szolgáló átmeneti rendelkezés. Az Nftv. 17. § (1) bekezdés a teljes idejű doktori képzésre vonatkozó óraszámot a megváltozott képzési tartalomra tekintettel csökkentett mértékben állapítja meg.

A 44. §-hoz

Az Nftv.-nek a felsőoktatás támogatására vonatkozó megváltoztatott rendelkezései bevezetését szolgáló átmeneti rendelkezés.

A 45. §-hoz

A felsőoktatási intézményi szervezeti átalakuláshoz szükséges, az Nftv. 1. mellékletének módosításához szorosan kapcsolódó rendelkezés.

A 46. §-hoz

Intézményi jelzések alapján az átsorolás szabályozásának pontosítása a jogalkotói szándék világosabb kifejezésére. Szükséges arra felhívni a figyelmet, hogy az Nftv. 116. § (8) bekezdését [és ezzel összefüggésben Nftv. 48. § (2) bekezdését] módosító rendelkezés 2017. szeptember 1-jei hatályba lépésére tekintettel a 2016/2017. tanév első félévében tanulmányaikat megkezdő hallgatók tekintetében a képzés második évében - a negyedik félév végén, a harmadik és negyedik félév tanulmányi eredményére figyelemmel - történik meg a megváltoztatott szabályok szerinti átsorolás, így az átsorolás olyan tanulmányi időszakra tekintettel történik, amely teljes terjedelme a megváltoztatott rendelkezés 2017. szeptember 1-jei hatályba lépését követő időszakra esik. Erre tekintettel a módosítás megfelelő felkészülési időt biztosít, nem visszamenőleges hatályú, nem érinti a jogalkotásról szóló 2010. évi CXXX. törvény 2. § (2) bekezdése szerinti tilalmat.

A 47. §-hoz

Az 1. melléklet módosítása a felsőoktatási intézményi szervezeti átalakuláshoz szükséges rendelkezés.

Az Nftv. 2-6. mellékletének módosítása a felsorolt adatok körének, az adatok továbbításának pontosabb szabályozására irányul a jogalkalmazás tapasztalatai alapján.

A 48-49. §-hoz

A megváltoztatott rendelkezésekhez kapcsolódó, különösen az Nftv.-nek a belső jogszabályi koherenciáját biztosító, a felsőoktatási információs rendszer adatkörének meghatározását szolgáló, egyes a képzésre, a képzéssel kapcsolatos kötelezettségek teljesítésére vonatkozó módosítások. Hangsúlyozni szükséges, hogy - az Nftv. 81. § (5) bekezdésre, 93. § (2) bekezdésre, 94. § (3) bekezdésre, 114/C. §-ra vonatkozó a felsőoktatás támogatási rendszerét érintő módosításokat ide nem értve - az e § szerinti kodifikációs természetű változtatások a már meglévő kötelezettségek teljesítését nem érintik, pusztán a fennálló kötelezettség pontosabb megfogalmazását adják. A Jogász Dékáni Kollégium kérésének megfelelően az LL. M. címre jogosító képzések körének újraszabályozásával a címre a mesterképzésben és a szakirányú továbbképzésben szerzett szakjogászi oklevelek minősülnek. Pontosításra került továbbá az új típusú doktori képzéshez az egyéni felkészülés alapján jogviszonyt létesítők jogviszony-keletkeztető aktusa.

Az 50. §-hoz

A közszolgálati tisztviselőkről szóló 2011. évi CXCIX. törvény módosításához kapcsolódóan nem lép hatályba az oktatás szabályozására vonatkozó és egyes kapcsolódó törvények módosításáról szóló 2016. évi LXXX. törvény 78. §-a.

-----STARTING---POINT---VEGE---

Az 51. §-hoz

Hatályba léptető rendelkezés.