1999. évi LXV. törvény indokolása

a nemzeti és etnikai kisebbségek jogairól szóló 1993. évi LXXVII. törvény, a helyi önkormányzati képviselők és polgármesterek választásáról szóló 1990. évi LXIV. törvény, valamint a választási eljárásról szóló 1997. évi C. törvény módosításáról

-----STARTING---POINT---ALTALANOS--- 

Közismert tény, hogy az 1998-99. évi kisebbségi önkormányzati választásokat követően kitűzött fővárosi, illetőleg országos kisebbségi önkormányzati választások számos, részben a jogi szabályozás hiányosságaira, részben annak helytelenségére visszavezethető visszásságra hívták fel a figyelmet. 1999-ben pl. a hazai románság országos önkormányzata azért nem jöhetett létre, mert az Országos Választási Bizottság által két ízben is összehívott elektori gyűlés nem volt határozatképes, azaz az elektori jogosultsággal rendelkező választók 75%-os részvételi arányát nem lehetett elérni.

Hasonló okokból hiúsult meg a fővárosi cigány, örmény, illetőleg román kisebbségi önkormányzatok létrehozása is.

A nemzeti és etnikai kisebbségi jogok országgyűlési biztosa hivatalból indított vizsgálat keretében elemezte az 1998-99. évi kisebbségi választások tapasztalatait, és számos olyan, az alkotmányos jogokkal kapcsolatos visszásságra hívta fel a jogalkotó figyelmét, amelyek orvoslása, jövőbeni megelőzése, illetve megszüntetése csak törvényalkotási úton lehetséges.

1999 januárjától kezdte meg működését az Országgyűlés Emberi jogi, kisebbségi és vallásügyi bizottságán belül felállított - a kisebbségi joganyag kodifikálására alakult - ad hoc bizottság, amely a kisebbségi biztos jelentését megtárgyalta és egyetértett abban, hogy a kisebbségi választásokkal kapcsolatos visszásságok orvoslása valóban törvényhozói feladat.

A jogi kodifikációs munka azonban gondos előkészítést, széles körű társadalmi egyeztetést, következésképpen huzamosabb időt igényel.

A törvény - ugyancsak a kisebbségi ombudsman kezdeményezésére - eltörli a helyi önkormányzati képviselők és polgármesterek választásáról szóló 1990. évi LXIV. törvény 50/C. § (7) bekezdése szerinti ún. „pótválasztás” intézményét. A „pótválasztással” kapcsolatban ugyanis elmondható, hogy nincs alkotmányos indoka annak, hogy a választásokat követő évben - gyakorlatilag az ország bármely településen, ahol 1998. október 18-án nem jött létre kisebbségi önkormányzat - ismételten kisebbségi önkormányzati választást lehessen kezdeményezni.

A kisebbségek önkormányzáshoz való jogának érvényesülése ezt nem kívánja meg, ugyanakkor ez a konstrukció lehetőséget ad a visszaélésszerű joggyakorlásra. Elmondható az is, hogy a „pótválasztás” jogintézményének korábbi pragmatikus okai - a kisebbségi önkormányzati rendszer kialakításának időszakában fennállott okok - manapság már nem állnak fenn.

Az 1995-ös kisebbségi „pótválasztásokon” a választójogosultaknak mindössze 1,2%-a jelent meg a szavazáson, azaz a választás érdektelenségbe fulladt. Ugyanakkor a választási apparátust az érintett településekre vonatkozóan teljes létszámmal működtetni kell, a névjegyzékkészítéstől a szavazólapok előállításáig úgy kell készülni erre a választásra, mintha általános országgyűlési választást tartanánk. E választások költségigénye 1999-ben mintegy 2,1 milliárd forint lenne.

A kisebbségi önkormányzati rendszer mintegy fél évtizedes tapasztalatai azt is bebizonyították, hogy indokolatlanul hiányoznak az időközi kisebbségi önkormányzati választások tartását lehetővé tévő jogszabályi rendelkezések. Előfordulhatnak ugyanis olyan helyzetek, amikor a kisebbségi önkormányzat megszűnésére objektív okok miatt és nem a képviselő-testület vagy a kisebbségi közösség akarat-elhatározásán alapuló feloszlás miatt kerül sor. A kisebbségi biztos szerint ebben az esetben kétségtelenül alkotmányos visszásságot okozhat az új kisebbségi önkormányzat megalakításának - a jogszabályi feltételek hiányára visszavezethető - lehetetlensége, hiszen nem érvényesülhet a nemzeti és etnikai kisebbségek közösségeinek az Alkotmány 68. § (4) bekezdésében is szavatolt, a helyi önkormányzatok létrehozására vonatkozó joga.

A törvény minden olyan esetben - tehát nemcsak az önkormányzat objektív okokból történő megszűnése esetén - lehetővé teszi az időközi választást a kisebbségi önkormányzatok tekintetében, amikor a települési önkormányzatok időközi választására sor kerülhet: ha a képviselő-testületet feloszlatják, ha az kimondja feloszlását, illetőleg ha a képviselők száma a működőképességhez szükséges létszámot nem éri el.

Tekintettel arra, hogy egy ilyen időközi választáson nagyságrendekkel alacsonyabb részvételre lehet számítani mint az általános választásokon, a törvény szerint lehetősége nyílik a helyi választási iroda vezetőjének a szavazókörök kialakításánál eltérni az általános szabályoktól, és a szokásosnál kevesebb szavazókört és szavazatszámláló bizottságot működtetni.

-----STARTING---POINT---RESZLETES---

Az 1. §-hoz

A törvény megszünteti azt a joghézagot, amely abból adódik, hogy nincs törvényi szinten szabályozva az a kérdés, hogy mi a teendő abban az esetben, ha az országos kisebbségi önkormányzatot választó elektori gyűlés határozatképtelen. A törvény az Országos Választási Bizottság kötelezettségévé teszi, hogy ebben az esetben egy alkalommal megismételtesse az elektori gyűlést. Ez az előírás természetesen a fővárosi kisebbségi önkormányzatok megválasztására is irányadó, tekintettel a nemzeti és etnikai kisebbségek jogairól szóló 1993. évi LXXVII. törvény (Nek. tv.) 61. §-ának b) pontjára.

A 2. §-hoz

A törvény a jelenlegi 75%-ról 50%-ra csökkenti az elektori gyűlések határozatképességi követelményét. Ez azt jelenti, hogy csak akkor határozatképes az országos kisebbségi önkormányzatot választó elektori gyűlés, ha az összes elektornak legalább a fele megjelenik a gyűlésen. Ez az arány természetesen nem érinti a Nek. tv. 33. §-ának (2) bekezdéséből és 63. §-ának (3) bekezdéséből következő azon feltételt, amely szerint csak akkor lehet megtartani a választást, ha a jelen lévő elektorok száma meghaladja a megválasztandó testület minimális létszámát.

A 3. §-hoz

A törvény - az eddigi jogértelmezési problémákat orvosolva - a helyi kisebbségi önkormányzatok esetében is előírja az időközi választás megtartásának lehetőségét.

A 4. §-hoz

A kisebbségi időközi választás a választópolgároknak csak viszonylag kisebb hányadát érinti, ezért - a helyi viszonyok figyelembevételével - a helyi választási iroda vezetője határozhatja meg, hogy hány szavazókör működtetése indokolt.

Az 5. §-hoz

A törvény a választási eljárásról szóló 1997. évi C. törvényt annak érdekében módosítja, hogy egyértelmű legyen: a megismételt választást nemcsak az időközi, hanem az általános önkormányzati választás esetén is 30 napon belül kell megtartani.

-----STARTING---POINT---VEGE---

A 6. §-hoz

A törvény 1999. július 28-án lép hatályba. Azoknál a kisebbségeknél, amelyek a törvény hatálybalépésekor azért nem rendelkeztek országos önkormányzattal, mert az azt választó elektori gyűlés határozatképtelen volt, az OVB a hatálybalépéstől számított két hónapon belül összehívja az elektori gyűlést.