2011. évi LXVIII. törvény indokolása

a Magyar Köztársaság 2011. évi költségvetéséről szóló 2010. évi CLXIX. törvény módosításáról

Általános indokolás

A Surgutneftegas-nál lévő MOL-részesedés megvásárlása több szempontból is fontos Magyarország számára, mivel

- gyarapítja a nemzeti vagyont;

- hozzájárul az energiabiztonság növekedéséhez;

- az orosz tulajdonlással kapcsolatos konfliktus megszűnésével elhárul az orosz-magyar kapcsolatok dinamikus fejlődésének egyik akadálya.

A részesedés-vásárlás az államháztartási törvény szabályai szerint növeli a költségvetési hiányt, az Európai Unió statisztikai módszertana alapján a piaci értéken történő részesedés-vásárlás nem rontja a maastrichti hiánymutatót.

Részletes indokolás

Az 1. §-hoz

A részesedés-vásárlás az államháztartási törvény szabályai szerint növeli a költségvetési hiányt, ezért módosítani szükséges a kiadási főösszeg és a hiány mértékét.

A 2. §-hoz

A részvénycsomag vételára euróban van meghatározva, amelynek költségvetési kiadásként forintban megjelenő összege a vételár fizetésének napján érvényes árfolyam ismeretének hiányában előre nem határozható meg. Ezért nevesíti a törvény devizában a kifizetésről szóló felhatalmazást, és ad felhatalmazást az árfolyamhatás mértékéig a kiadási előirányzat túllépésére.

Az állami vagyonról szóló 2007. évi CVI. törvény 3. §-a szerint az állami vagyon felett a Magyar Államot megillető tulajdonosi jogok és kötelezettségek gyakorlását az állami vagyonért felelős miniszter több tulajdonosi joggyakorló szervezet útján is elláthatja. A részvények vételára kifizetésének költségvetési technikája és elszámolása függ a tulajdonosi joggyakorló személyétől is, így indokolt rögzíteni, hogy ez a Magyar Nemzeti Vagyonkezelő Zrt. (MNV Zrt.) lesz. Az MNV Zrt. a vagyontörvény szerint számláját a Magyar Államkincstárnál vezeti, kivételesen egyes értékesítési tranzakciók kapcsán lehet számlája kereskedelmi banknál. A MOL-részvények megvásárlásáról szóló szerződésben meghatározott fizetési mód szükségessé teszi egy kereskedelmi banki euró-számla nyitását. Mivel az MNV Zrt. az állam nevében végez ügyleteket, a Kincstári Egységes Számla forrásainak terhére az adásvétel lezárása után indokolt megszüntetni a kereskedelmi banki számla fenntartásának lehetőségét.

A 3. §-hoz

Az állami vagyont növelő kifizetés költségvetési elszámolása az MNV Zrt. által végzett ügyletek hatásait tartalmazó, „Az állami vagyonnal kapcsolatos bevételek és kiadások” fejezetben valósulhat meg.

A 4. §-hoz

A 2011. évi költségvetési törvény 9. melléklete tartalmazza azokat az előirányzatokat, amelyek teljesülése külön módosítás nélkül eltérhet a tervezettől, így indokolt ebben a mellékletben is megjeleníteni az árfolyamhatás miatti túlteljesítés lehetőségét.

Az 5. §-hoz

Hatályba léptető rendelkezés.