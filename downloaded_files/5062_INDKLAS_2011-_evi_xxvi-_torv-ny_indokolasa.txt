2011. évi XXVI. törvény indokolása

az egyrészről az Európai Közösségek és tagállamai, másrészről a Tádzsik Köztársaság közötti partnerség létrehozásáról szóló partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembevételéről szóló Jegyzőkönyv kihirdetéséről

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Jegyzőkönyvet azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy az alapmegállapodás Bulgária és Románia csatlakozásával módosításra került, ezért ezen módosító jegyzőkönyvet szintén - törvényi szinten - ki kell hirdetni.

Jelen törvény célja az egyrészről az Európai Közösségek és tagállamai, másrészről a Tádzsik Köztársaság közötti partnerség létrehozásáról szóló partnerségi és együttműködési megállapodáshoz a Bolgár Köztársaságnak és Romániának a partnerségi és együttműködési megállapodáshoz történő csatlakozásának figyelembevételéről szóló Jegyzőkönyv (a továbbiakban: Jegyzőkönyv) kihirdetése.

A jegyzőkönyv szorosan kapcsolódik az egyrészről az Európai Közösségek és azok tagállamai, másrészről a Tádzsik Köztársaság közötti partnerség létrehozásáról szóló, 2004. október 11-én aláírt Partnerségi és Együttműködési Megállapodás kihirdetéséről szóló 2008. évi XIII. törvényhez. A Jegyzőkönyvet 2008. június 24-én írták alá.

Részletes indokolás

Az 1. §-hoz

A Jegyzőkönyv tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Jegyzőkönyv kihirdetése törvénnyel történik.

A 2. §-hoz

A Jegyzőkönyv 6 cikkből áll.

Az 1. cikkben a Szerződő Felek kijelentik, hogy a jelen Jegyzőkönyvvel Románia és Bulgária a Partnerségi és Együttműködési Megállapodást (a továbbiakban: PEM), annak mellékleteivel és nyilatkozataival együtt kötelezőnek ismerik el.

A 2. cikk rendelkezése szerint a jelen Jegyzőkönyv a PEM szerves részét képezi.

A 3. cikk a Jegyzőkönyv hatálybalépéséhez szükséges belső eljárási kérdéseket tartalmazza. A megerősítő okiratokat az Európai Unió Tanácsa Főtitkárságánál kell letétbe helyezni.

A 4. cikk tartalmazza a hatályba lépésre vonatkozó rendelkezéseket, míg az 5. cikkely a nyelvi változatokról szól.

A 3. §-hoz

Tekintve, hogy jelen esetben olyan Jegyzőkönyvről van szó, mely már hatályban van, így annak csak kihirdetése szükséges. Ennek megfelelően a 3. § alapján a törvény a kihirdetést követő nyolcadik napon hatályba lép.