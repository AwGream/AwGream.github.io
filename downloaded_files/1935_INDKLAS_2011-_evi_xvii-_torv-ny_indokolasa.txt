2011. évi XVII. törvény indokolása

a Magyar Köztársaság Kormánya és a Horvát Köztársaság Kormánya között a közös államhatár mentén lévő szénhidrogén-előfordulások közös kutatásáról és kitermeléséről szóló Megállapodás kihirdetéséről

-----STARTING---POINT---ALTALANOS---

Általános indokolás

A kutatási-kitermelési megállapodás célja a magyar-horvát határmenti szénhidrogén-előfordulások létezésének, fekvésének és alakjának megállapítása (közös kutatás), mennyiségi és minőségi értékelése, valamint a kitermelés feltételeinek meghatározása. A megállapodás rögzíti a Magyar Köztársaságot és a Horvát Köztársaságot megillető ásványvagyon-mennyiség meghatározásának módját és a kitermelt szénhidrogén-mennyiség után megfizetett bányajáradék Szerződő Felek közötti megosztásának szabályait. Annak érdekében, hogy a munkavégzés ideje alatt a bányászati joggal rendelkezők a határsávban szabadon mozoghassanak, a megállapodás kitér a hivatalos határátkelőkön kívüli, névjegyzékkel történő határátlépés szabályozására is.

A bányászati joggal rendelkezők a közös államhatár mentén lévő területek szénhidrogén-előfordulásainak kutatását egymással folyamatosan egyeztetve - különösen az elvégzendő kutatási tevékenységek meghatározásával - folytatják, majd államhatárra való tekintet nélkül - közös kutatási zárójelentést készítenek. A kutatási zárójelentés alapján a kitermelési tevékenységek részletezésével, a termeltetni kívánt mező meghatározásával művelési terv készül. A kutatási zárójelentést és a művelési tervet egyaránt a megállapodás végrehajtásáért felelős minisztériumok által delegált tagokból álló bizottság fogadja el. A projektek végrehajtása során annak az államnak a műszaki és jogi előírásai szerint kell eljárni, amelynek területén az adott kutatás, kitermelés folyik.

A kitermelt szénhidrogén-mennyiség után megfizetett bányajáradékot a Szerződő Felek a szénhidrogénkészlet-megosztás alapján számított készletek arányában osztják meg egymás között úgy, hogy a szénhidrogénkészlet-megosztás értelmében a Szerződő Feleket megillető szénhidrogén-mennyiségre a megosztás arányában a Szerződő Felek nemzeti joga alapján számított bányajáradékot kell alkalmazni.

A megállapodás alapján kutatás-kitermelés alá vont határmenti terület(ek) földrajzi koordinátáit a megállapodáshoz fűzött melléklet(ek) fogják tartalmazni.

A megállapodásból hazai jogszabály-alkotási kötelezettség - a megállapodás kihirdetésén túl - nem keletkezik.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Magyar Köztársaság Kormánya és a Horvát Köztársaság Kormánya között a közös államhatár mentén lévő szénhidrogén-előfordulások közös kutatásáról és kitermeléséről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás

1. Cikkének (1) bekezdése meghatározza a Megállapodás végrehajtásáért felelős tárcákat, amely a Magyar Köztársaságban a bányászatért, a Horvát Köztársaságban az energia- és bányászati politikáért felelős miniszter által vezetett Minisztérium. A Megállapodás értelmezését az 1. Cikk (2) bekezdése szerinti fogalom-meghatározások segítik.

2. Cikke kölcsönös tájékoztatási kötelezettséget ír elő a Minisztériumok számára a bányászati joggal rendelkezők nevének, székhelyének megismerése érdekében.

3. Cikke joghatósági kérdéseket rendez és utal arra, hogy a Megállapodás végrehajtására hazánk uniós tagságából és Horvátország jövendőbeli uniós tagságából fakadó kötelezettségeire figyelemmel kerül sor.

4-6. Cikke a határsávban történő munkavégzés feltételeit szabályozza.

7. Cikke a kutatási tevékenység eredményeként elkészített közös kutatási zárójelentés tartalmát határozza meg. A zárójelentés mellékleteként kerül elfogadásra az ásványvagyon Szerződő Felek közötti megosztása (szénhidrogén-készlet megosztás).

8. Cikke a 7. Cikk szerinti közös kutatási zárójelentést elfogadó bizottságról rendelkezik.

9. Cikke rögzíti a közös kutatási zárójelentés alapján, a kitermelés szakszerű lefolytatása érdekében elkészített Művelési Tervvel kapcsolatos rendelkezéseket, valamint a bányajáradék Szerződő Felek közötti megosztásának szabályait.

10. Cikke kizárja a Szerződő Feleknek a bányászati joggal rendelkezők tevékenységéért való felelősségét, hangsúlyozza azonban, hogy a Szerződő Felek támogatják a bányászati joggal rendelkezők Megállapodásból fakadó kötelezettségeinek teljesítését.

11. Cikke szerint a konkrét kutatási-kitermelési területről a Megállapodás melléklete rendelkezik. A mellékletek, amennyiben konkrét kutatási-kitermelési projekt felmerül - a nemzetközi szerződés módosításával - válnak a Megállapodás részévé.

12. Cikke rögzíti a Szerződő Felek közötti vitarendezés módját.

13. Cikke rendelkezik a Megállapodás hatálybalépéséről, ideiglenes alkalmazásáról, felmondásáról.

A 4. §-hoz

Az Országgyűlés jóváhagyja a Megállapodásnak a Megállapodás 13. Cikkének (3) bekezdésében meghatározott időponttól kezdődően történő ideiglenes alkalmazását.

Az 5. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.