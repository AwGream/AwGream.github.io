2012. évi LXXXVI. törvény indokolása

a munka törvénykönyvéről szóló 2012. évi I. törvény hatálybalépésével összefüggő átmeneti rendelkezésekről és törvénymódosításokról

-----STARTING---POINT---ALTALANOS--- 

1. A munka törvénykönyvéről szóló 2012. évi I. törvény (a továbbiakban: Mt.) rendelkezései értelmében az Mt.-hez kapcsolódó módosító és átmeneti rendelkezésekről önálló törvény rendelkezik. A módosítás e törvényi rendelkezés végrehajtását szolgálva tartalmazza mindazokat a szabályokat, amelyek részben a 2012. július 1-jén hatályba lépő az új szabályozásra való áttérés menetét, részben az Mt. által érintett egyéb törvények módosítását célozzák. Utóbbi körében összesen 66 érintett törvény módosítása szükséges azzal, hogy számos törvény esetén csak szövegcserés módosításra vagy az új jogszabályi hivatkozások megjelölésére kerül sor.

A törvény emellett - szűk körben - az Mt. egyes rendelkezéseit is érinti. Ezek módosítására elsősorban szövegpontosító, a jogalkalmazást segítő céllal kerül sor. Az Mt. rendelkezéseit érintő módosítások másik csoportját olyan normaszöveg pontosítások és részben kiegészítések jelentik, amelyek a munkajogi tárgyú európai jogi irányelveknek való, illetve az irányelvek alapján kialakult európai bírósági döntéseknek való még teljesebb megfelelést szolgálják. Nem vitás ugyanis, hogy az Mt.-nek az Európai Unió jogrendjével való maradéktalan összhangját biztosítani kell.

2. Az Mt.-hez kapcsolódó átmeneti rendelkezések abból indulnak ki, hogy az új munkajogi szabályokat a hatálybalépésekor fennálló jogviszonyokra is alkalmazni kell. Ennek elvi indoka, hogy a korszerűsített szabályozás gyakorlati alkalmazásából származó előnyök mihamarabb érvényesüljenek. Ezt a megoldást gyakorlati megfontolások is indokolják, ugyanis jelentős nehézséget okozna, ha hosszabb időn át egyidejűleg (párhozamosan) kellene alkalmazni a korábbi és az új munkajogi szabályokat.

A zavartalan átmenet érdekében ugyanakkor a törvény - az adott jogintézmények jellegéből fakadó - sajátos átmeneti rendelkezéseket tartalmaz, szem előtt tartva azt a jogállami követelményt, hogy az új szabályozásnak visszamenőleges hatálya nem lehet. Ezért az egyoldalú jognyilatkozatra - így különösen és értelemszerűen a munkaviszony megszüntetésére irányuló felmondásra is - a közlésének időpontjában hatályos rendelkezések az irányadók. A törvény tehát a jogszabály visszaható hatályának általános tilalmából indul ki, ugyanakkor nem tekinti e tilalomba ütközőnek a fennálló jogviszonyokban való alkalmazást, hiszen ez a tartós jogviszonyok, így a munkaviszony tekintetében a korábbi jogalkotásban is alkalmazott megoldás volt.

További lényeges elvi szempont volt a törvény szerinti rendelkezések meghatározásánál, hogy a munkajogi szabályozás változása a munkavállalók lényeges jogait és alapvető érdekeit ne sértse. Ebből következően a törvény alkalmazni rendeli például az iskolarendszerű képzésben résztvevők javára a 2012. június 30. napján hatályos rendelkezésekben biztosított munkaidő-kedvezményeket.

A munkavállalók érdekét (a jelenlegi szabályozás által biztosított munkabér mértékének megtartását) szolgálja továbbá a törvényben foglalt azon rendelkezés, miszerint változatlan feltételek melletti foglalkoztatás esetén - az átalány összege nem lehet alacsonyabb a munkavállaló részére az utolsó tizenkét naptári hónapban kifizetett bérpótlék havi átlagánál, illetőleg a bérpótlékot is magában foglaló alapbér megállapítása esetén, az alapbér nem lehet alacsonyabb a munkavállaló részére az utolsó tizenkét naptári hónapban kifizetett bérpótlék havi átlaga és a megállapítás időpontja szerinti alapbér együttes összegénél.

3. Az Mt. hatálybalépése szükségessé teszi több más törvény módosítását. A módosítások többségére egyrészt azért van szükség, mert a törvények jelentős része hivatkozik a jelenleg hatályos Munka Törvénykönyvéről szóló 1992. évi XXII. törvény különböző szakaszaira, így az Mt. hatálybalépésével szükséges e hivatkozásoknak az új szabályozáshoz történő igazítása. A módosítások másik része érdemi jellegű, azokra az új munkajogi szabályok által alkalmazott új jogintézmények, illetve a régi jogintézmények változása miatt kerül sor.

4. A törvény - a módosító és hatályon kívül helyező rendelkezések révén - az Mt.-t beilleszti a jogrendszerbe, harmonizálja az új munkajogi szabályozást a jogi környezetével. A lényegesebb, érdemi változások a következők:

a) A közalkalmazottak jogállása - más jogállási törvényekkel összehasonlítva - jellegét tekintve talán a legközelebb áll a munkaviszonyhoz. Ezt a körülményt támasztja alá, hogy a közalkalmazottak jogállásáról szóló törvény eddig is számos tekintetben a Munka Törvénykönyvének rendelkezéseitől való eltéréseket határozta meg, emellett jellemzően a Munka Törvénykönyvének rendelkezéseit engedte érvényesülni. A törvény azt is figyelembe veszi, hogy számos olyan munkakör kerül a közalkalmazotti jogviszony keretében ellátásra, amely a versenyszférában is megtalálható. Ugyanakkor a törvény változatlanul elismeri és fenntartja azt a megközelítést, hogy az állami, önkormányzati fenntartói foglalkoztatásnak vannak olyan sajátosságai és értékei, amelyek különös szabályozást igénylő rendelkezések megalkotását teszik szükségessé. Ezt támasztja alá, hogy közalkalmazotti foglalkoztatásra elsősorban az oktatási, egészségügyi, szociális, gyermekvédelmi, kulturális ágazatokban kerül sor, ahol az emberi erőforrásokkal való gazdálkodás és annak védelme különös figyelmet érdemel. Ugyanakkor a törvény egyes szabályozási tárgykörökben él a módosítás lehetőségével és egységesíti a munkaviszonyra és a közalkalmazotti jogviszonyra vonatkozó egyes jogintézmények szabályozását. E körben talán a törvény szerinti legjelentősebb változás a közalkalmazotti jogviszonyban a fegyelmi eljárás megszüntetése.

b) A törvény hatályon kívül helyezi a gazdasági társaságokról szóló 2006. évi IV. törvény 28. §-át. Ezzel megszűnik az a felesleges és bürokratikus korlát, amely a gazdasági társaságok számára indokolatlanul korlátozta a munkáltatói jogkör gyakorlója személyének meghatározását. Rendszertani megközelítésben egyébként sem szerencsés, hogy a gazdasági társaságokról szóló törvény tartalmazzon a munkáltatói jogkör gyakorlására vonatkozó korlátozó munkajogi előírásokat.

c) A köztulajdonban álló gazdasági társaságok takarékosabb működéséről szóló 2009. évi CXXII. törvény módosítása nagyobb lehetőséget biztosít az alapítói jogok gyakorlójának a vezetők javadalmazási feltételeinek megállapításában, illetve erőteljesebb állami beavatkozást tesz lehetővé a többségi köztulajdonban álló munkáltatók működésébe, korlátozva az egyéni és kollektív megállapodások lehetőségét.

d) A törvény tartalmazza az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló, 2009. június 18-i 2009/52/EK európai parlamenti és tanácsi irányelv 8. cikk (1) és (3) bekezdésével kapcsolatos jogharmonizációs kötelezettségnek eleget tevő rendelkezéseket. Az irányelv előírja, hogy a harmadik országbeli állampolgárok beutazásáról és tartózkodásáról szóló törvény szerinti tartózkodásra jogosító engedéllyel nem rendelkező harmadik országbeli állampolgár foglalkoztatása esetén, a fővállalkozó és valamennyi közbenső alvállalkozó az alvállalkozó munkáltatóval egyetemlegesen felel a harmadik országbeli állampolgár elmaradt munkabérének és egyéb járandóságainak, valamint ezek kifizetésének a harmadik országbeli állampolgár visszautazása szerinti országba történő megküldésével indokolt költségek megfizetéséért, ha tudott vagy kellő gondosság mellett tudhatott volna arról, hogy a foglalkoztatásra ilyen engedély nélkül került sor.

e) A törvény minden olyan jogállási törvény tekintetében, amelynél az Mt. „háttérjogszabály” meghatározza azokat a rendelkezéseket, amely eltérésekkel a munka törvénykönyvét alkalmazni kell. Ennek keretében a törvény tartalmazza - többek között - a nemzetbiztonsági szolgálatokról szóló 1995. évi CXXV. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény, a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény, a bíróságok szervezetéről és igazgatásáról szóló 2011. évi CLXI. törvény, a bírák jogállásáról és javadalmazásáról szóló 2011. évi CLXII. törvény, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény módosítását.

f) A törvény annak érdekében, hogy az Mt. évközi hatálybalépése ne jelentsen fölösleges adminisztrációs terhet és ne okozzon egyes jogintézmények (szabadság kiadása, távolléti díj számítása, munkaszerződéstől eltérő foglalkoztatás) esetén jogalkalmazási zavarokat, e körben 2012. december 31-ig a hatályos szabályokat engedi érvényesülni.

5. Jogharmonizációs jelentőségére tekintettel kiemelendő, hogy a törvény tartalmazza a légiközlekedésről szóló 1995. évi XCVII. törvény módosítását is.

Ismeretes, hogy a polgári légiközlekedésben dolgozó hajózó személyzet és légiutas-kísérő repülési idejére és pihenőidejére a 3922/91/EGK tanácsi rendeletnek a kereskedelmi célú repülőgépes közlekedési szolgáltatásokra alkalmazandó közös műszaki követelmények és közigazgatási eljárások tekintetében történő módosításáról szóló, 2008. augusztus 20-i 859/2008/EK bizottsági rendelet (a továbbiakban: Rendelet), valamint a polgári légiközlekedés mobil munkavállalói munkaidejének szervezéséről szóló európai megállapodást kihirdető 2000/79/EK irányelv tartalmaz európai uniós jogi előírásokat. Az utóbbi irányelv jogharmonizációja korábban már megtörtént, a törvény az erre vonatkozó szabályokat nem érinti.

A Rendelet előírásai az Európai Unió tagállamaiban kötelező érvényűek és közvetlenül hatályosulnak, de a Rendelet nem zárja ki, hogy a tagállamok a hajózó személyzet és a légi-utaskísérők repülési és szolgálati idejével kapcsolatos korlátozásokra és a pihenési követelményekre vonatkozó nemzeti rendelkezéseket alkalmazzanak, ha a nemzeti rendelkezések által megállapított korlátok a Rendelet III. mellékletének Q. részében megállapított felső korlátok alatt és alsó korlátok felett vannak.

Az európai uniós rendelkezések betartása mellett olyan ágazati szabályozás kialakítása vált szükségessé, amely képes a légiközlekedésről szóló törvény hatálya alá tartozó légitársaságok európai versenyképességét hatékonyan erősíteni. A versenyképesség feltételei közé tartozik a munkáltató számára az európai uniós jogi előírásoknak megfelelő, de az Mt. előírásainál rugalmasabb, a légiközlekedési ágazat igényeihez igazodó jogi szabályozás kialakítása is, természetesen a munkavállalók pihenéshez, regenerálódáshoz való jogának, a légiközlekedés biztonságának biztosítása mellett, a Rendelet szabályait alapul véve. Ilyennek minősül például a napi repülési szolgálati időnek a hajózó személyzet és a légi-utaskísérők számának növelésével történő meghosszabbítása, az ún. szünetet tartalmazó szolgálat engedélyezése. Erre alapozottan, a hajózó munkavállalók munka- és pihenő idejének meghatározását a törvény a légiközlekedésről szóló törvény módosításával új rendelkezésekkel egészíti ki.

Az európai uniós rendelkezések (Single European Sky jogszabálycsomagok) egyfelől számos feladatot rónak a léginavigációs szolgáltatókra, másfelől versenyhelyzetbe hozzák ezeket. Mindezek miatt szükségessé vált az Mt. 298. §-a szerinti törvényi szintű eltérés lehetőségével élve olyan ágazati szabályozás kialakítása, amely képes a magyar szolgáltató európai versenyképességét hatékonyan erősíteni. A versenyképesség feltételei közé tartozik a munkáltató számára rugalmasabb foglalkoztatást lehetővé tevő, illetve a repülésbiztonság további fejlesztését támogató, ugyanakkor a munkavállalók érdekeit is figyelembe vevő jogi szabályozás kialakítása.

Ennek megfelelően a törvény a légiközlekedésről szóló törvényt a légiforgalmi szolgálatoknál léginavigációs szolgáltatásokat nyújtó, illetve a léginavigációs szolgáltatások nyújtását közvetlenül támogató munkakörökben foglalkoztatott munkavállalókra vonatkozó külön rendelkezésekkel egészíti ki.

-----STARTING---POINT---RESZLETES---

Az 1. §-hoz

A más jogszabályban történő hivatkozás könnyítését szolgálja a törvény rövidített megjelölésének meghatározása.

A 2. §-hoz

Az Általános indokolásban kifejtett elvi és gyakorlati szempontok alapján az (1) bekezdés az Mt. szabályait rendeli alkalmazni a hatálybalépésekor fennálló munkaviszonyokban. E rendelkezés alól azonban több kivétel érvényesül, amelyeket a 2-18. §-ok határoznak meg. A munkaviszony teljesítése és megszüntetése szempontjából a munkáltató, illetve a munkavállaló egyoldalú jognyilatkozatának (utasítás, felmondás, azonnali hatályú felmondás, stb.) különös jelentősége van. Az általános jogelvekből kiindulva a (2) bekezdés akként rendelkezik, hogy az ilyen egyoldalú jognyilatkozatokra a közlésükkor hatályos rendelkezéseket kell alkalmazni. A hatályos Munka Törvénykönyve (1992. évi XXII. törvény) az egyoldalú kötelezettségvállalásról nem rendelkezik, így értelmezési nehézséget okozhat annak meghatározása, hogy az Mt. 16. § és 17. §-a az Mt. hatálybalépését megelőzően tett kötelezettségvállalásra és munkáltatói szabályzatra mennyiben alkalmazható. Az egyértelmű gyakorlat kialakítása érdekében a (3) bekezdése előírja, hogy az új szabályozás szerinti rendelkezések a korábban közölt kötelezettségvállalásra és munkáltatói szabályzatokra is alkalmazandók. A (4) bekezdés a hatályos Munka Törvénykönyve korábbi átmeneti rendelkezését ismétli meg.

A 3. §-hoz

Az Mt. 38. § (2) bekezdése a magyar munkajogban az Mt. hatálybalépéséig nem alkalmazott jogintézményt szabályoz a munkáltató személyében bekövetkező változás (a korábbi szóhasználattal: a munkáltatói jogutódlás) körében. A rendelkezés a 2001/23/EK irányelv 7. cikk (6) bekezdését veszi át, amely a tagállamok számára azt a kötelezettséget írja elő, hogy biztosítsák a munkavállalók számára a közvetlen előzetes tájékoztatást azokban az esetekben, amelyekben az átadással-átvétellel érintett munkavállalóknak - az irányelv megfogalmazásában: „önhibájukon kívül” - nincs képviselője. Az Mt. 38. § (2) bekezdése a munkáltatói tájékoztatási kötelezettség teljesítésének időpontjaként legkésőbb az átszállást megelőző tizenötödik napot jelöli meg. Mivel a korábbi szabályozás a munkáltatói tájékoztatási kötelezettségnek ezt a formáját nem ismerte, az Mt. 38. § (2) bekezdésében foglalt új kötelezettség teljesítése csak abban az esetben lehetséges (határidőben), ha az átszállásra legkorábban az Mt. hatályba lépését követően tizenöt nappal kerül sor. Korábbi átadás-átvétel esetében e kötelezettség - értelemszerűen - nem teljesíthető az Mt. szerint, ezért az átmeneti rendelkezés e kötelezettségre vonatkozó szabályt csak a hatálybalépéstől számított későbbi időponttól rendeli alkalmazni. A (2) és (3) bekezdés a gazdasági egység átvétele esetén a felmentés, végkielégítés szabályaira, továbbá a kollektív szerződés hatályával kapcsolatban határoz meg átmenteti rendelkezéseket.

A 4. §-hoz

Az Mt. 45. § (3) bekezdése értelmében nem jogszerű a munkahely olyan módon való megjelölése, amely csupán annak változó jellegére utal. Ebből következik, hogy az Mt. hatálybalépését megelőzően létrejött munkaszerződések ilyen kikötése érvénytelenné válik. Az ebből eredő jogbizonytalanság feloldása érdekében az (1) bekezdés szerint az érvénytelenné vált rendelkezés helyett a munkavállaló munkahelyének azt a helyet kell tekinteni, ahol munkáját szokás szerint végzi, azaz az érvénytelenné váló megállapodás helyett az Mt.-nek azt a szabályát kell alkalmazni, amely a munkahelyre vonatkozó megállapodás hiányában irányadó.

Az Mt. - a korábbi szabályozástól eltérően - lehetővé teszi a próbaidő meghosszabbítását. A (2) bekezdés ezért egyértelművé teszi, hogy ilyen kikötésnek csak az Mt. hatálybalépését követően kötött munkaszerződés esetén van helye.

Az Mt. 49. § (2) bekezdése új rendelkezésként elállási jogot biztosít a munkaszerződés megkötése és a munkaviszony kezdete közötti időszakban, arra az esetre, ha a körülményekben olyan lényeges változás következett be, amely a munkaviszony teljesítését lehetetlenné tenné vagy aránytalan sérelemmel járna. Az elállási jog gyakorlására a (3) bekezdés csak az Mt. hatályba lépését követően kötött munkaszerződés esetén ad lehetőséget. A felek tehát abban az esetben sem élhetnek a törvényes elállási jogukkal, ha a korábban megkötött munkaszerződés alapján az Mt. hatálybalépését követően, ám még a munkaviszony kezdetét megelőzően következne be a körülményeikben a lényeges változás.

Az 5. §-hoz

A hatályos Munka Törvénykönyve 115. §-a az iskolai rendszerű képzésben résztvevő munkavállaló részére a tanulmánya folytatásához kötelezően kiadandó szabadidőt biztosít. Ugyanakkor az Mt. a munkaidő-kedvezményeket e körben eltérően szabályozza. Ettől függetlenül indokolt, hogy a hatályos szabályozás ismeretében, az Mt. hatálybalépését megelőzően megkezdett iskolai tanulmányok folytatására a korábbi feltételek a tanulmányok befejezéséig változatlanul érvényesüljenek, hiszen a munkavállaló ezek ismeretében kezdte meg és folytatja tanulmányait. Ezért a jelenlegi (2012. június 30. napján hatályos) szabályokat az Mt. hatálybalépését megelőzően megkezdett, ebben az időpontban még folyamatban lévő tanulmányok tekintetében azok befejezéséig alkalmazni kell. Az alkalmazás kötelezettsége ugyanakkor időben nem korlátlan, legfeljebb a tanulmányoknak jogszabály vagy a tanulmányokat szervező intézmény (tipikusan törvényi felhatalmazás alapján kibocsátott intézményi szabályzat) által meghatározott időtartamáig tart. Ezt az időtartamot a tanulmányok megkezdésének időpontjától kell számítani.

A 6. §-hoz

A munkavállaló vétkes kötelezettségszegéséhez fűződő hátrányos jogkövetkezmény (Mt. 56. §) - mint általában a jogellenes magatartást szankcionáló más joghátrány - a kötelezettségszegéskor hatályos szabályok szerint alkalmazható. E szabályból következik, hogy az Mt. hatálybalépését megelőzően megvalósított kötelezettségszegés esetében a hatályos Munka Törvénykönyve 109. §-ában, illetve az annak alapján létrejött kollektív szerződésben meghatározott hátrányos jogkövetkezmények alkalmazhatók (a kollektív szerződésben meghatározott szabályok szerint). E kötelességszegések gyakorta úgy valósulnak meg, hogy a kötelességszegés - esetleg hosszabb időn keresztül - jogellenes állapotot tart fenn. Ebben a tényállásban a kötelességszegés megvalósulásának időpontja a jogellenes állapot megszűnésének a napja és ezért az Mt. alapján lehetséges a hátrányos jogkövetkezmény alkalmazása. Nem zárható ki ugyanakkor az sem, hogy a hatályos Munka Törvénykönyve kerüljön alkalmazásra, hiszen a kötelességszegő magatartás (a jogellenes állapot) már az Mt. hatályba lépését megelőzően fennállott. Mivel az Mt. 56. § (3) bekezdése alapján az Mt. 78. § (2) bekezdésében meghatározott határidőkre vonatkozó szabályok alkalmazandók, e határidők számítására vonatkozó szabályok abban az esetben irányadók, ha a kötelezettségszegés az Mt. hatályba lépését követően valósul meg vagy a jogellenes állapot azt követően is (folyamatosan) fennáll.

A 7. §-hoz

Figyelemmel a jogállamiság követelményeire, valamint az általános jogelvekre, a munkaviszony megszűnésének és megszüntetésének feltételeire és jogkövetkezményeire, a megszűnéskor, illetve a megszüntetéskor hatályos rendelkezéseket kell alkalmazni, ugyanis a szabályozásnak visszamenőleges hatálya nem lehet.

A hatályos Munka Törvénykönyve a munkaviszony megszüntetésének jogcímeiként - többek között - megjelöli a rendes, illetve a rendkívüli felmondást. Az Mt. e jogintézmények megnevezését megváltoztatja és helyettük a felmondást, illetve az azonnali hatályú felmondást alkalmazza.

A végkielégítésre való jogosultság szempontjából a hatályos Munka Törvénykönyve figyelembe veszi a sorkatonai szolgálat tartamát is. Az átmeneti rendelkezés indoka, hogy a végkielégítés mértékének alapjául szolgáló időtartamba a korábbi sorkatonai szolgálat tartama is beszámításra kerüljön.

Az emberi reprodukciós eljárással összefüggő kezelésre tekintettel biztosított felmondási védelemre állapít meg a (4) bekezdés átmeneti szabályt, mely alapján nem a kezelés kezdetéhez igazodik a védelem, hanem az Mt. hatálybalépéséhez, így a folyamatban lévő kezelések esetén a védelem időpontja kitolódik 2012. december 31. napjáig. A hatályos Munka Törvénykönyve szerint a felmondási idő legalább 30 nap, az egy évet azonban nem haladhatja meg. Az Mt. szerint a felmondási idő tartama legfeljebb 6 hónap lehet, ha munkaviszonyra vonatkozó szabály vagy a felek megállapodása az Mt. 69. § (3) bekezdésében foglaltnál hosszabb felmondási időt állapít meg. Az átmeneti rendelkezés indoka, hogy az új munkajogi szabályokat általában a hatálybalépésekor fennálló jogviszonyokra is alkalmazni kell, ám az Mt. 69. § (3) bekezdése alapján megállapított felmondási idő alkalmazására csak abban az esetben kerülhet sor, ha a felek az Mt. hatályba lépését követően kötöttek ilyen tárgyú munkaszerződést, illetve esetleg a korábban megkötött munkaszerződést ilyen tartalommal módosították.

Az Mt. csoportos létszámcsökkentésre vonatkozó szabályait abban az esetben kell alkalmazni, ha az üzemi tanács ezzel összefüggő tájékoztatására 2012. június 30-át követően kerül sor. Az ezt megelőzően megkezdett csoportos létszámcsökkentésre irányuló eljárásban a hatályos Munka Törvénykönyve rendelkezései irányadók.

Az Mt. 78. §-a a munkaviszonyból származó kötelezettségszegések esetében alkalmazható azonnali hatályú felmondás jogintézményét szabályozza, tartalmilag a korábbi munkajog rendkívüli felmondásához hasonlóan. A 6. §-ban foglalt szabály az említett tényállásban azt az anyagi jogi szabályt rendeli alkalmazni, amely a kötelességszegés (magatartás) megvalósulásának időpontjában hatályban van. Ebből az is következhet, hogy a felek az Mt. hatálybalépését követően közölnek a hatályos Munka Törvénykönyve 96. §-ának (az annak alapján megszületett kollektív szerződésnek vagy a felek megállapodásának) megfelelő rendkívüli felmondást. A bírói gyakorlatban - amint erre a törvény 6. §-ához fűzött indokolás is utal - számos olyan esetet ismer, amelyekben a korábbi rendkívüli felmondás, illetve az Mt. szerinti azonnali hatályú felmondás ún. folyamatosan és tartósan fennálló tényállásban valósul meg. Ha az ilyen kötelezettségszegések (magatartások) az Mt. hatálybalépésének napját követően is (folyamatosan) fennállnak, úgy az Mt. szerinti azonnali hatályú felmondás közlésére is van mód.

A 8. §-hoz

Az átmeneti rendelkezés a foglalkoztatási viszonyok kiszámíthatósága érdekében biztosítja, hogy az Mt. hatálybalépését megelőzően elrendelt munkaidőkeretre, illetve munkaidő-beosztásra az elrendeléskori, illetve beosztás közlésekori szabályok legyenek az irányadók.

Az Mt. 109. § (1) bekezdése a naptári évenként elrendelhető rendkívüli munkaidő mértékét 250 órában állapítja meg. Az év közbeni hatályba lépésre tekintettel szükséges ennek arányosítása e § (2) bekezdésének megfelelően.

A hatályos Munka Törvénykönyve 117/C. § beiktatatásra 2009. június 1. napi hatállyal került sor. A rendelkezés az akkor kibontakozó, számos munkáltató működését érintő gazdasági válságra adott (egyik) jogalkotói reakció volt, amely lehetővé tette a felek számára, hogy a munkaidő mértékét, illetve beosztását - átmenetileg - az általános munkajogi szabályoktól való eltéréssel a válság nyomán kialakuló gazdasági követelményekhez igazítsák. A hatályos Munka Törvénykönyve 127/A. § beiktatására 2007. július 1. napi hatállyal került sor elsősorban azzal a céllal, hogy a kollektív szerződés hatálya alatt nem álló munkáltatóknál a felek megállapodása alapján lehetővé tegye a rendkívüli munkavégzés mértékének növelésére irányulóan. Mindkét említett jogintézmény keretében tehát a munkáltató és a munkavállaló között az Mt. hatálybalépését megelőzően határozott időtartamra szóló megállapodások jöttek, illetve jöhettek létre a munkaidőt, munkaidő-beosztást, illetve rendkívüli munkavégzés időtartamát illetően.

Az Mt. ilyen jellegű megállapodások lehetőségét nem ismeri. A § (3) bekezdése cálja, hogy a korábban létrejött megállapodások a megkötésük időpontjában hatályos szabályok alkalmazása mellett menjenek teljesedésbe. A hatályos Munka Törvénykönyve 117/C. § alapján létrejött megállapodások esetében a § (4) bekezdése alternatív megoldást kínál arra az esetre, ha a felek a korábban megkötött megállapodást - az Mt. hatályba lépésére tekintettel - meg kívánják szüntetni. A megszüntetéskor vagy elszámolnak egymással az általános szabályok szerint, vagy megállapodhatnak abban is, hogy a munkáltató az Mt. hatályba lépését követően 2012. július 31. napjáig elrendelt munkaidőkeretben (elszámolási időszakban) figyelembe veszi a ténylegesen teljesített munkaidő-többletet vagy az általánoshoz képest rövidebb tényleges teljesítést (azaz növeli vagy csökkenti a munkavállaló által teljesítendő beosztás szerinti munkaidőt).

A § (5)-(6) bekezdései az egységes szabályozás érdekében a gyermek gondozása céljából igénybe vett fizetés nélküli szabadsággal kapcsolatban állapítanak meg átmeneti rendelkezéseket, így a törvény az egyes munkaügyi tárgyú és más kapcsolódó törvények jogharmonizációs célú módosításáról szóló 2011. évi CV. törvény által megállapított, a szabadság pénzbeni megváltására véghatáridőt állapít meg.

A 9. §-hoz

Az Mt. a korábbi személyi alapbér fogalom helyett az alapbér fogalmát használja, illetve megszünteti az átlagkereset-számítás intézményét. Az átmeneti szabály az Mt. hatálybalépését megelőzően alkalmazott (korábbi) fogalmaknak a törvény erejénél fogva való felváltására irányul annak érdekében, hogy a változás a gyakorlat számára zavart ne okozzon. A törvény természetesen nem zárja ki, hogy akár munkaviszonyra vonatkozó szabály, akár a felek megállapodása a távolléti díj számítására vonatkozó rendelkezésektől (Mt. 148-152. §-ok) - az eltérés törvényes lehetőségeinek korlátai között - eltérjen.

Annak érdekében, hogy a munkavállalót az Mt. hatálybalépése okán keresetveszteség ne érhesse, a § (2)-(3) bekezdése a bérpótléknak az alapbérbe első alkalommal történő beépítésekor, illetve eseti elszámolás helyetti átalány alkalmazásakor a munkavállaló utolsó tizenkét havi bérpótlékának átlagát rendeli figyelembe venni. Magától értetődő, hogy a védelmi szabály alkalmazása csak abban az eseten jön szóba, ha a foglalkoztatási feltételek (azaz a pótlék megállapításának alapjául szolgáló körülmények) a módosítást követően is változatlanul fennállnak. A Mt. által szabályozott pótlékok közül a (2) bekezdés alapján a szabály alkalmazásakor valamennyi pótlékot figyelembe kell venni, ám nem kell érvényesíteni az alkalmazáskor azt a pótlékot, amelyet az Mt. a hatálybalépését követően már nem biztosít a munkavállaló számára. Ilyennek minősül különösen a megszakítás nélküli munkarend pótléka, mivel az Mt. (önmagában) a munkáltató működésének ezt a sajátosságát nem tekinti a törvény alapján pótlékra jogosító körülménynek, hiszen ilyenként csak a munkavégzésnek (nem a munkáltatói működési rendnek) valamely sajátosságát ismeri el.

Ugyanakkor a törvény a jogszabályban elvárt bérelemeléshez kapcsolódóan különös szabályt is tartalmaz. Ennek lényege, hogy a munkabérek nettó értékének megőrzését szolgáló elvárt béremelés teljesítése esetén nem az utolsó 12 hónap, hanem az elvárt béremelés végrehajtásának időpontjától számított időszak pótlékkifizetéseit kell figyelembe venni a nettó bérek szintjének további biztosítása érdekében. Fontos kiemelni, hogy ez a rendelkezés nem érinti azt a szabályt, miszerint az elvárt béremelés a végrehajtását követően - a bérpótlékokra vonatkozó törvényi változásokhoz kapcsolódóan is - akkor tekinthető továbbra is teljesítettnek, ha a rendszeres bérpótlék mértékének csökkentése más rendszeres bérelem növelésével ellentételezésre kerül.

Az Mt. 156. §-a a munkabér védelmének intézményrendszere körében az egyenlőtlen munkaidő-beosztás esetében alkalmazandó munkabér-elszámolási szabályokat határozza meg (az órabéres díjazás esetében). Ezek alkalmazására csak az Mt. hatálybalépését követően elrendelt munkaidő-keret vagy közölt munkaidő-beosztás esetén kerülhet sor. Az elszámolási szabály tehát a munkaidő meghatározásának időpontjához igazodik.

A 10. §-hoz

A munkajogi kártérítési felelősség jogalapjára és mértékére a károkozáskor hatályos szabályok alkalmazása indokolt. Elsősorban foglalkozási betegség bekövetkezése esetén azonban a károkozás időpontja nem állapítható meg pontosan, ezért a § kisegítő szabályként - ha a károkozó magatartás (esemény) időpontja nem állapítható meg - a kár bekövetkezésének időpontjában hatályos rendelkezések alkalmazását rendeli. A törvény 16. §-a a munkajogi igény érvényesítésének (eljárási természetű) szabályairól rendelkezik. Ezek tekintetében az átmeneti szabály beiktatása nem indokolt, ezért az Mt. hatálybalépését követően érvényesített igény az Mt. rendelkezései szerint érvényesíthető abban az esetben is, ha a kártérítés jogalapjára, illetve mértékére a hatályos Munka Törvénykönyve az irányadó. A törvény 16. § (3) bekezdése alapján az igényérvényesítés határidejére az igény keletkezésekor hatályos, azaz adott esetben a hatályos Munka Törvénykönyvében meghatározott rendelkezések irányadók. A kártérítési felelősség körében ennek általában gyakorlati jelentősége nincs, hiszen a bíróság előtti igényérvényesítés a korábbi és az új szabályok szerint is az elévülési időn belül lehetséges. A kártérítési igénynek a munkáltató által a hatályos Munka Törvénykönyve 173. § (2) bekezdése alapján ún. határozattal való érvényesítése esetében, ha a kollektív szerződés az igény érvényesítésére határidőt állapított meg, úgy az Mt. hatálybalépését megelőző igényérvényesítésre e határidő alkalmazandó. Az Mt. 286. § (3) bekezdéséből következően a munkáltatói kárigény elévülési ideje lerövidíthető. Az erre irányuló korábbi kollektív szerződéses rendelkezés érvényességét az Mt. hatálybalépése nem érinti, ezért ez a munkáltatói igény az Mt. hatálybalépését követően is a kollektív szerződés szerinti elévülési időn belül érvényesíthető.

A 11. §-hoz

Az Mt. 205. § (1) bekezdése - a felmondási idő és a végkielégítés tekintetében - a köztulajdonban álló munkáltatók esetében meghatározott szabályozási tárgykörökben eltérést nem engedő szabályozást tartalmaz. Az Mt. hatálybalépését megelőzően megkötött megállapodások érvényességét azonban a korlátozó szabály nem érinti, a jogszabályba ütköző megállapodások semmissége csak az Mt. hatálybalépését követően megkötött megállapodások tekintetében érvényesül az Mt. rendelkezései alapján.

A törvény az Mt.-t módosító rendelkezései körében ugyanakkor - meghatározott tárgykörben, illetve indokkal - kivételes jelleggel változatlanul érvényesnek ismeri el az ún. rövidebb teljes munkaidőre irányuló megállapodásokat. A törvény szerint ugyanis, az egészségi ártalom vagy veszély kizárása érdekében az Mt. hatálybalépését követően megkötött, rövidebb teljes munkaidőre irányuló megállapodások érvényesek lesznek, illetőleg a korábban megkötött ilyen tárgyú megállapodások érvényességét sem érinti az Mt. hatálybalépése. Ha azonban a felek ilyen szerződéses cél nélkül állapodtak meg a rövidebb teljes munkaidőben, úgy e megállapodásuk az Mt. 205. § (2) bekezdésébe ütközik, ezért érvénytelenné válik.

A (2) bekezdés az egységes szabályozás érdekében az egyes munkaügyi tárgyú és más kapcsolódó törvények jogharmonizációs célú módosításáról szóló 2011. évi CV. törvény által, a munkaerő-kölcsönzés tekintetében a kikölcsönzés kezdő időpontjára megállapított átmeneti rendelkezést tartalmazza.

A 12. §-hoz

Az Mt. a jogszabály alapján határozott időre létesített versenytilalmi megállapodásra és természeténél fogva az ugyancsak határozott időtartamra létrejött tanulmányi szerződésre vonatkozó hatályos szabályokhoz képest több tekintetben eltérő rendelkezéseket tartalmaz. A felek szerződéses szabadságából következik, hogy e rendelkezések - eltérően a munkaviszonyra vonatkozó általános szabálytól - csak az Mt. hatálybalépését követő megállapodásokra legyenek irányadók. Természetesen e rendelkezés nem zárja el a feleket attól, hogy az Mt. hatálybalépését megelőzően létrejött versenytilalmi megállapodást vagy tanulmányi szerződést az új szabályozáshoz igazítva módosítsák.

A 13. §-hoz

Az (1) bekezdés az Mt. 260. § (3) bekezdése alapján kizárólag az üzemi tanács elnökét megillető felmondásvédelmi szabály hatályát terjeszti ki méltányossági okból, illetve a visszaélésszerű munkáltatói magatartások megakadályozása érdekében - az Mt. hatálybalépését követő hat hónapos időszakra - az üzemi tanácsnak a hatályos Munka Törvénykönyve alapján megválasztott tagjára is. Ugyanakkor a később megválasztott üzemi tanácstagokra a felmondásvédelmi rendelkezés hatálya értelemszerűen már nem terjed ki.

A (2) bekezdés az üzemi tanács tagja megbízatásának megszűnése esetére állapít meg kisegítő szabályt.

A (3) bekezdés biztosítja 2012. december 31-éig az a)-d) pontban felsorolt intézkedések elleni munkajogi védelmet.

A 14. §-hoz

Az Mt. 273. §-a a szakszervezeti tisztségviselő munkajogi védelmének új szabályait állapítja meg. A védelem - hasonlóan a hatályos Munka Törvénykönyve megoldásához - a tisztségviselőt a megbízatásának megszűnését követő, törvényben meghatározott időszakra is megilleti. Az Mt. hatálybalépése ugyanakkor azzal a következménnyel jár, hogy a védett személyi kör - az Mt. 273. § (2)-(3) bekezdésében foglaltaknak megfelelően - változhat, mivel a védett szakszervezeti tisztségviselők száma a telephelyen foglalkoztatott munkavállalók létszámától függ. A törvény ezért - függetlenül attól, hogy az Mt. hatálybalépését követően védelemben részesülnek-e - a felmondásvédelmi szabályt mindazon tisztségviselők tekintetében fenntartja, akik 2012. június 30. napján a hatályos Munka Törvénykönyve 28. §-a szerinti védelemben részesülnek. Hasonlóan a törvény 13. §-ához, ebben az esetben is méltányossági, illetve a munkáltatói visszaéléseket megakadályozó szabály beiktatásáról van szó.

Az Mt. 274. § (2) bekezdése a szakszervezetet megillető ún. munkaidő-kedvezmény mértékét határozza meg, mégpedig oly módon, hogy azt a szakszervezeti tagoknak a naptári év január 1. napján fennálló létszámához köti. E létszám megállapítása a hatályos Munka Törvénykönyve alapján szükségtelen volt, ezért a törvény az Mt. hatályba lépését követő hat hónapra a 2012. január 1-jei állapotot rendeli figyelembe venni. A taglétszámról a szakszervezetnek nyilatkoznia kell. A munkaidő-kedvezmény a nyilatkozat közlését követően vehető igénybe.

A 15. §-hoz

Az (1) bekezdés azt a jogalkotói szándékot tükrözi, hogy az Mt. hatálybalépésével a korábban megkötött kollektív szerződések esetében ne álljon be az érvénytelenség (azonnal) abból az okból, hogy az azt megkötő felek kollektív szerződéskötési képessége az Mt. alapján hiányozna. E kollektív szerződések tehát hatályban maradhatnak azzal, hogy az Mt.-be ütköző (és ezért semmis) egyes rendelkezéseik nem alkalmazhatók. Az átmeneti szabály tehát csupán az alanyi kellék elvesztésének esetét kívánja rendezni, nem pedig azt kívánja kimondani, hogy az egyébként az Mt. eltérést nem (vagy csak meghatározott módon, illetve irányba) engedő szabályába ütköző kollektív szerződéses rendelkezés az Mt. hatálybalépését követően (átmenetileg) érvényes maradhat.

A (2) bekezdés alapján az a kollektív szerződés, amelynek több szakszervezeti alanya van (azaz az egyik alanyi oldalon többesség állt elő), mindaddig érvényes és hatályos maradhat, ameddig legalább egy szakszervezet rendelkezik az Mt. szerinti kollektív szerződéskötési képességgel. A törvény az Mt.-t is kiegészíti az ezekre a tényállásokra irányadó anyagi jogi szabályokkal, amelyek nem átmeneti jellegűek, hanem a kollektív szerződéskötési képesség elvesztése jogkövetkezményeinek általános szabályát tartalmazzák.

A 16. §-hoz

A munkajogi igény érvényesítésére vonatkozó eljárási természetű rendelkezések alkalmazásának általános szabályát az (1) bekezdése rögzíti. Eszerint az igényérvényesítésre az Mt. szabályait kell alkalmazni az Mt. hatálybalépését követően abban az esetben, ha az igény érvényesítésére ezt követően kerül sor. A (2) bekezdés ez alól az általános szabály alól egy tárgykörben teremt kivételt, nevezetesen a hatályos Munka Törvénykönyvének az igényérvényesítési határidőkre vonatkozó szabályait rendeli alkalmazni abban az esetben, ha az igény az Mt. hatálybalépését megelőzően keletkezett. A (3) bekezdése ugyanakkor a kollektív munkaügyi viták elbírálására - mivel ezeknél az esedékesség időpontja általában nem, illetve gyakorta bizonytalanul állapítható meg - a kezdeményezés időpontjában hatályos rendelkezések alkalmazását írja elő.

A 17. §-hoz

Az Mt. a közeli hozzátartozó fogalmát nem alkalmazza. E fogalmat az Mt. 294. § (1) bekezdés b) pontja alapján a hozzátartozó fogalma váltja fel. A hatályos Munka Törvénykönyve, illetve az annak alapján kötött egyéni és kollektív megállapodások ugyanakkor számos esetben tartalmaz(hat)nak a korábbi fogalom-használatot tükröző rendelkezést. Ezeknek a törvény erejénél fogva való felváltására irányul a törvény átmeneti rendelkezése. A törvény azért nem általában a munkaviszonyra vonatkozó szabályokra utal, mert e körben - magától értetődően - nem valamennyi jogszabály fogalom-használatának korrekciójára irányul, hanem csak a hatályos Munka Törvénykönyvére.

A 18. §-hoz

Az Mt. 295-297. §-a a külföldi munkáltató által Magyarország területén foglalkoztatott munkavállaló jogviszonyára vonatkozó sajátos rendelkezéseket tartalmaz a 96/71/EK irányelv átvétele érdekében. E szabályok alkalmazására csak akkor kerülhet sor, ha a szolgáltatásnak a Magyarországon történő teljesítésére irányuló megállapodás az Mt. hatálybalépését követően jött létre, illetve ennek révén a magyarországi foglalkoztatásra (azaz a munkavállaló Magyarországra küldésére) is ezt követő időponttól kerül sor. A korábban létrejött megállapodások alapján a foglalkoztatásra a hatályos Munka Törvénykönyve 106/A-106/B. §-ok rendelkezései irányadók.

A 19. §-hoz

E rendelkezés az illegálisan tartózkodó harmadik országbeli állampolgárokat foglalkoztató munkáltatókkal szembeni szankciókra és intézkedésekre vonatkozó minimumszabályokról szóló, 2009. június 18-i 2009/52/EK európai parlamenti és tanácsi irányelv 8. cikk (1) és (3) bekezdésével kapcsolatos jogharmonizációs kötelezettségnek tesz eleget.

A polgári perrendtartásról szóló 1952. évi III. törvény módosítása

A 20. §-hoz

Az Mt. szerint a bedolgozói jogviszony is munkaviszony, ennek megfelelően szükséges a polgári perrendtartásról szóló 1952. évi III. törvény (a továbbiakban: Pp) azon szabályának módosítása, hogy milyen jogviszonyból származó perek minősülnek munkaügyi pernek. A törvény által tartalmazott módosítás a korábbi szabályozással ellentétben nem szabályozza részletesen, hogy milyen igények érvényesítése minősül munkaügyi pernek, viszont megteremti a lehetőségét annak, hogy törvény a Pp. által meghatározott ügyeken kívül más ügyeket is munkaügyi pernek minősítsen.

A törvény a korábbi szabályozással ellentétben minden munkaügyi perben előírja a tárgyalásnak a felek megegyezésére irányuló egyeztetéssel történő kezdését, ha a felek személyesen vagy képviselőik útján megjelentek.

A büntetések és az intézkedések végrehajtásáról szóló 1979. évi 11. törvényerejű rendelet módosítása

A 21. §-hoz

A törvény a Bvtvr. szabályai által tartalmazott hivatkozásokat az Mt.-nek megfelelően módosítja, valamint átvezeti a törvényerejű rendeleten az egyes jogintézmények elnevezésének változását is.

A közúti közlekedésről szóló 1988. évi I. törvény módosítása

A 22. §-hoz

A törvény a közúti közlekedésről szóló 1988. évi I. törvényt azért módosítja, mert az általa tartalmazott hivatkozásokat hozzáigazítja az Mt. szabályaihoz.

Az Mt. 110. §-a rendelkezésre állási időnek az ügyeletet és a készenlétet tekinti, ezért a rendelkezésre állási időt - mint az ügyeletnél nagyobb egységet - elegendő beemelni a szabályba annak figyelembe vételével, hogy az Mt. 134. §-ában indokolt az ügyeletet is feltüntetni a készenlét mellett, vagy helyettük a rendelkezésre állási idő nyilvántartásáról rendelkezni.

A sztrájkról szóló 1989. évi VII. törvény módosítása

A 23. §-hoz

A törvény a sztrájkról szóló 1989. évi VII. törvényt azért módosítja, mert az általa tartalmazott hivatkozásokat hozzáigazítja az Mt. szabályaihoz. A törvény továbbá összhangba hozza a sztrájkkal kapcsolatos jogviták elbírálására vonatkozó hatályos rendelkezéseket az Mt. 289. § (2) bekezdésében foglalt szabállyal. Ennek lényege, hogy a vitás kérdések gyors elbírálásának eljárásjogi határideje ne csupán az elsőfokú, hanem a másodfokú eljárásban is érvényesüljön.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 24. §-hoz

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvényt egyrészt a jogszabályi hivatkozások, valamint egyes jogintézmények nevének megváltozása miatt módosítja, másrészt átvezeti a törvényen az ellátások nevének az elmúlt években bekövetkezett változása miatt szükségessé vált és még eddig át nem vezetett módosításokat.

A csődeljárásról és a felszámolási eljárásról szóló 1991. évi XLIX. törvény módosítása

A 25. §-hoz

A törvény a csődeljárásról és a felszámolási eljárásról szóló 1991. évi XLIX. törvényt egyrészt azért módosítja, mert az általa tartalmazott hivatkozásokat hozzáigazítja az Mt. szabályaihoz. Emellett, mivel az Mt. szerint az átlagkereset fogalmát a távolléti díj fogalma váltotta fel, ezért a törvény ennek megfelelően módosítja a törvény rendelkezéseit.

A közalkalmazottak jogállásáról szóló 1992. évi XXXIII. törvény módosítása

A 26. §-hoz

A közalkalmazottak jogállása - más jogállási törvényekkel összehasonlítva - jellegét tekintve talán a legközelebb áll a munkaviszonyhoz. Ezt a körülményt támasztja alá, hogy a közalkalmazottak jogállásáról szóló törvény eddig is számos tekintetben a Munka Törvénykönyvének rendelkezéseitől való eltéréseket határozta meg, emellett jellemzően a Munka Törvénykönyvének rendelkezéseit engedte érvényesülni. Ugyanakkor a törvény változatlanul elismeri és fenntartja azt a megközelítést, hogy az állami, önkormányzati fenntartói foglalkoztatásnak vannak olyan sajátosságai és értékei, amelyek különös szabályozást igénylő rendelkezések megalkotását teszik szükségessé. Ezt támasztja alá, hogy közalkalmazotti foglalkoztatásra elsősorban az oktatási, egészségügyi, szociális, gyermekvédelmi, kulturális ágazatokban kerül sor, ahol az emberi erőforrásokkal való gazdálkodás és annak védelme különös figyelmet érdemel.

Ennek megfelelően a törvény szerint a versenyszférához képest korlátozottabb marad az érdekegyeztetés szerepe, ugyanakkor a módosítás a törvény szerinti illetményrendszert nem érinti, azaz mind az alapilletmény, mind a közalkalmazottakat megillető pótlékok alapvetően a törvényen alapulnak.

Az ágazati érdekegyeztetés lefolytatására a miniszternek két lehetőséget biztosít a törvény: létrehozhat saját ágazati érdekegyeztető fórumokat (ezek nem csupán a munkajogi, hanem azok mellett az egyéb, ezzel összefüggő ágazati kérdéseket is tárgyalhatna), vagy a Közalkalmazottak Országos Munkaügyi Tanácsa keretei között folytatja le az ágazati érdekegyeztetést. A területi, települési szintű érdekegyeztetést - a saját fenntartásába tartozó intézmények tekintetében - a fenntartó folytatja le, amely lehet önkormányzat vagy állami szerv.

A gyakorlati tapasztalatok szerint túlszabályozott, szükségképpen bürokratikus és rugalmatlan, illetőleg jelentős mértékben indokolatlan a közalkalmazottak fegyelmi felelősségére vonatkozó szabályozás fenntartása. Ezért a törvény e jogintézményt megszünteti. Helyette a már eddig is létező rendkívüli felmentés eszközével élhet a munkáltató, ha a közalkalmazott a közalkalmazotti jogviszonyból származó lényeges kötelezettségét szándékosan vagy súlyos gondatlansággal jelentős mértékben megszegi, vagy egyébként olyan magatartást tanúsít, amely a közalkalmazotti jogviszony fenntartását lehetetlenné teszi.

A Munkavállalói Résztulajdonosi Programról szóló 1992. évi XLIV. törvény módosítása

A 27. §-hoz

A törvény a Munkavállalói Résztulajdonosi Programról szóló 1992. évi XLIV. törvény által tartalmazott, a Munka Törvénykönyvére történő hivatkozásokon átvezeti az Mt. hatálybalépése által szükségessé váló módosításokat, illetve egyes megszűnő fogalmaknak az új fogalmakkal történő felváltását.

A szociális igazgatásról és szociális ellátásokról szóló 1993. évi III. törvény módosítása

A 28. §-hoz

A törvény a szociális igazgatásról és szociális ellátásokról szóló 1993. évi III. törvény által tartalmazott hivatkozásokat hozzáigazítja az Mt. szabályaihoz.

A közoktatásról szóló 1993. évi LXXIX. törvény módosítása

A 29. §-hoz

A törvény a közoktatásról szóló 1993. évi LXXIX. törvény által tartalmazott hivatkozásokat hozzáigazítja az Mt. szabályaihoz.

A munkavédelemről szóló 1993. évi XCIII. törvény módosítása

A 30. §-hoz

A törvény a munkavédelemről szóló 1993. évi XCIII. törvény által meghatározott előírásokat hozzáigazítja az Mt. szabályaihoz. A törvény célja továbbá, hogy összhangba hozza a szabálytalansággal érintett munkáltatókról vezetett nyilvántartások tartalmát mind tényszerűen, mind jogszabályi alapon.

Az Önkéntes Kölcsönös Biztosító Pénztárakról szóló 1993. évi XCVI. törvény módosítása

A 31. §-hoz

Az Mt. 219. § (1) bekezdés c) pontja alapján, munkaerő-kölcsönzés esetén a kölcsönbeadó a munkabérre, annak védelmére és egyéb juttatásokra vonatkozó munka- és foglalkoztatási feltételeket a kölcsönbevevőnél fennálló viszonyok alapján biztosítja. Ez változást jelent az 1992. évi XXII. törvény szabályaihoz képest, ahol csak egy meghatározott időtartamnál hosszabb munkaerő kölcsönzés esetén rendeli el a kölcsönbevevő munkavállalóihoz képest az egyenlő bánásmódot. Szükséges ezért az Öpt. törvény szerinti módosítása. Továbbá a törvény által tartalmazott hivatkozásokat hozzáigazítja az Mt. rendelkezéseihez.

A Rendőrségről szóló 1994. évi XXXIV. törvény módosítása

A 32. §-hoz

Az Európai Parlament és a Tanács 1168/2011/EU rendelete (2011. október 25.) által módosított, az Európai Unió Tagállamai Külső Határain Való Operatív Együttműködési Igazgatásért Felelős Európai Ügynökség felállításáról szóló, 2004. október 26-i 2007/2004/EK rendelet végrehajtásához szükséges rendelkezéseket a Rendőrségről szóló 1994. évi XXXIV. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény és a harmadik országbeli állampolgárok beutazásáról és tartózkodásáról szóló 2007. évi II. törvény tartalmazza. A törvények azonban nem tartalmazzák a 2007/2004/EK rendelet végrehajtására vonatkozó jogharmonizációs klauzulát, ezért módosítás célja a jogharmonizációs klauzula beépítése e törvénybe. Egyebekben a módosítás a törvény által tartalmazott hivatkozásokat hozzáigazítja az Mt. rendelkezéseihez.

A bírósági végrehajtásról szóló 1994. évi LIII. törvény módosítása

A 33. §-hoz

A módosítás átvezeti a törvényen az Mt. hatálybalépése miatt szükségessé váló jogszabályi hivatkozásokat.

A Bérgarancia Alapról szóló 1994. évi LXVI. törvény módosítása

A 34. §-hoz

A módosítás a törvény által tartalmazott hivatkozásokat hozzáigazítja az Mt. rendelkezéseihez.

A légiközlekedésről szóló 1995. évi XCVII. törvény módosítása

A 35. §-hoz

A törvény rögzíti, hogy a 859/2008/EK európai bizottsági rendelet (a továbbiakban: Rendelet) a légiközlekedésről szóló törvénnyel (Lt.) és az Mt.-vel együttesen alkalmazandó.

A Rendelet előírásaival összhangban kerül meghatározásra a munkavégzés tartamának mértéke.

Bár a Rendelet korlátozza a napi repülési szolgálati idő maximális tartamát, de a légiközlekedési ágazatban követett gyakorlatnak megfelelően figyelembe veszi, hogy vannak olyan járatok, amelyek végrehajtása a Rendelet által meghatározott időintervallumon belül nem lehetségesek, ezért lehetővé teszi a napi repülési szolgálati időnek a hajózó személyzet és a légi-utaskísérők számának növelésével történő meghosszabbítását. A Rendelet a hajózó személyzet és a légi-utaskísérők számának növelésével meghosszabbított napi repülési szolgálati idő alkalmazásának engedélyezését a nemzeti légiközlekedési hatóságok feladatává teszi, jelen bekezdés meghatározza azokat a feltételeket, amelyek betartásával a Légügyi Hivatal a napi repülési szolgálati idő meghosszabbítás ezen módját engedélyezheti.

Az éves munkaidőkeret munkáltató általi egyoldalú elrendelésének lehetőségét az indokolja, hogy a Rendelet a szolgálati idő és a blokkidő vonatkozásában is éves korlátot állapít meg.

A légiközlekedési ágazat sajátossága, hogy a hajózó személyzet és a légi-utaskísérők olyan járatra vannak beosztva, amely nem az indulási helyen végződik és a következő járatra történő jelentkezésig az időt szállodában töltik, a szállodában töltött idő azonban a minimális pihenőidőnél rövidebb. A Rendelet speciális előírást tartalmaz erre az esetre és a nemzeti légiközlekedési hatóság jóváhagyásától teszi függővé az ún. szünetet tartalmazó szolgálat engedélyezését. A Lt. 29/E. § célja azon minimális feltételek meghatározása, amelyek fennállása esetén a Nemzeti Légiközlekedési Hatóság Légügyi Hivatala jóváhagyja a szünetet tartalmazó üzemelést.

A légiközlekedés biztonságának és folyamatosságának fenntartása mára már alapvető közszükséglet és társadalmi igény. Az Mt. különös rendelkezéseket tartalmaz a társadalmi közszükségletet kielégítő, rendeltetése folytán vasárnap és munkaszüneti napon is működő munkáltatók tekintetében. A jogviták megelőzése és az egyértelmű helyzet megteremtése érdekében az Lt. rögzíti a légiforgalom biztonsága érdekében a Magyar Állam által az Lt. 61/A. §-ban megalapított légiforgalmi szolgáltató Mt. 101. § (1) bekezdése és 102. § (2) bekezdése szerinti státuszát.

Az Mt. 53. §-a a munkaszerződéstől eltérő foglalkoztatás éves maximális időtartamát 44 beosztás szerinti munkanapban vagy 352 órában határozza meg a korábbi szabályozástól eltérően, amely a munkakörön kívüli foglalkoztatás különböző formáit évi 110 napban maximalizálta. A léginavigációs szolgáltatások nyújtásához a tevékenységének jellege (nemzetközi színtéren, határokon átnyúlóan nyújtott szolgáltatás), és a Single European Sky II. jogszabálycsomag hatásai (nemzetközi integrációs folyamatok) szükséges, hogy az Mt. főszabályához képest ágazati jogszabály biztosítson tágabb keretet a munkakörön kívüli foglalkoztatásra. A léginavigációs szolgáltatásokat végző munkavállalók tipikus szolgálati beosztása jellemzően napi 12 óra, ezért az éves órakeretet ennek figyelembevételével kerül meghatározásra.

A légiközlekedésben előfordulhatnak olyan vis maior esetek, amelyek előre nem jelezhetőek, és képesek napokra megbénítani vagy jelentősen csökkenteni a légiforgalmat. Ilyen esetek hatékony kezelésére szolgáló eszköz, hogy a munkáltató 5 nap szabadságot az Mt.-ben meghatározottnál rövidebb értesítési határidővel is kiadhat.

Az Mt. tanulmányi szerződés megkötését kizárólag a munkáltató és a munkavállaló között teszi lehetővé, azaz olyan személlyel, akivel nem áll munkaviszonyban, a munkáltató nem köthet tanulmányi szerződést. Az Mt. továbbra is öt évben maximalizálja azt az időszakot, amely alatt a képzés finanszírozásáért cserébe a munkavállalónak munkaviszonyát fenn kell tartania a munkáltatónál. A légiközlekedési iparágban több olyan munkakör is van, amelyek képzési költségei igen jelentős nagyságrendűek. Ilyen képzési költségek mellett az öt éves szerződéses időtartam nem elegendő a befektetett képzési költség megtérüléséhez. A jelentkezőktől több munkakör tekintetében nem várható el a szakszolgálati engedély megszerzéséhez szükséges tanfolyam finanszírozása. A jelentős képzési költségekre tekintettel ugyanakkor biztosítani kell azt, hogy ezek a költségek megtérüljenek. Indokolt ezért megteremteni a jogszabályi alapjait annak, hogy a léginavigációs szolgáltatásokat biztosító szervezet az érintett munkakörök betöltésre érdekében leendő munkavállalójával olyan szerződést köthessen, ami mindkét fél számára kellő biztonságot garantál, úgy, hogy a ledolgozási kötelezettség időtartamát összhangba hozza a megnövekedett költségekkel és a megváltozott társadalmi elvásásokkal.

A személyi jövedelemadóról szóló 1995. évi CXVII. törvény módosítása

A 36. §-hoz

A törvény biztosítja, hogy a munkavállaló az értékhatárhoz kötött adómentes és béren kívüli juttatásokból csak egyszeresen részesülhessen akkor is, ha egy munkakörre több munkáltatóval köt munkaszerződést.

A nemzetbiztonsági szolgálatokról szóló 1995. évi CXXV. törvény módosítása

A 37. §-hoz

A módosítás átvezeti a törvényen az Mt. hatálybalépése miatt szükségessé váló jogszabályi hivatkozásokat.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 38. §-hoz

1. A módosítás a törvény által tartalmazott hivatkozásokat hozzáigazítja az Mt. rendelkezéseihez.

2. A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) hatálya alá tartozó, a Nemzeti Közszolgálati Egyetemre vezényelt hivatásos állomány oktatói munkaköri besorolása a Hszt. alapján elvégezhető, az NKE-n rendszeresített alapbeosztások a Hszt. 342. § (1) bekezdés c) pontjában foglalt felhatalmazás alapján kormányrendeletben megállapíthatóak. A módosítás rendezi továbbá az egyetemre vezényelt hivatásos állományúak részére járó, illetve adható illetmény és különböző juttatások megállapítási és folyósítási feltételeit.

3. Míg azok, akiknek büntetőjogi felelősségét a bíróság valamely bűncselekmény elkövetése miatt megállapította, a mentesítést követő meghatározott idő elteltével szolgálati viszonyt létesíthetnek, addig a Hszt. 37/A. § (1) bekezdés g) pontja kimondja, hogy nem létesíthető szolgálati viszony azzal, aki korábban már állt hivatásos szolgálati viszonyban és az alábbi okokból szűnt meg:

- szolgálati viszony megszüntetése vagy lefokozás fenyítés kiszabásával [Hszt. 53. § f) pont];

- büntetőeljárás keretében szolgálati viszony megszüntetése, lefokozás, a szolgálati viszony keretében betöltött szolgálati beosztás ellátásához szükséges tevékenység folytatását kizáró foglalkozástól eltiltás vagy közügyektől eltiltás alkalmazásával [Hszt. 53. § g) pont] vagy

- a Hszt. 56. § (6) bekezdése alapján (a hivatkozott rendelkezés 2012. január 1. előtt a kifogástalan életvitel követelményének való meg nem felelés miatti alkalmatlanság alapján történő felmentésre utalt vissza, azonban a 2012. január 1-jei módosítást követően a Hszt. 56. § (6) bekezdése egy kivételt állapít meg a kifogástalan életvitel követelményének való meg nem felelés miatti alkalmatlanság alól).

A fenti megszűnési okok végleg kizárják a hivatásos állomány volt tagjával történő szolgálati viszony létesítésének lehetőségét. Figyelemmel arra, hogy még bűncselekmény elkövetése esetén is lehetőség van bizonyos idő elteltével szolgálati viszony létesítésére, indokolt volt a Hszt. módosítása. A közszolgálati tisztviselőkről szóló 2011. évi CXCIX. törvény 155. § (5) bekezdése is lehetővé teszi a hivatalvesztés fegyelmi büntetés esetén, 3 év elteltével a volt kormánytisztviselő államigazgatási szervnél történő újbóli alkalmazását. A törvény ehhez hasonlóan módosítja Hszt.-t.

4. A fegyveres szervek vezetőinek és vezető-helyetteseinek biztosítható vezetői juttatásokkal kapcsolatban a Hszt. sem rendelkezést, sem felhatalmazást nem tartalmaz. Indokolt e rendelkezésekkel kiegészíteni a Hszt.-t, ezáltal megteremtve a jelenleg a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény végrehajtásáról szóló 140/1996. (VIII. 31.) Korm. rendelet 67. §-ában található szabályozás jogalapját.

5. A Hszt. hatályos 264/A. §-a értelmében a rendőrség hivatásos állományú tagjaira megfelelően alkalmazni kell a Hszt. 322. § (2) bekezdését. A Hszt. 2011. december 31-ig hatályos 322. § (2) bekezdése szerint a Nemzeti Adó- és Vámhivatal külföldi szolgálati helyen szolgálatot teljesítő hivatásos állományú tagját naponta a belföldi napidíj 50%-ának megfelelő külföldi szolgálati helyi pótlék illeti meg.

A Nemzeti Adó- és Vámhivatalról szóló 2010. évi CXXII. törvény és egyes kapcsolódó törvények módosításáról szóló 2011. évi CXLI. törvény 2012. január 1-jei hatállyal hatályon kívül helyezte a Hszt. - Nemzeti Adó- és Vámhivatal állománya vonatkozásában különös rendelkezéseket tartalmazó - XXIII. Fejezetét, ezzel a hivatkozott 322. § (2) bekezdést is. Ugyanakkor ugyanezen törvény a Nemzeti Adó- és Vámhivatalról szóló 2010. évi CXXII. törvény 29. § (6) bekezdésében a korábbi szabályozással megegyezően fenntartotta a NAV hivatásos állománya vonatkozásában a külföldi szolgálati helyi pótlékot. Mindaddig, amíg a pénzügyőrök részére folyósításra kerül a pótlék, addig a velük párhuzamosan dolgozó, határforgalom-ellenőrzési feladatokat ellátó rendőrök részére is indokolt a pótlék folyósítása.

A külföldi szolgálati helyi pótlék 2011. december 31-ig hatályos szabályozásának fenntartása költségvetési többletkiadással nem jár.

6. A Hszt. 6/B. számú mellékletében található vezetői illetménytáblázat módosítása a Készenléti Rendőrség parancsnokát a legmagasabb, az illetményalap 8,3-szeresének megfelelő illetményre jogosultak között szerepelteti. A módosítás csak minimális illetménynövekedéssel jár, azonban kifejezi a Készenléti Rendőrség súlyát a megnövekvő feladatkörére és személyi állományára tekintettel, azzal, hogy a legmagasabb vezetői illetmény-kategóriában kerül elhelyezésre (ott, ahol jelenleg a rendőrség vonatkozásában a közel azonos méretű szervezetet vezető budapesti rendőrfőkapitány szerepel).

7. Az Európai Parlament és a Tanács 1168/2011/EU rendelete (2011. október 25.) által módosított, az Európai Unió Tagállamai Külső Határain Való Operatív Együttműködési Igazgatásért Felelős Európai Ügynökség felállításáról szóló, 2004. október 26-i 2007/2004/EK rendelet végrehajtásához szükséges rendelkezéseket a Rendőrségről szóló 1994. évi XXXIV. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény és a harmadik országbeli állampolgárok beutazásáról és tartózkodásáról szóló 2007. évi II. törvény tartalmazza. A törvények azonban nem tartalmazzák a 2007/2004/EK rendelet végrehajtására vonatkozó jogharmonizációs klauzulát, ezért módosítás célja a jogharmonizációs klauzula beépítése e törvénybe.

A munkaügyi ellenőrzésről szóló 1996. évi LXXV. törvény módosítása

A 39. §-hoz

A törvény az Mt. hatálybalépéséhez kapcsolódó szükségszerű módosításokat tartalmazza. Szükségessé vált a munkaügyi ellenőrzés egyes hatásköreinek pontosítása, az Mt. koncepciójához történő hozzáigazítása.

Az ellenőrzési hatáskörök újrafogalmazása, átrendezése következtében szükségessé vált a hatályos Met. 7. § (1) és (2) újrafogalmazása. A bírság mértékét szabályozó a hatályos Met. 7. § (2) bekezdésében alkalmazott hármas [a)-c) pont szerinti] elkülönítés a gyakorlatban aktualitását vesztette. A hatályos Met. 7. § (1) bekezdés b) pontja és (2) bekezdés b) pontja szerinti jogsértések esetében a hatáskör kiürült, mivel a szakszervezetekkel, európai üzemi tanáccsal kapcsolatos hatáskörök, egyenlő bánásmód megtartásának ellenőrzése kikerült az ellenőrzési hatáskörök közül, a nyilvántartás ellenőrzése pedig az Mt. új szerkezeténél fogva a munka- és pihenőidőre vonatkozó szabályok ellenőrzése körébe tartozik.

A közigazgatási hatósági eljárás és szolgáltatás általános szabályairól szóló 2004. évi CXL. törvénynek (a továbbiakban: Ket.) a 2011. évi CLXXIV. törvénnyel végrehajtott módosítása iktatta be a Ket.-be a közigazgatási bírság kiszabásának eljárásjogi alapjairól szóló 94/A. §-át. A Met. 7. § (2) bekezdésének rendelkezése a munkajogi szabályokkal való összhangot teremti meg, így mindenekelőtt az általános elévüléshez képest rövidebb, 3 éves munkajogi elévüléshez igazítva a bírságkiszabás abszolút elévülés idejét.

A szükségszerű módosításokkal egyidejűleg a törvény megszünteti a bírság-kategóriák eddigi jogsértésenként és érintett munkavállalók szerinti - bonyolult csoportosítását, és visszatér a 2007. január 1-jei előtt alkalmazott - kevésbé bonyolult - megoldáshoz, mely az egyes jogsértés-típusok között aszerint tesz megkülönböztetést, hogy azok egy, vagy több munkavállalót érintenek. A jogsértések és az érintett munkavállalók száma mind a Ket. 94/A. § (1) bekezdése, mind pedig a Met. törvény szerinti 7. § (7) bekezdése alapján mérlegelés körébe tartozik. A bírsághatárok harmincezer és tízmillió forint összeghatár közötti meghatározása nagyobb lehetőséget nyit az egyéniesítésre.

A társasági adóról és az osztalékadóról szóló 1996. évi LXXXI. törvény módosítása

A 40. §-hoz

A kiegészítés szerint több munkáltató által egy munkakörre egy magánszeméllyel létesített munkaviszony esetén elismert költségnek minősül az a személyi jellegű ráfordítás, amelyet a kijelölt munkáltató a további munkáltatók helyett teljesít. A ráfordítás akkor számolható el elismert költségként, ha azt a további munkáltatók a kijelölt munkáltató részére megtérítik.

A hitelintézetekről és a pénzügyi vállalkozásokról szóló 1996. évi CXII. törvény módosítása

A 41. §-hoz

A módosítás a törvény által tartalmazott hivatkozásokat hozzáigazítja az Mt. rendelkezéseihez.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 42. §-hoz

A módosítás átvezeti a törvényen az Mt. hatálybalépése miatt szükségessé váló jogszabályi hivatkozásokat.

Az igazságügyi alkalmazottak szolgálati jogviszonyáról szóló 1997. évi LXVIII. törvény módosítása

A 43. §-hoz

A módosítás egyrészt átvezeti az igazságügyi alkalmazottak szolgálati jogviszonyáról szóló 1997. évi LXVIII. törvényen (a továbbiakban: Iasz.) az Mt. hatálybalépése miatt szükségessé váló jogszabályi hivatkozásokat, másrészt összehangolja az Iasz. rendelkezéseit az Mt. rendelkezéseivel, emellett elvégez néhány technikai, szövegpontosító módosítást.

Az Iasz. szerint a vezetői megbízatás, jelenleg csak határozatlan időre szólhat kivéve, ha a magasabb vezetői álláshelyre ismételten kiírt pályázat is eredménytelen; ebben az esetben a magasabb vezetői megbízatás legfeljebb 1 éves határozott időre is szólhat. (Magasabb vezetői állásnak minősül az Országos Bírósági Hivatal elnökhelyettese, főosztályvezetője, a bíróságok főosztályvezetői, az egyéb igazságügyi szerv vezetője és helyettese, valamint a Fővárosi Törvényszék Gazdasági Hivatalának az igazgatója.) A törvény a magasabb vezetői állásnak nem minősülő vezetői megbízatás tekintetében - amelyet nem kötelező pályázat útján betölteni - is lehetővé teszi a legfeljebb 1 éves határozott időre történő kinevezést.

A törvény a munkaszervezés hatékonyságának növelése érdekében több módosítást is tartalmaz. Az igazságügyi alkalmazottak egy szűk köre tekintetében megteremti azt a lehetőséget, hogy - a bírákhoz hasonlóan, de a bírákra vonatkozó szabályozáshoz képest szűkebb körben - a munkáltatói jogkör gyakorlója számukra munkahelyen kívüli munkavégzést engedélyezzen egy-egy meghatározott feladat ellátása érdekében. Ezen intézmény bevezetése elősegítheti az eljárások ésszerű időn belül való befejezését, növelheti az igazságszolgáltatás hatékonyságát. Szintén a munkaszervezés hatékonyságának növelése, a gyors intézkedési lehetőség biztosítása érdekében a törvény rögzíti, hogy sürgős, rendkívüli esetben a kirendelés elrendeléséről az általánostól eltérő, rövidebb időn belül értesíthető az igazságügyi alkalmazott, továbbá meghatározza a törvény a rendkívül indokolt esetben engedélyezett fizetés nélküli szabadság maximális időtartamát.

A törvény garanciális szabályként rögzíti, hogy ha az igazságügyi alkalmazott értékelésének összegzése nem kiváló, az értékelést írásban is indokolni kell, továbbá a törvény az értékelés során adható minősítési kategóriák számát háromról ötre emeli.

A törvény rögzíti, hogy az igazságügyi alkalmazott személyes adatai az igazságügyi alkalmazott hozzájárulásával adhatóak át adatfeldolgozó számára.

Az Iasz. lehetővé teszi, hogy a munkavégzés színvonalára tekintettel az alapilletmény csökkentésére kerüljön sor, azonban nem tartalmaz olyan rendelkezést, amely szerint ezt indokolni kellene; ezt a törvény pótolja, és erre az esetre előírja az indokolási kötelezettséget.

A törvény az egyértelmű szabályozás érdekében a kirendelési díj mértékének érintetlenül hagyása mellett pontosítja a kirendelési díjra vonatkozó szabályozást.

Az Mt. megszünteti az átlagkereset fogalmát. A törvény fenntartja az igazságügyi alkalmazottak esetében a hatályos szabályozást akként, hogy azokban az esetekben, amikor jelenleg is átlagilletményt kapnak az alkalmazottak - akár a hatályos Munka Törvénykönyve rendelkezéseire utaló szabályok alapján, akár az Iasz.-ban rögzített szabályok alapján - a jövőben is azt kapnak, azokban az esetekben pedig, amikor jelenleg is távolléti díjat kapnak, továbbra is távolléti díj jár a számukra. A távolléti díjra (mivel azt az Mt. is tartalmazza) utal a törvény, míg az átlagilletmény számításra és fizetésre vonatkozó szabályokat beemeli a törvény a hatályos Munka Törvénykönyvéből az Iasz.-ba.

A munka törvénykönyvéről szóló 2012. évi I. törvény egyes rendelkezései - például a szabadságra vonatkozó, illetve a távolléti díj számítására vonatkozó rendelkezések - nem 2012. július 1-jén, hanem csak 2013. január 1-jén lépnek hatályba. Az igazságügyi alkalmazottak szolgálati jogviszonyáról szóló 1997. évi LXVIII. törvény (Iasz.), a bírák jogállásáról és javadalmazásáról szóló 2011. évi CLXII. törvény (Bjt.), továbbá a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (Üjt.) háttérjogszabálya a Munka Törvénykönyvéről szóló 1992. évi XXII. törvény (régi Mt.), illetve a munka törvénykönyvéről szóló 2012. évi I. törvény (új Mt.), és így ezen törvények számos rendelkezésére hivatkozik mind az Iasz., mind a Bjt., mind az Üjt. Tekintettel arra, hogy a 2012. július 1. és 2013. január 1. közötti időszakban egyes kérdésekben még a régi Mt., egyes kérdésekben pedig már az új Mt. szabályait kell alkalmazni, szükségessé vált az Iasz., a Bjt., továbbá az Üjt. módosításainak áttekintése, és a régi Mt., illetve az új Mt. rendelkezéseire vonatkozó hivatkozások tekintetében, illetve a hivatkozásokkal szorosan összefüggő szabályok tekintetében erre az időszakra egy külön szabályozást kialakítása.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 44. §-hoz

Az Mt. 195. §-a alapján létesített munkaviszonyban több munkáltató köt munkaszerződést a munkavállalóval. Ebben az esetben a munkáltatók kötelesek kijelölni a munkaszerződésben közülük azt, aki az adó- és járulékszabályokból fakadó kötelezettségeket - bejelentési, nyilvántartási, járulék-megállapítási és levonási, járulékfizetési, valamint bevallási kötelezettségeket - teljesíti.

A Tbj. szempontjából az így kijelölt munkáltató minősül az említett jogviszonyban foglalkoztatott munkavállaló foglalkoztatójának.

A Tbj. 7. § (2) bekezdésének hatályon kívül helyezésével a törvény megteremti az Mt. és a Tbj. összhangját, amellyel a biztosítási jogviszony kezdete és a munkaviszony kezdete nem válik el egymástól.

A módosítás továbbá átvezeti a törvényen az Mt. hatálybalépése miatt szükségessé váló jogszabályi hivatkozásokat.

A társadalombiztosítási nyugellátásról szóló 1997. évi LXXXI. törvény módosítása

A 45. §-hoz

A módosítás átvezeti a törvényen az Mt. hatálybalépése miatt szükségessé váló jogszabályi hivatkozásokat.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 46. §-hoz

A 1997. évi CXL. törvény 2012. január 1-jétől hatályos módosítása hatályon kívül helyezte a törvény 2. számú mellékletét, amely meghatározta az országos múzeumok körét és az azokat irányító szerveket. A módosítás a HM Hadtörténeti Intézet és Múzeum esetében speciális szabály alkalmazását vezeti be, figyelemmel arra, hogy annak élén a parancsnok áll, akit a honvédelemért felelős miniszter nevez ki és ment fel.

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény módosítása

A 47. §-hoz

A munka törvénykönyvéről szóló 2012. évi I. törvény 298. §-a lehetővé teszi, hogy törvény - ágazati, szakmai sajátosságokra tekintettel - az Mt. rendelkezéseitől eltérjen. A módosítás az Mt.-től eltérő szabályok alkalmazását rendeli el.

A fegyveres biztonsági őrségről, a természetvédelmi és a mezei őrszolgálatról szóló 1997. évi CLIX. törvény 1/A. § (1) bekezdés a) pontja feljogosítja a honvédelemért felelős minisztert, hogy a Magyar Honvédség fokozott védelmet igénylő létesítményei vonatkozásában fegyveres biztonsági őrséget hozzon létre. A törvény ezzel összefüggésben az önkéntes védelmi tartalékos jogállás miatt indokolt módosításokat tartalmazza.

A víziközlekedésről szóló 2000. évi XLII. törvény módosítása

A 48. §-hoz

A törvény indoka az Európai Parlament és a Tanács a munkaidő-szervezés egyes szempontjairól szóló 2003/88/EK irányelvével - 20. cikk (2) bekezdés - összefüggő jogharmonizációs kötelezettség teljesítése. Emellett pontosítja a törvény rendelkezéseit.

A nemzetközi közúti fuvarozást végző járművek személyzetének munkájáról szóló Európai Megállapodás (AETR) kihirdetéséről szóló 2001. évi IX. törvény módosítása

Az 49. §-hoz

A módosítás továbbá átvezeti a törvényen az Mt. hatálybalépése miatt szükségessé váló jogszabályi hivatkozásokat.

A Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény módosítása

Az 50. §-hoz

A hatályos Hjt. értelmező rendelkezésében alkalmazott „harctéri életmentő katona” megnevezés használata a jelenlegi szakkiképzés, a hazai és műveleti alkalmazás során félreértésekhez vezet(het). Az alkalmazott megnevezés az Amerikai Egyesült Államok egészségügyi szakkiképzési rendszerében használt „Combat Lifesaver - CLS” kifejezés fordítása, amely a szövetségi egészségügyi ellátórendszerben is elterjedt, közismert, pontosan definiált fogalom, amellyel kizárólag a harctéren, műveleti területen leggyakoribb halált okozó egyes sérülési formák esetén alkalmazandó életmentő beavatkozások elvégzésére felkészített, kiképzett katonákat jelölnek. A Magyar Honvédség egészségügyi szakkiképzési rendszerének korszerűsítése során elsősorban az Amerikai Egyesült Államokban meglévő szakkiképzési struktúra egyes elemei kerülnek bevezetésre, és a „harctéri életmentő katona” megnevezést a szakkiképzés, a honi és műveleti alkalmazás során is már évek óta a fenti értelmezés szerint használjuk, érvényre juttatva ezzel a szövetségi szintű interoperabilitás és a harctéri műveleti elvárások szempontjait.

A törvény szerinti harctéri mentőkatona, mint gyűjtőfogalom alkalmas arra, hogy magában foglalja más szakkiképzési szintek mellett a „harctéri életmentő katona” szakkiképzési szintjét is. A törvény tehát a NATO tagságból adódóan indokolt, annak teljesítése nemcsak a Magyar Honvédség, de az ország általános megítélése szempontjából is fontos követelmény.

A fogalom pontosításán túl a szabályozási cél változatlan: mivel a körülmények jellegénél fogva nem biztosítható minden esetben, hogy egy esetlegesen bekövetkező harci sérülés kapcsán szükségessé váló életmentő egészségügyi beavatkozás elvégzésére rendelkezésre álljon orvos vagy megfelelő beavatkozási jogkörrel és gyakorlattal rendelkező egészségügyi szakszemélyzet, így a törvény által meghatározott esetekben (katonai feladat végrehajtása során műveleti területen, továbbá a katonai feladatban közvetlenül közreműködő személyeken) hatékony egészségügyi beavatkozást hajthat végre a Magyar Honvédség személyi állományába tartozó, egészségügyi végzettséggel nem rendelkező, de egészségügyi kiképzésben részt vett tagja.

A Hjt. 40. § (3) bekezdése szerint a tiszti és az altiszti állomány szolgálati viszonyának létesítése és megszüntetése, az első tiszti és altiszti rendfokozatba történő kinevezés, a rendelkezési állományba helyezés munkáltatói jogköreit a Honvéd Vezérkar főnöke gyakorolja. A törvény egyértelművé teszi, hogy e rendelkezés nem vonatkozik az önkéntes tartalékos állomány tagjára.

A Hjt. előírja, hogy a tettenérés és beismerés kivételével a parancsnok, illetve a méltatlansági bizottság mérlegelés nélkül köteles felfüggeszteni a méltatlansági eljárást, ha a cselekmény elbírálása olyan előzetes kérdéstől függ, amelynek eldöntése bíróság vagy más hatóság hatáskörébe tartozik, annak a döntéséig. E rendelkezés azonban esetenként a méltatlansági eljárás hosszabb ideig tartó elhúzódását eredményez(het)i. Ugyan a Hjt. lehetővé teszi az állomány tagjának szolgálati beosztásából történő felfüggesztését, azonban e szabályok - szolgálati beosztás hiányában - a rendelkezési állományban lévőkre nem alkalmazhatók.

A rendelkezési állomány időtartamát az egyes jogcímek szerint a Hjt. differenciáltan határozza meg. A feltétel bekövetkezésekor vagy az egy éves határidő lejártakor az állomány tagja az adott jogcímen tovább nem tartható rendelkezési állományban, mert annak meghosszabbítására nincs lehetőség. Ha az állomány tagja rendelkezési állományban nem tartható, szolgálati viszonyát felmentéssel meg lehet szüntetni. A méltatlansági eljárás lefolytatásának elsődlegességét biztosítja, hogy annak elrendelésétől, a befejezését követő 30 napig az állomány tagjának szolgálati viszonya egyes jogcímeken, így többek között felmentéssel vagy lemondással nem szüntethető meg.

A törvény az illetmény-visszatartási szabályok alkalmazásával a rendelkezési állomány új jogcímét teremti meg a hivatkozott szabályok közötti koherencia biztosítása érdekében. Garanciális szabály, hogy a törvény általános jelleggel biztosítja, hogy a visszatartott távolléti díjat kamataival utólag ki kell fizetni, ha a fegyelmi, a méltatlansági vagy büntetőeljárást a fegyelmi, vagy a büntetőjogi felelősség, valamint a méltatlanság megállapítása nélkül szüntetik meg, továbbá akkor is, ha az állomány tábornoki rendfokozatú tagjának szolgálati viszonya a Hjt. 56/B. § alapján nem kerül megszüntetésre.

A törvény a fentieken túl a Nemzeti Közszolgálati Egyetemről, valamint közigazgatási, rendészeti és katonai felsőoktatásról szóló 2011. évi CXXXII. törvényhez kapcsolódó sajátos juttatási szabályt, illetve a közszolgálati tisztviselőkről szóló 2011. évi CXCIX. törvénnyel összefüggő technikai szövegezési pontosításokat, valamint egy adatkezelési kiegészítő szabályt fogalmaz meg.

A törvény az Mt. szerinti általános szabályok alkalmazását rendeli el az állomány gyermek után járó pótszabadsága tekintetében. A módosítást a 2012. évi szabadság megállapítása során is alkalmazni kell.

A Hjt. lehetővé teszi a szolgálati beosztásából való felfüggesztését és elrendeli illetményének visszatartását annak, akivel szemben büntetőeljárás indul, ha az állomány tagja terhére rótt bűncselekmény a Honvédség tekintélyét, a működésébe vetett közbizalmat súlyosan sérti vagy veszélyezteti, illetve a büntetőeljárás miatt az elkövetőnek a szolgálattól való távol tartása indokolt. A törvény az említett körülmények fennállása esetén az állomány rendelkezési állományba tartozó tagjával szemben is jogalapot teremt az illetmény visszatartására vonatkozó differenciált szabályok alkalmazására.

A törvény szigorítja az illetmény-visszatartásra vonatkozó szabályokat, lehetőséget biztosítva a munkáltatói jogkör gyakorlójának arra, hogy a távolléti díj visszatartását - különösen indokolt esetekben, a fennálló körülményeket mérlegelve - az alapszabálynál magasabb mértékben határozza meg. A Hjt. 117. § (2) bekezdése szerinti garanciális szabály azonban ekkor is érvényesül, így a visszatartott távolléti díjat kamataival utólag ki kell fizetni, ha a fegyelmi, a méltatlansági vagy büntetőeljárást a fegyelmi, vagy a büntetőjogi felelősség, valamint a méltatlanság megállapítása nélkül szüntetik meg, továbbá akkor is, ha az állomány tábornoki rendfokozatú tagjának szolgálati viszonya az 56/B. § alapján nem kerül megszüntetésre.

A törvény a hatályos szabályozás kiegészítésével általános jelleggel előírja, hogy nem jogosult egészségügyi szabadság az állomány azon tagja, akinek a Hjt. 48. § (7) bekezdése vagy a 117. § szerint visszatartott távolléti díj jár. A 100/A. § hatályon kívül helyezése és a szabályozás 101/A. §-ba történő átemelése a koherens szabályozás érdekében vált szükségessé.

2012. január 1-jétől a Hjt. 48. § (1) bekezdés r) és s) pontja, valamint a (10)-(15) bekezdése tartalmában egy sajátos „tartalékállomány”-nak minősül. Ehhez kapcsolódóan a Hjt. a más közszolgálati jogviszonyba történő áthelyezés elősegítése érdekében adatátadási kötelezettséget ír elő a kormányzati személyügyi igazgatási feladatokat ellátó szerv részére, valamint meghatározza az átadásra kerülő adatok körét és az esetleges kivételeket. Mindemellett a rendelkezési állomány e kategóriáiban kölcsönös együttműködési kötelezettséget nevesít a törvény a Honvédség, a hivatásos állomány tagja és a kormányzati személyügyi igazgatási feladatokat ellátó szerv között a más közszolgálati jogviszonyba történő áthelyezés elősegítése érdekében.

Ezekhez kapcsolódóan a törvény kormányrendeleti felhatalmazást biztosít végrehajtási szabályok megalkotására, biztosítva ezáltal a jogalapot a közszolgálati tisztviselők személyi irataira, a közigazgatási szerveknél foglalkoztatott munkavállalók személyi irataira és a munkaügyi nyilvántartásra, a közszolgálati alapnyilvántartásra és közszolgálati statisztikai adatgyűjtésre, valamint a tartalékállományra vonatkozó egyes szabályokról szóló Korm. rendelet katonákra kiterjedő módosításához.

A törvény a fentieken túl technikai szövegpontosításokat tartalmaz. Érdemi módosítás a rendeletalkotási felhatalmazás kiegészítése, továbbá az, hogy a törvény pontosítja azokat az időtartamokat, amelyek nem minősülnek szolgálati viszonyban töltött időnek.

Az európai üzemi tanács létrehozásáról, illetve a munkavállalók tájékoztatását és a velük való konzultációt szolgáló eljárás kialakításáról szóló 2003. évi XXI. törvény módosítása

Az 51. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

Az adózás rendjéről szóló 2003. évi XCII. törvény módosítása

Az 52. §-hoz

A törvény alapján a több munkáltató által létesített munkaviszony esetén a munkáltatók a munkaviszony létesítésével egyidejűleg írásban jelölik ki azt a munkáltatót, aki az adott munkaviszonnyal kapcsolatos adókötelezettségeket saját nevében teljesíti. Erről a munkavállalót a munkaviszony létesítésekor tájékoztatni kell. A törvény arról is rendelkezik, hogy amennyiben a munkáltatók nem jelölnek ki maguk közül egyet az adókötelezettségek teljesítésére, akkor e munkaviszonyból eredő adókötelezettségek teljesítésére az állami adóhatóság bármely, a munkaviszonyban érintett munkáltatót kötelezheti. A kijelölt munkáltató kötelezettségévé teszi a törvény a munkaviszonyban résztvevő többi munkáltatóra vonatkozóan meghatározott adatok állami adóhatósághoz történő bejelentését.

A törvény alapján a több munkáltató által létesített munkaviszonyra vonatkozó szabályokat az iskolaszövetkezeti tagok munkaviszonyában is értelemszerűen alkalmazni kell. Az 1992. évi XXII. törvény meghatározott rendelkezésére való merev utalás az Mt. hatálybalépésére tekintettel megfelelően módosul.

Az adó beszedhetősége érdekében a törvény a több munkáltató által létesített munkaviszonyban résztvevő, az Art. szerint munkáltatónak nem minősülő további foglalkoztatókra mögöttes felelősséget állapít meg. A törvény értelmében első körben az adótartozás megállapításakor a munkaviszonyban jelenlévő további foglalkoztatók kötelezhetők (határozattal) a kijelölt munkáltató által meg nem fizetett adó megfizetésére, vagy, ha az adó megfizetése, behajtása e körben sem eredményes, akkor az adó megfizetésére az adókötelezettség keletkezésekor a munkaviszonyban résztvevő munkáltatók kötelezhetők.

A törvény lehetőséget teremt mulasztási bírság kiszabására a többes munkáltató által létesített munkaviszony tekintetében. A szankció alkalmazására abban az esetben kerülhet sor, ha a többes munkáltató által létesített munkaviszonyt keletkeztető munkaszerződéssel egyidejűleg írásban a munkáltatók maguk közül nem jelölnek ki munkáltatót az adókötelezettségek teljesítésére. A mulasztási bírság összege vonatkozásában kizárólag annak felső határa kerül meghatározásra, amely összegszerűen 500.000 forintig terjedhet, és valamennyi Mt. szerinti munkáltató részére egyaránt megállapítható.

Az munkáltató Art.-ban szereplő fogalma pontosítása vált szükségessé, hiszen a hatályos rendelkezés szerint nem egyértelműen meghatározható, hogy az adójogszabályok vonatkozásában a többes munkáltató által létesített munkaviszonyban mely munkáltatónál keletkezik adókötelezettség. Ennek orvoslása érdekében a törvény úgy rendelkezik, hogy a többes munkáltató által létesített munkaviszonyban a munkáltatók által az adókötelezettségek teljesítésére kijelölt munkáltatót kell az adózási szempontból kizárólagosan munkáltatónak tekinteni. A törvény továbbá pontosítja, hogy amennyiben az így kijelölt munkáltató személyében változás következik be, akkor e tény jogutódlásnak minősül.

A törvény az állami adóhatóság munkaviszony bejelentéséhez kapcsolódó - egészségbiztosítás biztosítotti nyilvántartása, valamint a munkaügyi hatóság felé fennálló - adatszolgáltatási kötelezettségét kiterjeszti a több munkáltató által létesített munkaviszony keretében bejelentett adatok körére.

A törvény megteremti annak lehetőségét, hogy a többes munkáltató által létesített munkaviszonyban az adókötelezettségek teljesítésére kijelölt munkáltató a központi elektronikus szolgáltató rendszeren keresztül lekérdezhesse az általa tett bejelentéseket

A törvény továbbá átvezeti az Mt. hatálybalépéséből adódó szövegcserés módosításokat.

Az egyenlő bánásmódról és az esélyegyenlőség előmozdításáról szóló 2003. évi CXXV. törvény módosítása

Az 53. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A sportról szóló 2004. évi I. törvény módosítása

Az 54. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat. Ezen túlmenően annyiban módosítja a törvény rendelkezéseit, hogy a rendkívüli felmondás fogalmát azonnali hatályú felmondásra cseréli.

Az európai részvénytársaságról szóló 2004. évi XLV. törvény módosítása

Az 55. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A prémiumévek programról és a különleges foglalkoztatási állományról szóló 2004. évi CXXII. törvény módosítása

Az 56. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása

Az 57. §-hoz

Az államigazgatási szerveknél megfelelően képzett, szakmailag elhivatott, gyakorlati tapasztalattal rendelkező, nemzeti közigazgatás iránt elkötelezett szakember utánpótlás biztosítása érdekében a kormány ösztöndíjat alapított. Ezért a törvény a megfelelő koordináció biztosítása érdekében megszünteti azt az indokolatlan párhuzamosságot, hogy az államigazgatási szerveknél az ösztöndíjas jogviszonyra többféle jogi szabályozás is érvényesüljön.

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A felsőoktatásról szóló 2005. évi CXXXIX. törvény módosítása

Az 58. §-hoz

Átvezeti a törvény által tartalmazott jogszabályi hivatkozásokon az Mt. hatálybalépéséből adódó módosításokat.

A vasúti közlekedésről szóló 2005. évi CLXXXIII. törvény módosítása

Az 59. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A gazdasági társaságokról szóló 2006. évi IV. törvény módosítása

A 60. §-hoz

A törvény hatályon kívül helyezi a gazdasági társaságokról szóló 2006. évi IV. törvény 28. §-át. Ezzel megszűnik az a felesleges és bürokratikus korlát, amely a gazdasági társaságok számára indokolatlanul korlátozta a munkáltatói jogkör gyakorlója személyének meghatározását. Rendszertani megközelítésben egyébként sem szerencsés, hogy a gazdasági társaságokról szóló törvény tartalmazzon a munkáltatói jogkör gyakorlására vonatkozó korlátozó munkajogi előírásokat.

Az európai szövetkezetről szóló 2006. évi LXIX. törvény módosítása

A 61. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A harmadik országbeli állampolgárok beutazásáról és tartózkodásáról szóló 2007. évi II. törvény módosítása

A 62. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

Az Európai Parlament és a Tanács 1168/2011/EU rendelete (2011. október 25.) által módosított, az Európai Unió Tagállamai Külső Határain Való Operatív Együttműködési Igazgatásért Felelős Európai Ügynökség felállításáról szóló, 2004. október 26-i 2007/2004/EK rendelet végrehajtásához szükséges rendelkezéseket a Rendőrségről szóló 1994. évi XXXIV. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény és a harmadik országbeli állampolgárok beutazásáról és tartózkodásáról szóló 2007. évi II. törvény tartalmazza. A törvények azonban nem tartalmazzák a 2007/2004/EK rendelet végrehajtására vonatkozó jogharmonizációs klauzulát, ezért módosításcélja a jogharmonizációs klauzula beépítése e törvénybe.

A villamos energiáról szóló 2007. évi LXXXVI. törvény módosítása

A 63. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

Az állami vagyonról szóló 2007. évi CVI. törvény módosítása

A 64. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A foglalkoztatói nyugdíjról és intézményeiről szóló 2007. évi CXVII. törvény módosítása

A 65. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A földgázellátásról szóló 2008. évi XL. törvény módosítása

A 66. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosítása

A 67. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

Az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény módosítása

A 68. §-hoz

A törvény elsődlegesen az Mt. rendelkezéseivel való összhangot teremti meg. Tartalmazza továbbá azon módosításokat, amelyek az elmúlt időszakban bekövetkezett egyéb jogszabályi változások átvezetése miatt váltak szükségessé.

Az ÁPBtv. 8. §-ának módosítását az egyesülési jogról szóló új törvény megalkotása indokolja. Az új törvényben ugyanis már nem szerepel a munkáltatói érdekképviselet alapítására vonatkozó minimális létszámkorlát, a szabályozást a Ptk. tartalmazza. A 26. § 6. pontjának módosítása az egyesülési jogról szóló új törvény által használt fogalom átvezetését tartalmazza. A 26. § 12. pontjának a) pontja a számviteli törvény változásának megfelelő módosítást tartalmazza. Az új 34. § beiktatását az indokolja, hogy az Mt. nem tartalmaz felhatalmazó rendelkezést az üzemi tanács választást szabályozó kormányrendelet megalkotására. A jelenlegi felhatalmazó rendelkezés alapján kiadott kormányrendelet hatályban tartása azonban a továbbiakban is szükséges, mivel a legutóbbi üzemi tanácsi választásokon elért eredmény 2015. évtől meghatározó jelentőséggel bír az ágazati párbeszéd bizottságokban való részvétel jogának, a munkavállalói érdekképviseletek döntési jogosultságának és reprezentativitásának megállapításában egyaránt. Az üzemi tanácsi választások bejelentése - így ennek a későbbiekben történő jogszabályi felhatalmazása - fontos abból a szempontból is, hogy szintén az Mt. hatálybalépését követően lehetőségként álló kollektív szerződés értékű üzemi megállapodások megkötéséhez az üzemi tanácsok létét a választási eredmények bejelentésén keresztül lehet majd kontrollálni.

A köztulajdonban álló gazdasági társaságok takarékosabb működéséről szóló 2009. évi CXXII. törvény módosítása

A 69-70. §-hoz

A köztulajdonban álló gazdasági társaságok takarékosabb működéséről szóló 2009. évi CXXII. törvény módosítása nagyobb lehetőséget biztosít az alapítói jogok gyakorlójának a vezetők javadalmazási feltételeinek megállapításában, illetve erőteljesebb állami beavatkozást tesz lehetővé a többségi köztulajdonban álló munkáltatók működésébe, korlátozva az egyéni és kollektív megállapodások lehetőségét.

Az egyszerűsített foglalkoztatásról szóló 2010. évi LXXV. törvény módosítása

A 71. §-hoz

Az Mt. szabályozza 2012. július 1-jétől az egyszerűsített foglalkoztatási jogviszony, illetve az alkalmi munka legfontosabb anyagi jogi szabályait, így szükséges az Mt. és a törvény összhangjának megteremtése. Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A Nemzeti Adó- és Vámhivatalról szóló 2010. évi CXXII. törvény módosítása

A 72. §-hoz

Átvezeti a törvényen az Mt. hatálybalépése miatt szükségessé váló jogszabályi hivatkozásokat.

Az Állami Számvevőszékről szóló 2011. évi LXVI. törvény módosítása

A 73. §-hoz

A törvény által tartalmazott, a Munka Törvénykönyvére történő hivatkozáson átvezeti az Mt. hatálybalépése által szükségessé váló módosítást.

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény módosítása

A 74. §-hoz

Átvezeti a törvényen az Mt. hatálybalépése miatt szükségessé váló jogszabályi hivatkozásokat, a közfoglalkoztatási jogviszony sajátosságaira tekintettel meghatározza a közfoglalkoztatási jogviszonyra vonatkozó új, az Mt.-től eltérő szabályokat, továbbá felsorolja az Mt. azon rendelkezéseit, amelyeket a közfoglalkoztatási jogviszony esetében nem kell alkalmazni.

A törvény - a munkaerő-kölcsönzési és a magán-munkaközvetítői tevékenység nyilvántartásba vételéről és folytatásának feltételeiről szóló 118/2001. (VI. 30.) Korm. rendeletben meghatározott, a közfoglalkoztatásra irányuló munkaerő-kölcsönzésre vonatkozó sajátos szabályokra tekintettel - a lehetővé teszi a közfoglalkoztatási jogviszony létesítését közhasznú kölcsönzés céljára is.

A közfoglalkoztatásról és a közfoglalkoztatáshoz kapcsolódó, valamint egyéb törvények módosításáról szóló 2011. évi CVI. törvény (a továbbiakban: Kftv.) nem rendelkezik a közfoglalkoztatási jogviszony időtartamának meghatározási módjáról, a próbaidőről, a közfoglalkoztatottat megillető szabadság időtartamáról, valamint a szabadság, illetve betegszabadság tartamára a közfoglalkoztatottat megillető bérről. A törvény a közfoglalkoztatottak jogainak védelme érdekében kötelezővé teszi a közfoglalkoztatási jogviszony tartamának meghatározását, és - a jogviszony sajátosságaira tekintettel - próbaidő kikötését nem teszi lehetővé.

A közfoglalkoztatás gyakorlati tapasztalatai alapján a törvény a munkaidő, a közfoglalkoztatási bér, illetve közfoglalkoztatási garantált bér vonatkozásában kormányrendeletben szabályozott speciális előírásokra figyelemmel kiegészíti a Kftv.-t a szükséges rendelkezésekkel.

A közfoglalkoztatás célja, hogy a közfoglalkoztatott számára hasznos tevékenységgel járó kereseti lehetőséget biztosítson az is, hogy elősegítse, sőt ösztönözze a közfoglalkoztatottnak a munkaerőpiacra történő visszatérését. Éppen ezért a módosítás lehetőséget teremt arra, hogy ha a közfoglalkoztatott számára határozott idejű munkaviszony létesítésére nyílik lehetőség - ha ennek időtartama nem haladja meg a három hónapot -, akkor erre az időtartamra a közfoglalkoztató fizetés nélküli szabadságot engedélyezzen a számára. A módosítás célja ennek a lehetőségnek a biztosítása. Ez a kötelezettség nem terheli közfoglalkoztatót általa a közfoglalkoztatási jogviszony alatt biztosított képzés időtartama alatt. Továbbá egyértelműen rendelkezik arról, hogy a közfoglalkoztatási jogviszony tekintetében is alkalmazni kell a 2012. évi LXXXVI. törvény  rendelkezéseit.

A honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény módosításának indokolása

A 75. §-hoz

A Honvédség szállítóeszközei és műszaki munkagépei - a rendszeresített harcjárművek és a fegyverzet kivételével - kérelemre, a honvédelemért felelős miniszter engedélyével, megállapodás alapján, térítés ellenében, ideiglenesen átengedhetők. A Katonai Nemzetbiztonsági Szolgálat nem része a Honvédség hadrendjének, ezért készenlét fokozása esetén - jogalap hiányában és a Hvt. 37. § (4) bekezdésében foglalt rendelkezés miatt - az erre jogosult honvédelmi szervezet nem tud haditechnikát (fegyver, harcjármű, stb.) biztosítani a KNBSZ részére. A törvény e helyzetet rendezi.

Az Alaptörvény 9. cikk (2) bekezdése szerint a köztársasági elnök a Magyar Honvédség főparancsnoka. A címerhasználatra vonatkozó speciális szabályok indokolják, hogy új katonai jelképként a köztársasági elnök lobogóján a két angyallal, mint pajzstartóval kiegészített címer a csapatzászló elemeivel összehangolva felhasználható legyen.

A törvény a katonai jelképek esetében a végrehajtási felhatalmazást teremti meg.

A megyei önkormányzatok konszolidációjáról, a megyei önkormányzati intézmények és a Fővárosi Önkormányzat egyes egészségügyi intézményeinek átvételéről szóló 2011. évi CLIV. törvény módosítása

A 76. §-hoz

Átvezeti a törvény által tartalmazott jogszabályi hivatkozásokon az Mt. hatálybalépéséből adódó módosításokat.

Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása

A 77. §-hoz

Az Mt. 195. §-a alapján létesített munkaviszonyban több munkáltató köt munkaszerződést a munkavállalóval. Ebben az esetben a munkáltatók kötelesek kijelölni a munkaszerződésben - közülük azt, aki az adó- és járulékszabályokból fakadó kötelezettségeket - bejelentési, nyilvántartási, járulék-megállapítási és levonási, járulékfizetési, valamint bevallási kötelezettségeket - teljesíti. A szociális hozzájárulási adóra vonatkozó rendelkezések szempontjából az így kijelölt munkáltatót kell kifizetőnek tekinteni.

A bíróságok szervezetéről és igazgatásáról szóló 2011. évi CLXI. törvény módosítása

A 78. §-hoz

A bírák jogállásáról és javadalmazásáról szóló 2011. évi CLXII. törvény (a továbbiakban Bjt.) meghatározza azt az esetet, amikor a bíró a törvény erejénél fogva jogosultságot szerez címzetes törvényszéki bíró”, „címzetes táblabíró”, „címzetes kúriai bíró”, „kúriai tanácsos” címre. Ha a bíró az adott bírósági szinten tényleges bírói gyakorlattal eltöltött legalább húsz évet, a címre a törvény erejénél fogva válik jogosulttá, e területen a törvény mérlegelésre nem ad módot, tehát az adományozás egy adminisztratív aktus. Minderre tekintettel e címek adományozásának feladatát a törvény szerint az Országos Bírósági Hivatal elnöke látja el. Erre figyelemmel a törvény a bíróságok szervezetéről és igazgatásáról szóló 2011. évi CLXI. törvény (a továbbiakban: Bszi.) rendelkezéseit a Bjt. rendelkezéseivel hozza összhangba. Emellett a törvény a bírói tanács feladataira vonatkozó előírásokat pontosítja, mellőzve azokat a rendelkezéseket, amelyek esetében a törvény kógens szabályozása okán a véleményezés nem értelmezhető.

A bírák jogállásáról és javadalmazásáról szóló 2011. évi CLXII. törvény módosítása

A 79. §-hoz

A törvény egyrészt átvezeti a Bjt.-n az Mt. hatálybalépése miatt szükségessé váló jogszabályi hivatkozásokat, másrészt összehangolja a Bjt. rendelkezéseit az Mt. rendelkezéseivel, emellett elvégez néhány technikai, szövegpontosító módosítást.

A Bjt. szerint egyes kivételes esetekben a bírák kinevezése már első alkalommal is szólhat határozatlan időre. A kinevezés határozatlan időre történhet, ha a pályázó kiemelkedő elméleti jártasságot szerzett a tudomány vagy az oktatás területén. A törvény e rendelkezéshez kapcsolódóan - a jogosultság egyértelmű megítélhetőség érdekében - rögzíti, hogy mi tekintendő kiemelkedő elméleti jártasságnak.

Az Iasz. jelenleg is tartalmaz a szabadság kiadásával kapcsolatosan néhány speciális szabályt: a szabadság kiadásának az időpontját - az igazságügyi alkalmazott előzetes meghallgatása után - a munkáltató határozza meg, a rendes szabadság egynegyedét az igazságügyi alkalmazott kérésének megfelelő időpontban kell kiadni, szabadságolási tervet kell készíteni. A szabályozási összhang megteremtése érdekében a Bjt.-ben is rögzíti a törvény ezeket a szabályokat. A törvény előírja, hogy amennyiben a bíró a szolgálati viszonya megszűnéséig több napot volt szabadságon, mint amennyi a bíróságnál töltött időre megilletné, a különbözet idejére kifizetett illetményt, illetve e törvény alapján időarányosan járó juttatások megfelelő részét köteles visszafizetni. Ez alól csak arra az esetre teremt kivételt a törvény, ha a szolgálati viszony a bíró halála, nyugdíjazása alapján szűnt meg. Ilyen irányú szabályt az Iasz. már jelenleg is tartalmaz, ezért indokolt a két törvény közötti összhang megteremtése e vonatkozásban is. A törvény megteremti annak a lehetőségét, hogy az eddig biztosított fizetés nélküli szabadságok mellett - hasonlóan az igazságügyi alkalmazottakhoz - rendkívül indokolt esetben, 1 évet meg nem haladó időtartamra fizetés nélküli szabadságot engedélyezzen a bíró számára a munkáltatói jogkör gyakorlója.

Az Mt. megszünteti az átlagkereset fogalmát. A törvény fenntartja a bírák esetében a hatályos szabályozást akként, hogy azokban az esetekben, amikor jelenleg is átlagilletményt kapnak a bírák - akár a hatályos Munka Törvénykönyve rendelkezéseire utaló szabályok alapján, akár a Bjt.-ben rögzített szabályok alapján - a jövőben is azt kapnak, azokban az esetekben pedig amikor jelenleg is távolléti díjat kapnak, továbbra is távolléti díj jár a számukra. A távolléti díjra (mivel azt az új munkatörvénykönyve is tartalmazza) utal a törvény, míg az átlagilletmény számításra és fizetésre vonatkozó szabályokat beemeli a törvény a hatályos Munka Törvénykönyvéből a Bjt.-be.

A Bjt. 3. § (4) bekezdése rendelkezik arról, hogy ha a köztársasági elnök által korábban felmentett bírót a munkaügyi jogvita alapján bírói tisztségébe vissza kell helyezni, a köztársasági elnök a felmentést megelőző kinevezés szerinti határozott vagy határozatlan idejű kinevezést ad. A Bjt.-ben azonban nem szerepel arra vonatkozó rendelkezés, hogy a bírói szolgálati viszony jogellenes megszűntetésének mik az egyéb jogkövetkezményei. A törvény ezért rögzíti az egyéb jogkövetkezményeket, és előírja, hogy ha a szolgálati jogvita alapján a bírót tisztségébe vissza kell helyezni, meg kell téríteni a szolgálati viszony jogellenes megszüntetésével összefüggésben felmerült kárát, a munkáltató kártérítési felelősségére vonatkozó szabályok szerint.

A törvény az egyértelmű szabályozás érdekében a kirendelési díj mértékének érintetlenül hagyása mellett pontosítja a kirendelési díjra vonatkozó szabályozást.

A törvény az átlagilletmény számításához kapcsolódóan átmeneti rendelkezést is tartalmaz, tekintettel arra, hogy a Bjt. szerint már külön juttatás nem jár, de a bírák jogállásáról és javadalmazásáról szóló 1997. évi LXVII. törvény alapján járó külön juttatást még 2012. január 31-ig kellett kifizetni. Erre figyelemmel került rögzítésre az átmeneti szabályok között, hogy, ha a bíró az átlagilletmény számítás alapjául szolgáló időszakban külön juttatásban részesült, annak összegét az átlagilletmény számítása során figyelembe kell venni, a korábbi szabályozáshoz hasonlóan.

A törvény a Bszi. módosításhoz fűzött indokolásban rögzített okok alapján pontosítja a cím adományozására vonatkozó előírásokat, továbbá a társadalombiztosítási szabályok módosítása miatt a Bjt.-ből elhagyja a rokkantsági nyugdíjra alapított felmentést.

A munka törvénykönyvéről szóló 2012. évi I. törvény egyes rendelkezései - például a szabadságra vonatkozó, illetve a távolléti díj számítására vonatkozó rendelkezések - nem 2012. július 1-jén, hanem csak 2013. január 1-jén lépnek hatályba. Az igazságügyi alkalmazottak szolgálati jogviszonyáról szóló 1997. évi LXVIII. törvény (Iasz.), a bírák jogállásáról és javadalmazásáról szóló 2011. évi CLXII. törvény (Bjt.), továbbá a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (Üjt.) háttérjogszabálya a Munka Törvénykönyvéről szóló 1992. évi XXII. törvény (régi Mt.), illetve a munka törvénykönyvéről szóló 2012. I. törvény (új Mt.), és így ezen törvények számos rendelkezésére hivatkozik mind az Iasz., mind a Bjt., mind az Üjt. Tekintettel arra, hogy a 2012. július 1. és 2013. január 1. közötti időszakban egyes kérdésekben még a régi Mt., egyes kérdésekben pedig már az új Mt. szabályait kell alkalmazni, szükségessé vált az Iasz., a Bjt., továbbá az Üjt. módosításainak áttekintése, és a régi Mt., illetve az új Mt. rendelkezéseire vonatkozó hivatkozások tekintetében, illetve a hivatkozásokkal szorosan összefüggő szabályok tekintetében erre az időszakra egy külön szabályozást kialakítása.

A legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény módosítása

A 80. §-hoz

Az ügyészségi szolgálati viszonyt elsődlegesen a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (Üjt.) szabályozza. Az ügyészségi szolgálati viszonyra azonban - a felesleges ismétlés elkerülése érdekében - a munka törvénykönyvének szabályait is alkalmazni kell (Üjt. 153. §), ha az Üjt. nem rendelkezik eltérően.

Az Mt. hatálybalépő rendelkezései szükségessé teszik az Üjt.-ben szereplő munkajogi hivatkozások felülvizsgálatát abból a szempontból, hogy azok koherensek-e az új szabályozással, illetve szükséges-e az Üjt.-be bizonyos jogintézmények tekintetében az ügyészségi szolgálati viszony sajátosságaiból adódóan külön rendelkezések beiktatása. A törvény ennek megfelelően rögzíti az ügyészségi szolgálati viszonyra is alkalmazandó Mt. szabályokat, külön határozza meg az ügyészségi szolgálati viszony jogellenes megszüntetésének, a kiküldetésnek, valamint az átlagilletmény számításának szabályait, valamint a társadalombiztosítási szabályok módosítása miatt az Üjt.-ből elhagyja a rokkantsági nyugdíjra alapított felmentést.

Az Mt.-nek a jogellenes jogviszony megszüntetés jogkövetkezményeire vonatkozó szabályai lényegesen eltérnek a közszférában hatályos szabályoktól. A törvény ezért a munkáltatói jogellenes jogviszony-megszüntetés jogkövetkezményeként nevesíti azokat az eseteket, amikor az ügyész kérheti az eredeti munkakörében történő továbbfoglalkoztatását, valamint példálózó jelleggel felsorolja azon tényállásokat is, amikor a bíróság ezt munkáltatói kérelemre mellőzi. A törvény rendelkezik az ügyész elmaradt illetményének, járandóságának, valamint felmerült kárának megtérítéséről.

A kiküldetés az ügyészi munkával együtt járó egyoldalú munkáltatói intézkedés. Részletes szabályozása az Mt. hatálybalépésével is szükséges, ezért a törvény meghatározza a jogintézmény lényegét és korlátokat állít elrendelhetőségére.

Az ügyészségi alkalmazottat átlagilletmény illeti meg a szolgálati viszony megszűnésének meghatározott eseteiben a hatályos Mt.-ben meghatározott átlagkereset számítási mód szerint. Figyelemmel arra, hogy az Mt. már nem tartalmaz az átlagkereset számításra vonatkozóan rendelkezéseket, így törvény kiegészíti az Üjt.-t - a korábbi átlagkereset-számítás szabályainak megfelelő átvételével - az átlagilletmény számítás szabályaival.

A munka törvénykönyvéről szóló 2012. évi I. törvény egyes rendelkezései - például a szabadságra vonatkozó, illetve a távolléti díj számítására vonatkozó rendelkezések - nem 2012. július 1-jén, hanem csak 2013. január 1-jén lépnek hatályba. Az igazságügyi alkalmazottak szolgálati jogviszonyáról szóló 1997. évi LXVIII. törvény (Iasz.), a bírák jogállásáról és javadalmazásáról szóló 2011. évi CLXII. törvény (Bjt.), továbbá a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (Üjt.) háttérjogszabálya a Munka Törvénykönyvéről szóló 1992. évi XXII. törvény (régi Mt.), illetve a munka törvénykönyvéről szóló 2012. évi I. törvény (új Mt.), és így ezen törvények számos rendelkezésére hivatkozik mind az Iasz., mind a Bjt., mind az Üjt. Tekintettel arra, hogy a 2012. július 1. és 2013. január 1. közötti időszakban egyes kérdésekben még a régi Mt., egyes kérdésekben pedig már az új Mt. szabályait kell alkalmazni, szükségessé vált az Iasz., a Bjt., továbbá az Üjt. módosításainak áttekintése, és a régi Mt., illetve az új Mt. rendelkezéseire vonatkozó hivatkozások tekintetében, illetve a hivatkozásokkal szorosan összefüggő szabályok tekintetében erre az időszakra egy külön szabályozás kialakítása.

Esztergom Város Önkormányzata egyes intézményeinek átvételéről szóló 2011. évi CLXXXVI. törvény módosítása

A 81. §-hoz

Átvezeti a törvény által tartalmazott jogszabályi hivatkozásokon az Mt. hatályba lépéséből adódó módosításokat.

A nemzeti köznevelésről szóló 2011. évi CXC. törvény módosítása

A 82. §-hoz

A nemzeti köznevelésről szóló 2011. évi CXC. törvény 60. § (2) bekezdés b) pontja szerint a tanuló attól az évtől kezdődően, amelyben a középiskola és szakiskola esetén huszonegyedik életévét betölti, kizárólag felnőttoktatásban kezdhet új tanévet.

A katonai szakképzés sajátosságaira figyelemmel (az intézmény működtetése a tárca költségvetéséből történik, a Magyar Honvédség humánerőforrás igényeit biztosítja) a módosítás az általánostól eltérő életkori felső korhatárt vezet be a katonai szakképesítések esetén. A módosítás mindemellett biztosítja a Hjt. 2012. január 1-jétől hatályos 229/R. § (2) bekezdésével való összhangot is.

A nemzeti köznevelésről szóló 2011. évi CXC. törvénnyel összhangban a kiegészítés 2012. szeptember 1-jei hatálybaléptetése indokolt.

A közszolgálati tisztviselőkről szóló 2011. évi CXCIX. törvény módosítása

A 83. §-hoz

A közszolgálati tisztviselőkről szóló 2011. évi CXCIX. törvény módosításai a törvény rendelkezései közötti koherenciát megteremtő pontosítások, technikai módosítások, továbbá fogalmi pontosítások az Mt. értelmező rendelkezéseihez való igazodás érdekében.

A (4) bekezdés alapján a rugalmasabb munkaszervezés lehetővé tétele érdekében a jövőben megszűnik az a korlátozás, mely szerint ügyviteli feladat ellátására a külképviseleteken kizárólag kormányzati szolgálati, illetve közszolgálati jogviszony keretében kerülhet sor. A törvény továbbá egyértelművé teszi, hogy a fizikai alkalmazottakon kívül minden munkavállaló beszámít a 10%-os felső korlátba.

A Magyar Nemzeti Bankról szóló 2011. évi CCVIII. törvény módosítása

A 84. §-hoz

A törvény a köztulajdonban álló gazdasági társaságok takarékosabb működéséről szóló 2009. évi CXXII. törvény jelenlegi szabályozását fenntartva, a munka törvénykönyvéről szóló 2012. évi I. törvény köztulajdonban álló munkáltatóra vonatkozó egyes rendelkezéseinek alkalmazását az MNB, illetve alkalmazottai tekintetében kizárja.

A munka törvénykönyvéről szóló 2012. évi I. törvény módosítása

A 85. §-hoz

A törvénynek az Mt. egyes rendelkezéseit érintő módosítására elsősorban szövegpontosító, a jogalkalmazást segítő céllal kerül sor. Az Mt. rendelkezéseit érintő módosítások másik csoportját olyan normaszöveg pontosítások és részben kiegészítések jelentik, amelyek a munkajogi tárgyú európai jogi irányelveknek való, illetve az irányelvek alapján kialakult európai bírósági döntéseknek való még teljesebb megfelelést szolgálják. Nem vitás ugyanis, hogy az Mt.-nek az Európai Unió jogrendjével való maradéktalan összhangját biztosítani kell.

Az (1) bekezdés az Mt. 46. § (1) bekezdésének rendelkezését pontosító szabályt tartalmaz, az Mt. már nem használja a „rendes szabadság” terminológiát, így az Mt. belső koherenciájának megteremtése érdekében pontosításra kerül az e) pont normaszövege.

A (2) bekezdés az Mt. 50. § (4) bekezdésének rendelkezését pontosító szabályt tartalmaz, amely azt kívánja egyértelműsíteni, hogy a próbaidő érvényes kikötése az Mt. 45. § (5) bekezdése alapján a munkaszerződésben lehetséges. A kollektív szerződéses szabályozási lehetőség csupán a próbaidő mértékének az Mt.-ben szabályozotthoz képest történő meghosszabbításában áll. A munkaviszonyban irányadó próbaidőt tehát nem a kollektív szerződés, hanem a munkaszerződés állapítja meg a kollektív szerződésben meghatározott időbeli keretek között. Noha a korábbi megoldás a jogalkalmazásban - a hatályos Munka Törvénykönyve hasonló fordulataira tekintettel - nem okozna nehézséget, a pontosítás a kétséget kizáró szabály rögzítése érdekében mégis indokolt.

A (3) bekezdés az Mt. 53. § (2) bekezdésének rendelkezését pontosító szabályt tartalmaz, amely kimondja, hogy év közben kezdődött munkaviszony esetén az Mt. 53. § (1) bekezdése szerinti foglalkozatás időtartamára vonatkozó rendelkezéseket arányosan kell alkalmazni.

A (4) bekezdés célja, hogy a többszáz vagy akár ezer főt meghaladó munkáltatók, illetve a rendkívül nagyszámú munkavállalót foglalkoztató munkaerő-kölcsönzők is határidőben eleget tudjanak tenni a munkabér fizetési és igazolás kiadási kötelezettségeiknek, ezért a törvény a három munkanapos határidő öt munkanapos határidőre módosítja.

A (5) bekezdés Az Mt. 85. §-a a munkaviszony megszűnésének és megszüntetésének szabályaitól való kollektív szerződéses vagy munkaszerződéses eltérési lehetőségeit rögzíti, amennyiben azokat az Mt. 43. §-ban, illetve az Mt. 277. § (2) bekezdésében rögzített általános szabályoktól (elvektől) eltérően kívánta meghatározni a jogalkotó. A törvény az eltérési lehetőségeket pontosítja azzal, hogy az Mt. csak a 64. §-t minősíti kógensnek, illetve a 65-67. §-hoz, a felmondás szabályaihoz képest is csak a munkavállaló javára engedi a kollektív szerződéses eltérést.

A (6) bekezdés a kötetlen munkarend fogalmát pontosítja és a fogalom elemeként határozza meg azt, hogy a munkavállaló a munkavégzését önállóan jogosult megszervezni. A módosítás a 2003/88/EK irányelv 17. cikk (1) bekezdésének maradéktalan átvétele érdekében szükséges. A kiegészítés arra utal, hogy a munkavállalói tevékenység (munkakör) sajátossága az, hogy az adott munkaviszonyban a teljesítési időt (jelentős részben) a munkavállaló a munkáltatói utasításainak hiányában maga határozza meg.

A (7) bekezdés az ún. készenléti jellegű munkakörre vonatkozó szabályozást pontosítja - ugyancsak a 2003/88/EK irányelv átvételének teljessége érdekében. Az irányelv 22. cikk (1) bekezdésében biztosított lehetőséggel élve, illetve annak alkalmazását szorosabban meghatározva, a törvény az Mt. 99. § (3) bekezdésében meghatározza a felek készenléti jellegű munkakörre tekintettel kötött megállapodásának munkavállaló általi felmondására vonatkozó szabályokat. Az Mt. 5. § (1) bekezdésében rögzített értelmezési alapelvből is következik, hogy - tekintettel a 2003/88/EK irányelv 22. cikk (1) bekezdés b) pontjára - a munkavállalót a megállapodás felmondása miatt nem érheti hátrány.

Az (8) bekezdés a kereskedelemről szóló törvény hatálya alá tartozó, kereskedelmi tevékenységet, a kereskedelmet kiszolgáló szolgáltató, valamint kereskedelmi jellegű turisztikai szolgáltatási tevékenységet folytató munkáltatónál - a lakosság vásárlási szokásait figyelembe véve - lehetővé teszi, hogy vasárnapra rendes munkaidő a kereskedelmi tevékenység keretében foglalkoztatott munkavállaló számára is beosztható legyen. Ezzel összefüggésben az Mt. 140. § (1) bekezdése kiegészül az Mt. 101. § (1) bekezdés i) pontjára történő hivatkozással.

A (9) bekezdés az Mt. 122. § (2) bekezdésének rendelkezését pontosító szabályt tartalmaz, amely alapján a szabadság kiadása során is irányadó az arányosság követelménye.

A (10) bekezdés az Mt. 126. § (2) bekezdésének rendelkezését pontosító szabályt tartalmaz, amely a hatályos szabály változatlan továbbélését biztosítja.

A (11) bekezdés a munkáltató számára kötelezettségként írja elő az átlag heti 48 órát meghaladó munkavégzésre irányuló munkavállalókkal kötött megállapodások (ún. opt-out megállapodások) nyilvántartását az Mt. 134. §-ának új (4) bekezdéssel történő kiegészítésével.

A (12) bekezdés a munkaidőre vonatkozó törvényi szabályoktól eltérő megállapodások kereteit változtatja meg. A változtatás szerint kógensnek minősül az Mt. 127. § (4) bekezdése is (a szülési szabadságnak a koraszülött gyermek intézeti ápolása esetében való kiadásáról). Az Mt. 103. §-ának (a munkaközi szünet) szabályai az ún. relatív diszpozitív, azaz csak a munkavállaló javára eltérést engedő szabályok körébe kerül.

A törvény az Mt. 135. § (2) bekezdése módosításának célja, hogy az életkor alapján a munkavállalót megillető pótszabadság tartamától kollektív szerződésben csak a munkavállaló javára lehessen eltérni. [Megjegyezendő, hogy a munkaszerződés tekintetében ugyanezt az Mt. 43. § (1) bekezdésének rendelkezése biztosítja.]

A törvény az Mt. 135. § (4) bekezdésében meghatározott ágazatok tekintetében - a 2003/88/EK irányelv 18. és 22. cikkének megfelelő átvétele érdekében - biztosítja a felek, illetve a kollektív szerződéses alanyoknak a törvénytől eltérő megállapodási lehetőségét. A felek megállapodásának felmondása esetében alkalmazott megoldás azonos a készenléti jellegű munkakör esetében a felmondás tekintetében meghatározottal. Az Mt. 135. § (6) bekezdése módosításának célja, hogy az osztott munkaidőt a 135. § (4) bekezdés szerint foglalkoztatott munkavállaló esetében a kollektív szerződés írhassa elő. Ebben az esetben tehát az osztott munkaidő alkalmazására - az Mt. 100. §-tól eltérően - nem a felek megállapodása alapján van mód, hanem pusztán a kollektív szerződés erre irányuló rendelkezése alapján.

A (13) bekezdés az Mt. 140. § (1) bekezdésének módosításával a vasárnapi bérpótlékot rendezi.

A (14) bekezdés a műszakpótlékra jogosultság törvényi feltételeit módosítja. E körben a törvény egyrészt megszünteti azt a jogosultsági feltételt, amely szerint csak a több műszakos munkáltatói tevékenység esetében keletkezik jogosultság a műszakpótlékra, másrészt a törvény meghatározza a munkaidő kezdete „rendszeres változásának” fogalmát. A rendszeresség vizsgálatánál fő szabály szerint a munkaidő-beosztással érintett időszakot kell figyelembe venni.

A (15) bekezdés az Mt. 143. § (1) bekezdését egyértelműsíti. Az Mt. elfogadását követően több munkáltatói és munkavállalói érdekképviselet jelezte, hogy a korábbi szabály alapján nem egyértelmű az a helyzet, ha a felek között nem jön létre megállapodás és munkaviszonyra vonatkozó szabály sem rendezi az ún. rendkívüli munkavégzés ellenértékét. A törvény egyértelművé teszi, hogy az általános szabály a pénzbeli ellenérték megfizetésének kötelezettsége, a szabadidővel való kompenzálásra csak munkaviszonyra vonatkozó szabály rendelkezése vagy a felek erre irányuló megállapodása esetében kerülhet sor.

A (16) bekezdés a kötelező legkisebb munkabérre vonatkozó rendelkezések pontosítását tartalmazza annak érdekében, hogy az Mt. e szabályra való hivatkozásai egyértelműek legyenek a gyakorlat számára (például az Mt. 208. § vagy 285. § alkalmazása körében).

A (17) bekezdés azért szükséges, mert az új Mt. eredeti megfogalmazása indokolatlanul szűkíti a munkavállalók lehetőségét munkabérük kifizetésére és egyúttal hátrányos helyzetbe hozza a bankszámlán kívüli fizetési számlát igénybe venni kívánó munkavállalókat, mivel kizárja munkabérnek bankszámlán kívüli egyéb fizetési számlára történő fizetését. Az egyéb fizetési számlával rendelkező, vagy azt felhasználni kívánó munkavállalók részére indokolatlanul további átutalási kötelezettséget és költséget keletkeztet.

A (18) bekezdés szerinti módosítás alapján a munkabér kifizetése a munkavállaló számára költséget nem okozhat. Ugyanakkor nem indokolt a költségeknek egyoldalúan a munkáltatóra terhelése, ha a munkavállaló a munkabérének átutalását nem magyarországi székhellyel vagy fiókteleppel rendelkező pénzforgalmi szolgáltatónál vezetett fizetési számlára kéri, ezáltal az utalás nemzetközi fizetési tranzakciónak minősül.

A (19) bekezdés szerinti módosítás indoka, hogy a munka törvénykönyvéről szóló 2012. évi I. törvény egységesen a szabadság jogintézményéről rendelkezik, ezért a hivatkozott rendelkezésben is a „rendes szabadság” helyett a „szabadság” szóhasználat indokolt.

A (20) bekezdés pontosítja az Mt. 162. §-át, így a törvény megteremti az összhangot e § és az Mt. 163. § (2) bekezdése, valamint az Mt. 161. § (2) bekezdés a) pontja között.

A (21) bekezdés az Mt. 192. § (4) bekezdését pontosítja.

A (22) bekezdés az Mt. 203. §-át újból megállapítja, így egyszerűsödnek mind az alkalmi munkavállalás, mind az egyszerűsített foglalkoztatás szabályai. A törvény bővíti az Mt. azon szakaszainak a felsorolását, melyeket az egyszerűsített foglalkoztatásra és az alkalmi munkára irányuló munkaviszony esetén nem kell alkalmazni, e rendelkezéssel csökken a munkáltatókra háruló adminisztratív teher.

A (23) bekezdés az Mt. 205-206. §-ai a köztulajdonban álló munkáltatóval fennálló munkaviszonyok általánostól eltérő egyes szabályait rögzítik. A törvény a felmondási idő tekintetében a korábbiakhoz képest kógensnek minősíti a felmondási idő szabályainak körében a munkaviszony figyelembe nem vehető időszakaira és a határozott idejű munkaviszony felmondására vonatkozó rendelkezéseket is. Az átmeneti rendelkezések alapján az Mt. hatályba lépését megelőzően a 205. § (1) bekezdésében meghatározott tárgykörökben megkötött megállapodások érvényességét (azok hatályban léte alatt) az Mt. hatálybalépése nem érinti, hiszen azt csak a hatálybalépést követően megkötött megállapodásokra kell alkalmazni.

Noha a törvény általános szabályként fenn kívánja tartani azt a korábbi megoldást, hogy a rövidebb teljes munkaidő megállapítása a köztulajdonban álló munkáltatók esetében nem alkalmazható, kizárólag egészség- és biztonságvédelmi céllal, az ún. rövidebb teljes munkaidőre vonatkozó megállapodások érvényességét elismeri. Egyéb esetekben a megállapodások az Mt. hatálybalépésével érvénytelenné válnak. Az Mt. 206. §-ának változtatása csak technikai jellegű pontosítást tartalmaz.

A (24) bekezdés az Mt. 208. § (2) bekezdésének módosítása a (20) bekezdésben a kötelező legkisebb munkabérre vonatkozó rendelkezések változása miatt szükséges.

A (25) bekezdés pontosítja az Mt. 215. § (1) bekezdését és biztosítja, hogy az EGT tagállamban székhellyel rendelkező munkaerő-kölcsönzők a belföldi székhelyű munkaerő-kölcsönzőkre irányadó feltételekkel azonosan folytassanak tevékenységet Magyarországon.

A (26) bekezdés az Mt. 216. § (1) bekezdését pontosítja azzal, hogy elhagyja a korábbi c) pontot. A munkaerő-kölcsönzésnek, mint sajátos foglalkoztatásnak része a határozott idejű szerződés, így a „hat hónapos” korlát elhagyásával rugalmasabb foglalkoztatás valósulhat meg.

A (27) bekezdés szerint a munkaerő-kölcsönzés rendeltetésszerű alkalmazása érdekében kizárja, hogy a kölcsönbeadó és a kölcsönvevő azonos vállalatcsoporthoz tartozhasson.

A (28) bekezdés az Mt. 219. § (3) bekezdésének korábbi nyelvtani pontatlanságát orvosolja a jogalkalmazási félreértések elkerülése érdekében.

A (29) bekezdésben figyelemmel a munkaerő-kölcsönzés atipikus jellegére a módosítás 15 napban határozza meg a felmondási idő tartamát, amely alatt - távolléti díj fizetése mellett - a munkavállaló mentesül a munkavégzési kötelezettség alól.

A (30) bekezdés az Mt. 222. §-át pontosítja. Az (1) bekezdés pontosításával a felek megállapodására bízza a munkaidővel és pihenőidővel, ezek nyilvántartásával kapcsolatos, a munkáltatót terhelő kötelezettségek gyakorlásáról történő döntést. Az (4) bekezdés megállapításával rendelkezik arról, hogy munkaerő-kölcsönzés esetén a csoportos létszámcsökkentés szabályait nem kell alkalmazni. E kivételi szabály alkalmazásával a csoportos létszámcsökkentés tekintetében a munkaerő-kölcsönzőkre vonatkozó hatályos szabályozás él tovább.

A kölcsönzésre létesített munkaviszony esetén kizárja felmondási idővel kapcsolatos egyes általános szabályok alkalmazását.

A munkaerő-kölcsönzésről szóló 2008/104/EK irányelv az egyenlő bánásmódtól való eltérés feltételeként tekinti, hogy a munkavállaló a kikölcsönzések között is kapjon díjazást. E szabályt tartalmazza az Mt. is, mely szerint a munkában nem töltött időre is munkabér jár. A végkielégítésre való jogosultság általános szabályai szerint a végkielégítésre való jogosultság tekintetében nem kell figyelembe venni azt az egybefüggően legalább harminc napot meghaladó tartamot, amelyre a munkavállalót munkabér nem illette meg. E két rendelkezés közötti összhangot teremti meg a rendelkezés a kölcsönzésre létrejött munkaviszony esetében a 222. § új (5) bekezdésének beiktatásával, mely szerint - nem érintve a kikölcsönzések közötti, munkavégzés hiányában is meglévő munkabérre való jogosultságot - a végkielégítésre való jogosultság tekintetében a kikölcsönzés időtartamát tekinti jogszerző időnek.

Figyelemmel arra, hogy a munkaviszony fennállása alatti valamennyi kikölcsönzés időtartama jogszerző, ezen időszakok összeszámítására tartalmaz különös rendelkezést.

A (31) és (32) bekezdés pontosítja az Mt. 227. § (1) és (3) bekezdését. Az (1) bekezdés módosításával a felek megállapodására bízza a munkaidővel és pihenőidővel, illetve ezek nyilvántartásával kapcsolatos, a munkáltatót terhelő kötelezettségek gyakorlásáról történő döntést.

A (33) bekezdés a hatályos Mt.-hez hasonlóan az Mt. 229. § (1) bekezdését úgy módosítja, hogy utal az Mt. 115. § (2) bekezdésére, így meghatározza azokat az időszakokat, amelyeket a munkaviszonyban töltött öt éves idő számításakor nem lehet figyelembe venni.

A (34) bekezdés egyértelművé teszi, hogy az Mt. 53. § szerinti munkáltatói intézkedéshez csak abban az esetben szükséges az üzemi tanács egyetértése, ha az az üzemi tanács elnökét érinti. Noha az Mt. rendszertani értelmezésével ez magától értetődő, az esetlegesen felmerülő értelmezési nehézség kiküszöbölése érdekében a törvény szerinti változtatás indokolt. Emellett a törvény az üzemi tanács elnökének védelmét is biztosítja a szakszervezeti tisztségviselőhöz hasonló módon.

A (35) bekezdés az Mt. 262. § (3) bekezdés a) pontjában alkalmazott korábbi megszorító feltételt mellőzi. Noha a 2002/14/EK irányelv 4. cikk (2) bekezdés a) pontjának értelmezése a bírói gyakorlatban és a szakirodalomban korántsem egyértelmű, az irányelv rendelkezése nem utal arra, hogy a munkáltatói tájékoztatási és konzultációs kötelezettség csak az „alapvető” gazdasági kérdésekre terjedne ki. A törvény ezért az „alapvető” szó mellőzésével az irányelv említett rendelkezésének széles értelmezését teszi magáévá. Nyilvánvaló ugyanakkor, hogy a tájékoztatáshoz és konzultációhoz való jog sem gyakorolható rendeltetésével ellentétesen, illetve oly módon, hogy az a munkáltatói gazdálkodási tevékenységet aránytalanul elnehezítse.

A (36) bekezdés az Mt. 267. § (5) bekezdését pontosítja azzal, hogy az üzemi megállapodás az Mt. 233. §-ában foglaltaktól sem térhet el.

A (37) bekezdés az Mt. 273. §-át módosítja. A törvény több - elsősorban jogtechnikai jellegű - szabály pontosítását végzi el. A törvény pontosítja a munkavállalói létszám meghatározásának szabályát a statisztikai létszámra utalással, hasonlóan az Mt. által másutt - például a csoportos létszámcsökkentés körében - is alkalmazott módszerhez, illetve az egységesség érdekében.

A (38) bekezdésben foglalt rendelkezés az Mt. 273. § módosítása okán szükséges.

A (39) bekezdés az Mt. 276. § (1) és (2) bekezdését pontosítja és a §-t egy új (3) bekezdéssel egészíti ki. A törvény lehetővé teszi, hogy szakszervezeti szövetség is köthessen kollektív szerződést a munkáltatónál foglalkoztatott munkavállalók létszámához arányosítva.

Több munkáltató által létesített munkaviszony esetére szükséges meghatározni, hogy a munkavállalóra mely kollektív szerződés hatálya terjed ki, ezért a (40) bekezdés pontosítja az Mt. 279. §-át.

A (41) bekezdés Az Mt. 281. §-a a kollektív szerződés megszűnésének egyes eseteit szabályozza. A hatályos Munka Törvénykönyve szabályai nem rendelkeznek kellő egyértelműséggel valamennyi lehetséges megszűnési esetről, noha e korábbi szabályok rendszertani értelmezése a jogalkotó korábbi megítélése szerint is megfelelő eredményre vezetett.

A bekezdés kiegészítésének célja, hogy az Mt. rendelkezzék a szakszervezet kollektív szerződéskötési képességének elvesztéséről, illetve ennek joghatásáról. A 281. § új (4) bekezdése alapján ebben az esetben a kollektív szerződés hatályát veszti. E megoldás indoka, hogy a szabályozott tényállásban megszűnik az egyik féllel szemben támasztott alanyi kellék (a kollektív szerződéskötési képesség, mint sajátos alanyi képesség) és ezzel az Mt. 281. § (1) bekezdésében meghatározottal érdemben azonos helyzet alakul ki. Az új (5) bekezdés a kollektív szerződés megszűnésétét a több szakszervezet által kötött kollektív szerződések esetében csak arra az esetre rögzíti, ha az alanyi oldalon egyetlen kollektív szerződéskötési képességgel rendelkező szakszervezet sem marad. A megoldás analóg a 281. § (3) bekezdésében meghatározott szabállyal.

A (42) bekezdésben a törvény a 2001/23/EK irányelv 3. cikk (3) bekezdése alapján az Mt. normaszövegét pontosítja. Az irányelv említett rendelkezése ugyanis a kollektív szerződéses munkafeltételeknek a munkáltató személyében bekövetkező változás esetében az átvevő általi fenntartását rendeli el, főszabály szerint az átadást-átvételt követő egyéves időtartamban. Az irányelv a kollektív szerződéses munkafeltételek körében nem alkalmaz kivételt, azaz azok fenntartását teljes körűen írja elő. A magyar munkajog a hatályos Munka Törvénykönyve 40/A. § (1) bekezdésében 1997 óta tartalmazza azt a rendelkezést, amely a fenntartandó kollektív szerződéses munkafeltételek köréből kiveszi a munkarendre, azaz a munkaidő beosztására vonatkozó szabályokat. Ennek gyakorlati indoka, hogy a hazai kollektív szerződéses gyakorlatban szokásosnak minősíthető az a megoldás, amely szerint - alapvetően eltérően az Európai Unió tagállamainak gyakorlatától - a kollektív szerződések a munkarendről, a munkaidőnek egyes munkavállalói csoportokra, munkakörökre való beosztásáról rendelkeznek. E munkafeltételeknek a fenntartása, illetve e kötelesség előírása az átvevő számára nem indokolt, hiszen ez alapvetően ellenkezhet az általa alkalmazott munkaidő-beosztással. Ez a hazai gyakorlatra támaszkodó megfontolás volt az indoka annak, hogy az Mt. 282. § (1) bekezdése a másfél évtizede hatályos megoldást fenn kívánta tartani. A törvény a kivétel lehetőségét megszünteti. Ennek folyománya, hogy az átvevő a kollektív szerződés munkaidő-beosztásra vonatkozó rendelkezéseit is köteles lesz fenntartani minden olyan esetben, ha a munkáltató személyében bekövetkező változásra az Mt. hatálybalépését követően kerül sor. Lényeges körülmény azonban, hogy ez a kötelezettség csak abban a tényállásban terheli az átvevőt, ha reá az átvétel időpontjában kollektív szerződés hatálya nem terjed ki. Az Mt. 282. § megszüntette ugyanis azt a hatályos Munka Törvénykönyv 40/A. § (2) bekezdése alapján a gyakorlatban kialakult ellentmondást, amely eshetőlegesen két kollektív szerződés alkalmazásával, illetve kollíziójával állhatott elő az átvevőnél.

A (43) bekezdésben foglalt módosítás a - hasonlóan az Mt. 208. §-át érintő módosításhoz - a kötelező legkisebb munkabérre vonatkozó rendelkezések pontosítása okán szükséges.

A (44) bekezdés az Mt. fogalom-meghatározó rendelkezéseit pontosítja a „fogyatékos gyermek” fogalmának beiktatásával, valamint a „nyugdíjas munkavállaló” fogalmának technikai, a jogalkalmazást könnyítő módosításával.

A (45) bekezdés a vonatkozó irányelvvel összhangban az Mt. 295. §-át pontosítja.

A (46) bekezdés az Mt. 295. § megfelelő jogszabályhelyére történő hivatkozás pontosítását szolgálja, ezáltal megteremti a két rendelkezés közötti összhangot.

A (47) bekezdés módosítása jogalkotás-módszertani okból fogalmazza meg egyes rendelkezéseknek az általánostól eltérő időpontban, 2013. január 1. napján való hatálybalépését. Így az Mt. 53. §-át az ún. speciális munkáltatói utasításokra csak a 2013. január 1. napján vagy azt követően közölt munkáltatói utasítások esetében kell alkalmazni. Ezért a hatályos Munka Törvénykönyvének az átirányításra, kiküldetésre, kirendelésre és az ún. állásidőben való kirendelésre vonatkozó rendelkezései 2012. december 31. napjáig alkalmazandók, tekintettel arra, hogy az e körben szabályozott foglalkoztatási módok időtartamát naptári évre határozta meg a jogszabály. A törvény - a (21) bekezdéssel párhuzamosan - e korábbi szabályokat 2012. december 31. napjáig hatályban tartja. A jogosultságoknak naptári évre való meghatározása az indoka a naptári évhez igazodó hatálybalépésnek a szabadságra vonatkozó rendelkezések esetében is. Ennek megfelelően a hatályos Munka Törvénykönyve 130-140. §-ai 2012. december 31. napjáig ugyancsak hatályban maradnak. Az Mt. lényegesen megváltoztatja a távolléti díj számításának szabályait. A 2012. évben eszközölt távolléti díj számítás esetében a törvény - a gyakorlati nehézségek elkerülése érdekében és az évközi hatálybalépéssel összefüggő adminisztrációs terhek elkerülése érdekében - a távolléti díjnak a hatályos Munka Törvénykönyve 151/A. § szerinti számítási módját rendeli alkalmazni (e szabálynak 2012. december 31. napjáig való hatályba tartásával, illetve az Mt. 148-152. §-ainak 2013. január 1-jei hatályba lépésével). Az Mt. 298. § új (5) és (6) bekezdése a hiányzó felhatalmazó rendelkezéseket pótolja. Végül a más jogszabályban történő hivatkozás könnyítését szolgálja a munka törvénykönyvéről szóló 2012. évi I. törvény rövidített megjelölésének meghatározása.

A közszolgálati tisztviselőkről szóló törvénnyel összefüggő átmeneti, módosuló és hatályát vesztő szabályokról, valamint egyes kapcsolódó törvények módosításáról szóló 2012. évi V. törvény módosítása

A 86. §-hoz

A törvény rögzíti, hogy 2012. évben az Országos Közigazgatási Vizsgabizottság és a Közigazgatási Továbbképzési Kollégium összevontan működik.

-----STARTING---POINT---VEGE---

A 87-90. §-hoz

A törvény e rendelkezései hatályba léptető és hatályon kívül helyező rendelkezéseket, illetőleg egyes törvényhelyek sarkalatos jellegére történő utalást tartalmaznak, valamint megjelölik azokat az európai uniós jogszabályokat, amelynek a törvény rendelkezései megfelelnek.