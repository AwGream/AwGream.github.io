2011. évi XXIV. törvény indokolása

az Európai Rendőrségi Hivatallal, a személy- és vagyonvédelmi, valamint a magánnyomozói tevékenységgel, a lőfegyverrel és a pirotechnikával kapcsolatos törvények jogharmonizációs célú módosításáról

-----STARTING---POINT---ALTALANOS--- 

1. Az Európai Rendőrségi Hivatal (Europol) létrehozásáról az Európai Unióról szóló, 1992. február 7-i szerződésben állapodtak meg, és azt az Európai Unióról szóló szerződés K.3. cikkén alapuló, az Európai Rendőrségi Hivatal létrehozásáról szóló egyezményben (Europol-egyezmény) szabályozták. Az Europol-egyezmény három jegyzőkönyvbe foglalt módosítás tárgyát képezte, amelyek a megerősítés hosszadalmas folyamata után léptek hatályba. Az Europol-egyezménynek határozattal történő felváltása a továbbiakban megkönnyíti az esetleges módosításokat.

Az Európai Rendőrségi Hivatal (Europol) létrehozásáról szóló 2009/371/IB tanácsi határozat alkalmazhatóságának a megteremtése, a belső jogszabályokkal való összhang biztosítása az Európai Unió tagállamaival folytatott bűnügyi együttműködésről szóló 2003. évi CXXX. törvény módosításával teljesíthető. Az Europol önálló fejezetként kerül a törvénybe. Az új fejezet szabályozza a Magyar Köztársaság megfelelő szervei és hatóságai, valamint az Europol közötti kapcsolat minden belsőjogi szabályozást igénylő elemét.

2. A 2008/51/EK európai parlamenti és tanácsi irányelv módosította a fegyverek megszerzésének és tartásának ellenőrzéséről szóló 91/477/EGK tanácsi irányelvet (a továbbiakban: 91/477/EGK Irányelv), amire tekintettel a lőfegyverekről és lőszerekről szóló 2004. évi XXIV. törvény (a továbbiakban: Ftv.) módosítása vált szükségessé.

3. Az Ftv. módosításának másik indoka a pirotechnikai termékek forgalomba hozataláról szóló, 2007. május 23-i 2007/23/EK európai parlamenti és tanácsi irányelv átültetése. Ezzel összefüggésben rá kell mutatni arra, hogy az alább kifejtett jogi okok következtében nincsen lehetőség arra, hogy kizárólag eredeti jogalkotói hatáskörben kiadott kormányrendelet hajtsa végre az implementációt:

A belső piaci szolgáltatásokról szóló 2006/123/EK irányelvet implementáló, a szolgáltatási tevékenység megkezdésének és folytatásának általános szabályairól szóló 2009. évi LXXVI. törvény (a továbbiakban: Szolgtv.) 3. és 7. §-ai értelmében a letelepedés szabadságának elve alapján kizárólag törvényben vagy eredeti jogalkotói hatáskörben kiadott kormányrendeletben - közérdeken alapuló kényszerítő indok alapján - lehet a szolgáltatás megkezdéséhez, illetve folytatásához engedélyeztetési kötelezettséget előírni.

A pirotechnikai tevékenységeket - annak közbiztonsági kockázatai miatt - továbbra is mindenképpen engedélyhez kell kötni. Jelenleg a polgári célú pirotechnikai tevékenységek felügyeletéről szóló 155/2003. (X. 1.) Korm. rendelet (a továbbiakban: pirotechnikai kormányrendelet) szabályozza a polgári célú pirotechnikai termékeket és tevékenységeket. A pirotechnikai kormányrendelet kiadására nem eredeti jogalkotói hatáskörben került sor, arra a Rendőrségről szóló 1994. évi XXXIV. törvény ad felhatalmazást.

A pirotechnikai tevékenység végzésére jogosító engedély egyik feltétele az, hogy az engedély jogosultja büntetlen előéletű legyen. A büntetlen előélet igazolása az engedélyt kérőre vonatkozó bűnügyi nyilvántartási adatokból történő adatszolgáltatással (például hatósági erkölcsi bizonyítvány kiállításával) történik. Az Alkotmánybíróság a 144/2008. (XI. 26.) AB határozatban számos helyen kifejtette azt, hogy a különösen érzékeny személyes adatok sokaságát tartalmazó bűnügyi nyilvántartásból történő adatszolgáltatásra vonatkozó kötelezettség előírása kifejezetten és közvetlenül érinti az adatalany információs önrendelkezési jogát, amely jog magas szintű védelemre méltó alkotmányos alapjog. Emiatt az Alkotmánybíróság szerint a bűnügyi nyilvántartásból történő adatszolgáltatási kötelezettség előírása kizárólag törvényben, és semmi esetre sem annál alacsonyabb szintű jogszabályban írható elő alkotmányosan. Az Alkotmánybíróság e határozatára figyelemmel a bűnügyi nyilvántartási rendszer átalakításával összefüggő törvénymódosításokról szóló 2009. évi CXLIX. törvény törvényi szintre emelte a büntetlen előéletre vonatkozó szabályokat.

Minderre tekintettel a pirotechnikai tevékenység végzésére jogosító engedély egyik feltételét képező büntetlen előélet csak törvényben írható elő. Ha pedig az adott jogterület valamely részösszefüggését törvény már szabályozza, akkor ugyanezen jogterületen nem rendelkezik a kormány eredeti jogalkotói hatáskörrel. Vagyis nincsen alkotmányos lehetőség arra, hogy a pirotechnikai tevékenység végzésére vonatkozó teljes szabályanyag kormányrendeletben kerüljön kiadásra. A büntetlen előéletre vonatkozó feltétel előírása miatt mindenképpen törvényben kell szabályozni a pirotechnikai tevékenység engedélyezésére vonatkozó szabályokat. Célszerűségi okokból a felügyeleti bírságra vonatkozó szabályokat is törvényben kell rögzíteni. Minden más szabály az e törvényi szabályok között elhelyezett felhatalmazáson alapuló kormányrendeletben mint végrehajtási rendeletben adható ki.

4. a) A személy- és vagyonvédelmi, valamint a magánnyomozói tevékenység szabályairól szóló 2005. évi CXXXIII. törvény (a továbbiakban: SzVMt.) módosításnak legfőbb indoka a személy- és vagyonvédelmi, valamint magánnyomozói tevékenység végzésének a törvényben előírt kötelező kamarai tagság feltételéhez kötése kérdésének - az Európai Unió által támasztott követelményeknek megfelelő - rendezése. Az törvény a kötelező kamarai tagság és a kamara által ellátandó feladatok jellegének részletes megvizsgálása eredményeként - az alábbi 5. pontban, valamint a részletes indokolásban foglalt érvek alapján - a kötelező kamarai tagságot eltörli, valamint külön rendelkezéseket fogalmaz meg a határon átnyúló szolgáltatásokkal kapcsolatban.

b) A törvény markánsan elkülöníti egymástól a személy- és vagyonvédelmi tevékenységre, a vagyonvédelmi rendszert tervező és szerelő tevékenységre, valamint a magánnyomozói tevékenységre vonatkozó szabályozást. A személy- és vagyonvédelmi tevékenység az EUMSz. 56. cikkének hatálya alá tartozik, egyúttal nem tartozik a belső piaci szolgáltatásokról szóló 2006/123/EK irányelv (a továbbiakban: 2006/123/EK irányelv) hatálya alá, mivel a 2006/123/EK irányelv 2. cikk (2) bekezdés k) pontja kizárja a hatálya alól a magánbiztonsági szolgáltatásokat.

A magánbiztonsági szolgáltatások tartalma tekintetében az Európai Unió Bizottsága „Kézikönyv a szolgáltatási irányelv végrehajtásáról” (a továbbiakban: Kézikönyv) című, nem kötelező jellegű dokumentuma a 2.1.2. pont 14. alpontban ad útmutatást, miszerint magánbiztonsági szolgáltatás az ingatlanok és helyiségek felügyelete, személyi védelem, biztonsági őrjáratok, készpénz és értéktárgyak letétbe helyezése, biztos őrzése, szállítása és elosztása.

A vagyonvédelmi rendszert tervező és szerelő tevékenység, valamint a magánnyomozói tevékenység ezzel szemben a 2006/123/EK irányelv és az azt átültető Szolgtv. hatálya alá tartozik, így az ezekben a normákban foglalt szabályozást alkalmazni kell ezekre a tevékenységekre.

c) A fentieken túl az Országgyűlés 2008. december 15-i ülésnapján elfogadta a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) módosításáról szóló 2008. évi CXI. törvényt (a továbbiakban: KetM.). A KetM. elfogadása nyomán a hatósági eljárások átfogó felülvizsgálata vált szükségessé, amelynek célja az ágazati törvényekben - köztük az SzVMt.-ben - található egyes hatósági eljárásokra vonatkozó szabályok és a Ket. közötti összhang megteremtése, a hatósági eljárásokkal kapcsolatos egységes terminológia kialakítása, valamint az eljárások és az ügyintézés egyszerűsítésén keresztül az adminisztratív terhek lehetőség szerinti csökkentése. A felülvizsgálat során az ágazati jogszabályokban minden olyan módosítást el kell végezni, amely egyértelművé teszi a hatósági jogkörök megosztását, az eljárási szabályok értelmezésének megkönnyítését.

d) A törvény továbbá a jogalkalmazás megkönnyítése érdekében pontosítja és egységesíti az SzVMt. szóhasználatát és további technikai jellegű, pontosító rendelkezéseket is megfogalmaz.

5. a) A szakmai képesítések elismeréséről szóló 2005/36/EK irányelv (a továbbiakban: 2005/36/EK irányelv) II. cím 6. cikke leszögezi, hogy ha egy EGT-államban letelepedett szolgáltatást nyújtó egy másik EGT-államban kíván átmeneti vagy alkalmi jelleggel szolgáltatást nyújtani, és szabályozott szakmáról van szó, akkor a szolgáltatás nyújtása megkezdésének nem lehet feltételéül szabni valamely szakmai szervezet vagy testület általi nyilvántartásba vételt, vagy ilyenben való tagság betöltését. A szolgáltatást nyújtónak kizárólag a fogadó tagállam területén hatályos fegyelmi rendelkezések alkalmazásának megkönnyítése céljából lehet előírni a szakmai szervezetnél vagy testületnél az automatikus ideiglenes nyilvántartásba vételt vagy a formai tagságot. Azonban az ilyen nyilvántartásba vétel, illetve tagság nem késleltetheti, és semmilyen módon nem nehezítheti a szolgáltatások nyújtását, valamint nem róhat további költségeket a szolgáltatás nyújtójára. Ebből kifolyólag a tevékenység megkezdése nem függhet a nyilvántartásba vételtől, és azért nem lehet díj fizetésére kötelezni a szolgáltatás nyújtóját.

A 2005/36/EK irányelv 3. cikk (1) bekezdés a) pontja szerint a szabályozott szakma olyan szakmai tevékenység vagy szakmai tevékenységek olyan csoportja, amely gyakorlásának a megkezdése, gyakorlása vagy gyakorlásának valamelyik módja, törvényi, rendeleti vagy közigazgatási rendelkezések alapján, közvetlenül vagy közvetve, meghatározott szakmai képesítéssel való rendelkezéshez kötött.

Tekintettel arra, hogy a személy- és vagyonvédelmi, a tervező-szerelő, valamint a magánnyomozói tevékenység megkezdéséhez, illetve gyakorlásához szükséges szakmai képesítéseket az igazságügyi és rendészeti miniszter hatáskörébe tartozó szakképesítések szakmai és vizsgakövetelményeinek kiadásáról szóló 15/2008. (VII. 28.) IRM rendelet határozza meg, e tevékenységek is a 2005/36/EK irányelv hatálya alá tartoznak.

Megjegyzést érdemel, hogy a 2005/36/EK irányelv az 5. cikke alapján csak a határon átnyúló szolgáltatások esetében alkalmazható, azonban e körben figyelemmel kell lenni a 2005/36/EK irányelv egészére, az azt átültető, a külföldi bizonyítványok és oklevelek elismeréséről szóló 2001. évi C. törvényre, továbbá a külföldi bizonyítványok és oklevelek elismeréséről szóló 2001. évi C. törvény hatálya alá tartozó ügyekben eljáró hatóságok kijelöléséről, valamint a nyilatkozattételi kötelezettség alá eső szolgáltatások felsorolásáról szóló 33/2008. (II. 21.) Korm. rendeletre is.

b) Az 5.a) pont alatt írtakkal összhangban a 2006/123/EK irányelv 16. cikk (2) bekezdés b) pontja értelmében a tagállamok nem korlátozhatják a más tagállamban letelepedett szolgáltatók szolgáltatásnyújtásának szabadságát azáltal, hogy a szolgáltató kötelezettségévé teszik, hogy engedélyt szerezzen az adott tagállam hatáskörrel rendelkező hatóságaitól, beleértve az adott állam területén való nyilvántartásba vételt vagy valamely testületbe való felvételt is. A 2. cikk (2) bekezdés k) pontja értelmében a magánbiztonsági szolgáltatások nem tartoznak a 2006/123/EK irányelv hatálya alá, a tervező-szerelő és a magánnyomozói tevékenység azonban igen.

A jelenleg hatályos magyarországi szabályozás nincsen teljes összhangban sem a 2005/36/EK irányelv, sem a 2006/123/EK irányelv előírásaival. Az SzVMt. szerint ugyanis a másik EGT-államban bejegyzett vállalkozás, illetve az a szabad mozgás és tartózkodás jogával rendelkező személy, aki másik EGT-államban kiadott engedéllyel rendelkezik a szakma gyakorlására, Magyarországon ugyanúgy csak kamarai nyilvántartásba vétellel, illetve tagsággal folytathatja tevékenységét, mint a hazai honosságú és a Magyarországon letelepedett személyek. A 2006/123/EK irányelv 40. cikk (1) bekezdése szerint a tagállamoknak hatályba kell léptetniük azokat a törvényi, rendeleti és közigazgatási rendelkezéseket, amelyek szükségesek ahhoz, hogy 2009. december 28-ig biztosítsák a 2006/123/EK irányelvnek való megfelelést.

Magyarországnak tehát jogharmonizációs kötelessége a kötelező kamarai tagság részleges megszüntetése. Ez azonban azt jelenti, hogy a szabályozás a jogharmonizáció elvégzése után jobban sújtaná a Magyarországon letelepedett e tevékenységet végzőket, mivel számukra továbbra is kötelező lenne a kamarai tagság.

c) A törvényben foglalt módosítás az EUMSz. 56. cikkének (szolgáltatásnyújtás szabadsága), a 2005/36/EK irányelv II. cím 6. cikkének, valamint a 2006/123/EK irányelv 16. cikk (2) bekezdés b) pontjának való megfelelést szolgálja. Tekintettel arra, hogy a hatályos szabályozás nem felel meg ezeknek az európai uniós jogi aktusoknak, az Európai Unió Bizottsága 2009. január 29-én 2007/4561. ügyszámon Magyarországgal szemben kötelezettségszegési eljárást indított. Tekintettel arra, hogy magyar hatóságok mindeddig nem tudtak az Európai Unió Bizottságának megnyugtató választ adni a megfelelő szabályozás elfogadásának ütemtervéről, illetve az ehhez szükséges törvénymódosítások pontos tartalmáról, az Európai Unió Bizottsága 2010. január 28-án indokolással ellátott véleményt bocsátott ki a Magyar Köztársaság részére azon okból, hogy az SzVMt. egyes rendelkezései nem egyeztethetők össze az EUMSz. 56. cikkével.

-----STARTING---POINT---RESZLETES---

Az 1-3. §-hoz

A törvény 75/F-75/P. §-sal egészíti ki az Európai Unió tagállamaival folytatott bűnügyi együttműködésről szóló 2003. évi CXXX. törvényt.

A 75/F. § meghatározza a hatáskörrel rendelkező hatóság és a nemzeti egység fogalmát. A törvény ugyanakkor tartózkodik további fogalmak meghatározásától, hiszen az Europol működése, tevékenysége során felmerülő olyan alapvető jelentőségű kategóriák, mint amilyen például a bűnszervezet, a terrorszervezet, a terrorizmus vagy a szervezett bűnözés, a magyar jogban bevett jogfogalmak, amelyek biztonságos alkalmazása nem igényel újabb jogszabályi definíciót.

A Határozat kimondja, hogy az Europol jogképessége kiterjed mindazokra a jogokra és kötelezettségekre, amelyek jellegüknél fogva nem csupán az emberhez fűződhetnek. E rendelkezéseknek az az indoka, hogy a Határozat 2. Cikke alapján az Europol minden tagállamban jogképességgel rendelkezik. A Határozat megfogalmazásában a jogképességnek legalább ki kell terjednie az adott tagállam jogában a jogi személyeknek biztosított legteljesebb jog- és szerződéskötési képességre. A 75/G. § ennek megfelelően csak annyit mond ki, hogy az Europol jogi személy. Az Europol jogképességével összefüggő további nemzeti jogi intézkedések nem szükségesek, mert az Europol a Határozat alapján jogi személynek minősül valamennyi tagállamban, így Magyarországon is és a magyar jog szerinti, a jogi személyekre vonatkozó jogképességgel rendelkezik.

A 75/H. § meghatározza az Europol tevékenységi körét. Az Europol nem rendvédelmi szerv, nemzetközi egyezmény nem ruházza fel nyomozó hatósági jogkörrel, így nem végez titkos információgyűjtést, illetőleg nyomozást, ezért e nemzetközi szervezet esetében nem beszélhetünk hatáskörről. Erre figyelemmel a törvény nem az Europol hatáskörébe tartozó bűncselekményeket és bűnelkövetési formákat határozza meg, hanem azokat, amelyekre az Europol tevékenysége kiterjed.

Az Europol legfontosabb tevékenysége a szervezett bűnözés és a terrorizmus elleni közösségi szintű fellépés, illetve a tagállamok ilyen irányú tevékenységének az összehangolása és segítése. Tevékenységébe tartozik továbbá a tagállamok rendvédelmi szerveinek támogatása a Határozat mellékletében meghatározott, több tagállamot érintő bűncselekménytípusok elleni eredményes fellépésben, amennyiben azok jelentősége vagy következményei ezt indokolják.

A Határozat mellékletében található bűncselekménytípusoknak a Büntető Törvénykönyvről szóló 1978. évi IV. törvény (a továbbiakban: Btk.) különös részének való megfeleltetését a törvény melléklete tartalmazza.

Az Europol tevékenysége a tevékenységi körébe utalt bűncselekmények büntetendő előkészületére, az azokhoz nyújtott bűnrészesi magatartásokra, valamint az azokhoz kapcsolódó bűnpártolásra és orgazdaságra is kiterjed. A Határozat további eseteket is meghatároz, amelyek nem vonhatóak az imént írt bűnkapcsolati körbe.

Az Europol tevékenységi körében a tagállamok rendvédelmi szerveinek titkos információgyűjtéseit és nyomozásait segíti az alábbiak szerint:

1. nyílt és minősített adatokat gyűjt, dolgoz fel, értékel, és ezeket szükség esetén átadja,

2. titkos információgyűjtést vagy nyomozást kezdeményez, koordinál, valamint közreműködik ezek végrehajtásában,

3. segítséget nyújt a tagállamok részére nagyszabású események zavartalan, biztonságos lebonyolításában,

4. fenyegetésértékeléseket és stratégiai elemzéseket készít és ezeket a tagállamok rendelkezésére bocsátja,

5. összegyűjti és átadja a tagállamoknak a titkos információgyűjtések és nyomozások tapasztalatai alapján a legjobb módszereket, technikát és gyakorlatokat,

6. tudományos, oktatási és kutatási támogatást nyújt a tagállamok kriminalisztikai és bűnügyi szakértői tevékenységének fejlesztése céljából,

7. kezdeményezheti több tagállam rendvédelmi szerveinél közös nyomozócsoport létrehozását, az Europol személyzete e nyomozócsoportok munkájában részt vehet, kényszerítő eszközök alkalmazásának a kivételével nyomozási cselekményeket végezhet.

A 75/I. § értelmében a Nemzetközi Bűnügyi Együttműködés Központ (NEBEK) látja el Magyarországon a nemzeti egység feladatait. A titkos információgyűjtésre, illetőleg nyomozásra feljogosított magyar hatóságok a NEBEK-en keresztül szolgáltatnak nyílt és minősített adatokat az Europolnak, és juthatnak onnan ugyanilyen adatokhoz. A Határozat alapján az egyes tagállamok kompetenciájába tartozik annak eldöntése, hogy lehetővé teszik-e titkos információgyűjtésre, illetőleg nyomozásra feljogosított szerveik számára az Europollal való közvetlen kapcsolattartást. A törvény ezt a lehetőséget megteremti a Magyar Köztársaság nyomozó hatóságai, a Terror Elhárítási Központ, valamint a Szervezett Bűnözés Elleni Koordinációs Központ (vagyis a törvény értelmében a Magyar Köztársaság hatáskörrel rendelkező hatóságai) számára. E közvetlen kapcsolattartás azonban kivételes és korlátozott, a törvény szerinti jogszabályi rendelkezések keretei között gyakorolható, amelyet a NEBEK felügyel. További megkötés az, hogy a közvetlen kapcsolattartásból származó nyílt vagy minősített adatokat a NEBEK-nek is át kell adni.

A 75/I. § arról is rendelkezik, hogy Magyarországon nemcsak a büntetőeljárási törvény szerinti nyomozó hatóságok, hanem a rendőrség terrorizmust elhárító szerve, valamint a szervezett bűnözés elleni koordinációt végző szerv is hatáskörrel rendelkező hatóságként járnak el.

Szintén a 75/I. § hatalmazza fel a NEBEK-et arra, hogy a Határozat 8. cikkének (3) bekezdésében előírtaknak megfelelően hozzáférjen a feladatai ellátásához szükséges nemzeti adatokhoz és adatbázisokhoz. E felhatalmazás kialakítása során a törvény figyelemmel volt az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvényben írtakra. Az ennek megfelelően szabályozott közvetlen adatátvételt és adathozzáférést kiegészítő szabályként került meghatározásra a hatáskörrel rendelkező magyar hatóságok megkeresése. Ugyanebben a körben, szintén kisegítő jelleggel rögzíti a 75/I. § azt, hogy a NEBEK mind a katonai, mind a polgári nemzetbiztonsági szolgálatok vonatkozásában gyakorolhatja a feladati ellátáshoz szükséges információk megszerzésével összefüggő hatásköreit, azonban - figyelemmel a nemzetbiztonsági szolgálatok sajátos feladataira - ezt a NEBEK és az adott nemzetbiztonsági szolgálat között megkötésre kerülő együttműködési megállapodás szabályozza.

A Határozat megteremti annak a lehetőséget az Europol számára, hogy bármely tagállamot nyomozás elrendelése, vagy teljesítése céljából megkeressen. A Magyarországra vonatkozó, ilyen megkereséssel kapcsolatos feladatokat és eljárási rendet szabályozza a törvény a 75/J. §-ban. Az Europol megkeresését a tagállamok nyomozásra feljogosított, az adott megkeresés teljesítésére hatáskörrel rendelkező hatósága köteles teljesíteni. Az ilyen megkeresést a tagállamok az adott eljárásra vonatkozó jogszabályi rendelkezések alapján teljesítik vagy elutasítják.

A 75/K. § fogalmazza meg azt a kötelezettséget, miszerint a Határozat értelmében minden tagállamnak legalább egy összekötő tisztviselőt kell delegálnia az Europol nemzeti összekötő irodájához. Az összekötő tisztviselő feladata a kapcsolattartás, az adattovábbítás és az együttműködés az Europol többi tagállamának összekötő tisztviselőivel.

A 75/L-75/M. §-ok rendelkeznek az Europol információ-feldolgozó rendszeréről. Az Europol az információ-feldolgozó rendszerben azokat az adatokat dolgozza fel, amelyeket a tagállamok a nemzeti egységen keresztül az Europolnak átadnak. Az Europol az információs rendszerben tárolt adatokat értékeli, elemzi, feldolgozza és azokat saját döntése alapján vagy tagállami kérésre továbbítja a tagállamnak. Az Europolnak átadott adatok minősítési szintjét az adatokat átadó tagállam határozza meg. A tagállamoktól kapott adatokat az Europol elemzési munkafájlokban tárolja.

Az Europol az információ feldolgozó rendszerében, illetőleg az elemzési munkafájljaiban személyes és különleges adatokat kezel. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 3. § (1) bekezdése szerint személyes adat akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete elrendeli. Az Avtv. értelmében a különleges adat - a faji eredetre, a nemzeti és etnikai kisebbséghez tartozásra, a politikai véleményre vagy pártállásra, a vallásos vagy más világnézeti meggyőződésre, az érdek-képviseleti szervezeti tagságra, az egészségi állapotra, a kóros szenvedélyre, a szexuális életre vonatkozó adatok, továbbá a bűnügyi személyes adatok - akkor kezelhető

1. ha az adatkezeléshez az érintett írásban hozzájárul, vagy

2. ha az adatkezelés

a) nemzetközi egyezményen alapul, vagy

b) Alkotmányban biztosított alapvető jog érvényesítése, továbbá

c) a nemzetbiztonság, a bűnmegelőzés vagy a bűnüldözés érdekében törvény elrendeli.

Az Europolt a Határozat hozta létre, így az része a hatályos uniós elsődleges joganyagnak. Az Europol és annak adatkezelési joga így nemzetközi egyezményen alapul, ezért az megfelel a magyarországi adatvédelmi előírásoknak.

A Határozat értelmében az adatokért való felelősség megoszlik az Europol és a tagállamok között. Az adatok bevitelének jogszerűségéért és pontosságáért az azt szolgáltató tagállam felelős. A már továbbított, de az Europol adatfájljába még be nem vitt adatok biztonságáért szintén az adott tagállam felel. A Határozat megadja a lehetőséget minden személynek arra, hogy adatokat kérjen az Europoltól annak eldöntésére, hogy az Europol kezel-e vele kapcsolatban személyes vagy különleges adatokat. A Határozat alapján bárki kérheti a rá vonatkozó adatok helyesbítését vagy pontosítását az Europoltól. A törvény a Határozat e szabályaiból a 75/N. §-ban az egyén adathozzáférési jogát rögzíti azzal, hogy annak az egyéb, az Avtv.-ben meghatározott összefüggéseit nem ismétli meg. A törvény rendszerében az egyén az adathozzáférési kérelmet a NEBEK vezetőjéhez is előterjesztheti, amely joga értelemszerűen nem érinti az őt az Avtv. alapján megillető jogosultságot.

Az Europol az adatkérelmet elutasító, az adat pontosítását vagy helyesbítését megtagadó döntése ellen fellebbezési lehetőséget biztosít a Határozat. A fellebbezést a közös ellenőrző szerv bírálja el, döntése ellen további jogorvoslatnak nincs helye.

A Határozat az Europol által végzett adatkezelés ellenőrzésére kétlépcsős mechanizmust ír elő. Egyrészt a nemzeti ellenőrző szervet, másrészt a közösségi ellenőrző szervet szabályozza. A törvény a 75/O. §-ban értelemszerűen csak a nemzeti ellenőrző szervre vonatkozó szabályokat ülteti át a nemzeti jogba. A törvény, összhangban az Avtv. rendelkezéseivel, valamint az összes többi tagállam nemzeti joga szerinti szabályozással és a már Magyarországon is ennek megfelelően kialakult gyakorlattal, az adatvédelmi biztosra bízza a nemzeti ellenőrző szerv feladatainak az ellátását.

A 75/P. §-ban a harmadik személynek okozott kárért való felelősségi szabályok kerültek meghatározásra olyan módon, hogy az Europol tisztviselői az általuk Magyarországon okozott kárért a magyar jog szerint felelnek. Ez a gyakorlatban azt jelenti, hogy a közös nyomozócsoportban közreműködő Europol tisztviselők által akár jogszerűen, akár vétkes kötelességszegéssel okozott kárért a magyarországi nyomozó hatóságok hasonló kárviselési szabályai szerint köteles helytállni a károkozót foglalkoztató nyomozó hatóság. A Határozat alapján azonban az ilyen károkozással összefüggésben kifizetett összeget az Europol teljes egészében megtéríti a tagállamnak, vagyis a jelen esetben Magyarországnak.

A 2003. évi CXXX. törvény 9. számú melléklettel egészül ki, mely a Határozat által az Europol tevékenységi körébe utalt bűncselekménytípusok magyar büntetőjog szerinti, a Btk.-ban szereplő megfeleltetését határozza meg.

A 4. §-hoz

A 91/477/EGK Irányelv új 4. cikk (4) bekezdése szerint a tagállamoknak a lőfegyverhez tartozó információkat tartalmazó nyilvántartási rendszereikben legalább húsz évig meg kell őrizniük az abban szereplő egyes adatokat, ezért az Ftv. 5. § (2) bekezdésének nyitó szövegrészében jelenleg szereplő tízéves nyilvántartási időt ennek megfelelően a duplájára szükséges felemelni.

Az 5. §-hoz

A pirotechnikai tevékenység végzésére jogosító engedély egyik feltételét képező büntetlen előélet csak törvényben írható elő. Ezért a polgári célú pirotechnikai tevékenységekre vonatkozó egyes szabályokat a korábbi kormányrendeleti szintről törvényi szintre kell emelni.

A 18/B. § meghatározza azon pirotechnikai tevékenységek körét, amelyek folytatása a rendőrség engedélyéhez kötött. Pirotechnikai tevékenységet csak olyan vállalkozás folytathat, amelynek a 18/D. §-ban meghatározott feltételnek megfelelő pirotechnikus tagja van vagy ilyen személyt foglalkoztat, vagy ha polgári jogi szerződés alapján tevékenykedik a javára pirotechnikus. A 18/B. § szabályozza a pirotechnikai engedélyekkel kapcsolatos rendőrségi nyilvántartásokat, a nyilvántartásokban vezetett adatokat és az adatszolgáltatás feltételeit. Meghatározza azokat a pirotechnikai termékeket, amelyekre a törvény rendelkezéseit nem kell alkalmazni.

A 18/C. § a 18/B. § (1) bekezdése szerinti kivételként kivonja az engedélyköteles tevékenységek köréből a szolgáltatási tevékenység megkezdésének és folytatásának általános szabályairól szóló törvény szerinti szabad szolgáltatásnyújtás jogával rendelkező szolgáltató által végzett egyes határon átnyúló pirotechnikai tevékenységeket és meghatározza az ezekkel kapcsolatos rendőrségi nyilvántartásra vonatkozó szabályokat.

A 18/D. § a pirotechnikai tevékenység gyakorlását szigorú előéleti feltételekhez köti. A tapasztalatok szerint az előéleti feltételeknek nem megfelelő személyek a kérelem benyújtása során magukat nem tüntetik fel mint tevékenységet végzőt, de a helyszíni ellenőrzések során többször is bebizonyosodott, hogy - mint munkáltató - szakmai irányítást végeznek. A pirotechnikai tevékenység végzéshez a gazdasági szervezetnek rendelkeznie kell olyan pirotechnikussal, aki hatósági bizonyítvánnyal tudja igazolni, hogy nem tartalmaz róla adatokat a bűnügyi nyilvántartási rendszer részét képező bűntettesek nyilvántartása, valamint a hátrányos jogkövetkezmények alatt álló, büntetlen előéletű személyek nyilvántartása, továbbá a büntetőeljárás hatálya alatt állók nyilvántartása. A rendőrség köteles évente ellenőrizni a pirotechnikai tevékenységet végző gazdasági szervezeteket és az azok által alkalmazott pirotechnikusokat.

Ezzel összefüggésben arra kell rámutatni, hogy az itt írt szabály a büntetlen előéletű, de hátrányos jogkövetkezmények alatt álló személyek közül nem mindenkit, vagyis nem a bármely bűncselekmény miatt korábban elítélteket, hanem csak bizonyos bűncselekmények miatt elítélteket zár ki a tevékenység végzésére jogosultak köréből. Ebben a körben ugyanis nem célszerű a valóban a feddhetetlenséget mércéül állító, az ügyészségi és a bírósági szolgálati jogviszonyban megkövetelt szabályozást érvényesíteni, amely nemcsak a büntetett előéletűeket, de a büntetlen előéletű, hátrányos jogkövetkezmények alatt állók nyilvántartásából történő törlés pillanatáig a büntetlen előéletűeket is eltiltja az adott jogviszonytól, tekintet nélkül arra, hogy ez utóbbi bűnügyi nyilvántartási alrendszerben mely bűncselekmény elkövetése miatt szerepel róla adat.

A 18/E. § szabályozza a pirotechnikai tevékenységgel kapcsolatban kiszabható felügyeleti bírságot. Szabályozásra kerül, hogy mely esetekben és milyen összeghatárok között szabhat ki a rendőrség felügyeleti bírságot. A felügyeleti bírság kiszabására vonatkozó elévülés határideje két év, amely a jogellenes állapot megszűnésével kezdődik. Pontosan meghatározásra kerül, hogy mely esetek minősülnek a pirotechnikai szabályok súlyos megsértésének.

A 6. §-hoz

Az Ftv. 22. § (1) bekezdésében foglalt felhatalmazó rendelkezés jelenleg nem említi a fegyverek, illetve a gáz- és riasztótöltények kategóriáját, jóllehet az Ftv., valamint a végrehajtására kiadott kormányrendelet az e kategóriákba tartozó eszközök vonatkozásában is tartalmaz rendelkezéseket. A felhatalmazó rendelkezés módosítása az említett hiányosságot hivatott pótolni.

A polgári célú pirotechnikai tevékenységekre irányadó szabályozás Ftv.-be történő beiktatása a 22. §-ban foglalt felhatalmazó rendelkezések körének megfelelő bővítését teszi szükségessé. Ezzel összefüggésben arra kell rámutatni, hogy a felhatalmazó rendelkezésben érintett rendeletek közül a polgári célú pirotechnikai tevékenységek engedélyezésével kapcsolatos eljárások igazgatási szolgáltatási díjairól szóló 44/2003. (XI. 27.) BM rendelet már mint létező rendelet rendelkezésre áll.

A 7. §-hoz

A 91/477/EGK Irányelv módosítására, valamint a törvényszövegnek a polgári célú pirotechnikai tevékenységekre irányadó szabályozással történő kiegészítésére tekintettel megfelelően módosítani szükséges az Ftv. 23. §-ának az európai uniós követelményeknek való megfelelésre utaló rendelkezését.

A 8. §-hoz

1. Az SzVMt. normatív tartalomként az értelmező rendelkezések között határozta meg, hogy mi minősül személy- és vagyonvédelmi tevékenységnek. A törvény ezt orvosolva, a jövőre nézve az SzVMt. 1. §-ában rendelkezik e tevékenységi körről.

2. A törvény markánsan elkülöníti a személy- és vagyonvédelmi tevékenységre, a vagyonvédelmi rendszert tervező és szerelő tevékenységre, valamint a magánnyomozói tevékenységre vonatkozó szabályozást, mivel a két utóbbi tevékenység 2006/123/EK irányelv hatálya alá tartozik. A jogalkalmazás megkönnyítése érdekében a törvény már az SzVMt. 1. §-ában elválasztja egymástól a három tevékenységformát.

3. A törvény ezen túlmenően az igazságügyi és rendészeti miniszter hatáskörébe tartozó szakképesítések szakmai és vizsgakövetelményeinek kiadásáról szóló 15/2008. (VII. 28.) IRM rendelet fogalomhasználatát követve, a szakképesítések törvényben való megjelenítésével tovább pontosítja a tevékenységi köröket. Tervezői tevékenységet csak egyetemi, főiskolai - kivételes esetekben technikusi - végzettség mellett a magyarországi, vagy az európai uniós tervezői névjegyzékben szereplő magánszemély végezhet. Ezeket az ismereteket nem lehet tanfolyamon megszerezni, ezért a törvény a szakképesítéseken túl meghatározza az e tevékenység végzéséhez szükséges főiskolai, egyetemi végzettségeket is.

A 9. §-hoz

A törvény - eleget téve az általános indokolásban ismertetett jogharmonizációs kötelezettségnek - hatályon kívül helyezi a személy- és vagyonvédelmi, valamint magánnyomozói tevékenység végzésének kötelező kamarai tagsághoz - a jelenlegi rendszerben a Személy-, Vagyonvédelmi és Magánnyomozói Szakmai Kamarában viselt kötelező tagsághoz - mint feltételhez kötését előíró törvényi rendelkezéseket.

A 10. §-hoz

1. A törvény terminológiai pontosítást hajt végre, valamint gondoskodik arról, hogy az SzVMt. által szabályozott mindhárom tevékenységre - a személy- és vagyonvédelmi tevékenységre, a vagyonvédelmi rendszert tervező és szerelő tevékenységre, valamint a magánnyomozói tevékenységre - vonatkozó rendelkezések egyazon alcímben legyenek megtalálhatóak. Továbbá egyértelművé teszi azt, hogy az SzVMt. mely rendelkezései vonatkoznak csak a személy- és vagyonvédelmi és melyek csak a tervező-szerelő és magánnyomozói tevékenységre, ugyanis míg a személy- és vagyonvédelmi tevékenység engedélyköteles, addig - mivel a 2006/123/EK irányelv hatálya alá tartozik - tervező-szerelő és a magánnyomozói csak bejelentéshez kötött tevékenység.

2. A személy- és vagyonvédelmi tevékenység esetében az Európai Bíróság vonatkozó állandósult ítélkezési gyakorlata szerint biztosíték megkövetelése esetén figyelembe kell venni a származási tagállamban már esetleg nyújtott biztosítékot. A vagyonvédelmi rendszert tervező és szerelő tevékenység, valamint a magánnyomozói tevékenység esetében a 2006/123/EK irányelv 23. cikke és az azt átültető Szolgtv. 17. §-a szerint a szakmai felelősségbiztosítást, garanciákat kölcsönösen el kell ismerni. Erre figyelemmel a törvény a meghatározott kötelező tartalommal bíró nemzeti felelősségbiztosítási szerződéssel egyenértékűként ismeri el a más EGT-államban kötött, a meghatározott feltételeknek megfelelő felelősségbiztosítási szerződést.

3. Mindemellett a törvény hatályon kívül helyezi azokat a rendelkezéseket, amelyek szerint a tevékenység végzésének feltétele a rendőrség által kiadott működési engedélyen túl a kamarai nyilvántartásba vételről szóló igazolás is.

A 11. §-hoz

A törvény terminológiai pontosítást hajt végre, emellett rögzíti, hogy az elektronikai vagyonvédelmi rendszer telepítésére, szerelésére irányuló hálózatépítéssel összefüggő segédmunka ellátásához nem szükséges igazolvánnyal rendelkezni. Az igazolvánnyal való rendelkezés előírása felesleges adminisztratív terhet róna a segédmunkát végzőkre, miközben a munkavégzéshez egyébként is adottak a személyi feltételek, hiszen az igazolvánnyal rendelkező, munkát irányító személynek jelen kell lennie.

A 12. §-hoz

1. Az SzVMt. 8. §-a nyilvántartás vezetését írja elő a rendőrség számára, azonban a hatályos szabályozás nem felel meg az Avtv. rendelkezéseinek, mivel nem határozza meg egyértelműen az adatkezelés célját és tartamát, valamint a kezelendő adatok megismerhetőségét. A törvény meghatározza, hogy mely adatokat tarthat nyilván a rendőrség, ügyelve arra, hogy a 2006/123/EK irányelv alapján a tervező-szerelő és a magánnyomozói tevékenységet végzők nem rendelkeznek működési engedéllyel, így annak bevonását sem lehet az esetükben értelmezni. Az ő esetükben a bejelentések alapján magukról a tervező-szerelő vagy magánnyomozói tevékenység folytatására jogosultakról, továbbá a vállalkozási tevékenység megtiltásáról tartalmaz adatot a nyilvántartás.

Az adatkezelés céljaként a törvény a működési engedély és az igazolvány hitelességének, valamint a tevékenységnek az ellenőrzését jelöli meg, pontosítja az adatkezelés tartamát és rendelkezik arról, hogy a nyilvántartásból adattovábbításra irányuló kérelmet nem lehet teljesíteni. A Szolgtv. 30. § (2) bekezdése szerint azonban számos adat közérdekből nyilvános, illetve a Szolgtv. 40. §-a szerinti Belső Piaci Információs Rendszeren keresztül több adat továbbítandó, ezért a törvény a Szolgtv.-ben foglalt adattovábbításokat kivételként jelöli meg.

2. A hatósági ellenőrzés egyik lehetséges befejezéseként a rendőrség a működési engedélyt bevonja, az igazolványt visszavonja. Azonban a 2006/123/EK irányelv következtében működési engedéllyel és igazolvánnyal a jövőben csak a személy- és vagyonvédelmi tevékenységet folytatók fognak rendelkezni, ennek következtében a szankciók között a tervező-szerelő vagy magánnyomozói tevékenység esetében - összhangban a Szolgtv.-ben írtakkal - szerepeltetni kell a tevékenység folytatásának megtiltását is.

A 13. §-hoz

A törvény hatályon kívül helyezi a személy- és vagyonvédelmi, valamint a magánnyomozói tevékenység végzésének kötelező kamarai tagsághoz kötésére vonatkozó rendelkezéseket és átvezeti ennek a következményeit a működési engedély visszavonását szabályozó rendelkezéseken is. Ezen túlmenően pontosítást is végrehajt, egyértelműen szétválasztva a működési engedély visszavonását és felfüggesztését, valamint az igazolvány visszavonását és bevonását.

A 14. §-hoz

Az SzVMt. 6. § (3) és (4) bekezdésében meghatározott közbiztonsági feltételek fennállása esetére a törvény beiktatja az igazolvány rendőr általi, helyszíni elvételét abban az esetben, ha a személy- és vagyonvédelmi tevékenységet személyesen folytató személyt kétévi vagy ennél hosszabb tartamú szabadságvesztéssel fenyegetett szándékos bűncselekmény elkövetésén tetten érik, valamint a tevekénység folytatásának helyszíni megtiltását a tervező-szerelő vagy magánnyomozói tevékenység végzésére jogosult személy esetében.

A 15. §-hoz

1. A törvény következetesen elkülöníti egymástól az SzVMt. hatálya alá tartozó háromféle tevékenységet - a személy- és vagyonvédelmi tevékenységet, a vagyonvédelmi rendszert tervező és szerelő tevékenységet, valamint a magánnyomozói tevékenységet - bevezetve a valóban az adott tevékenység megjelölésére szolgáló megnevezéseket. Ebből következően, a továbbiakban nincs értelme a személy- és vagyonvédelmi tevékenység köréből kiemelni a tervező-szerelő tevékenységet - ahogyan teszi ezt az SzVMt. jelenlegi 14. § (2) bekezdése - hiszen a törvény által elvégzett módosítások következtében a személy- és vagyonvédelmi tevékenység az SzVMt. következetes fogalomhasználatában csak ezt az egy tevékenységi kört fogja jelölni.

2. A törvény megjeleníti az SzVMt. 14. § (2) bekezdésében azt a korlátot, hogy alvállalkozó a szerződés teljesítése érdekében további alvállalkozóval nem köthet szerződést. Az alvállalkozói lánc megszüntetésével jelentős mértékben lehet csökkenteni a fekete- illetve a szürkefoglalkoztatást, ami jelenleg a foglalkoztatottak kb. 40-50%-át érinti.

A 16. §-hoz

A törvény egyértelművé teszi azt, hogy csak a közterületen vagy nyilvános helyen vagyonőrzési feladatokat ellátó személynek kell formaruhát viselnie, illetve szétválasztja a vagyonőrre és a közterületen vagy nyilvános helyen elektronikai vagyonvédelmi rendszert tervezőre vagy szerelőre vonatkozó rendelkezéseket. Ez utóbbiaknál - formaruha hiányában - kitűzőn kell a törvényben meghatározott adatokat megjeleníteni. Mindezek mellett a törvény bevezeti a vagyonőr megnevezést, amit a hatályos SzVMt. bár használ, de sehol sem vezeti be rövidítésként, normatív szempontból ezért nem egyértelmű, hogy pontosan mely tevékenységi kört fed le.

A 17. §-hoz

1. A törvény a nyilvántartást vezető hatóság (rendőrség) szervezeti egységére, illetve annak illetékességére vonatkozó utalást kiveszi a törvényi szabályok közül, valamint orvosolja a téves hivatkozást, hiszen az SzVMt. 17. §-ának nem a (2) bekezdésre, hanem az (1) bekezdésre kell visszautalnia.

2. A törvény csak olyan adatok bejelentését írja elő, amelyek a rendőrség által vezetett nyilvántartásban szerepelnek, az adatszolgáltatás körében pedig csak azokat az adatokat hagyja meg, amelyek elengedhetetlenül szükségesek az azonosításhoz.

A 18-19. §-hoz

A törvény a személy- és vagyonvédelmi, valamint magánnyomozói tevékenység végzésének kötelező kamarai tagsághoz kötése megszüntetésével összefüggésben elvégzi a szükséges kisebb szövegpontosításokat, továbbá a 2006/123/EK irányelvre figyelemmel az SzVMt.-ben érvényesített logika alapján a tevékenységi körök pontos meghatározása körében is korrekciókat alkalmaz, valamint elvégzi a technikai jellegű pontosításokat is.

A 20. §-hoz

Az SzVMt. 23. § (2) bekezdése a megbízóval kötött szerződés fennállásának és célja teljesülésének függvényében állapítja meg az adatkezelés határidejét, illetve korábban is lehetővé teszi azt, ha az adatok a szerződésben foglaltak teljesítéséhez már nem szükségesek, vagy arra alkalmatlanok. Az adattörlés lehetetlenné teszi, hogy az érintett tájékoztatást kérjen a róla gyűjtött adatokról, illetve utólag fény derüljön az esetleges törvénysértő adatgyűjtésre, amely visszaélésre is lehetőséget adhat. A fentiek alapján a tevékenység utólagos ellenőrizhetősége érdekében indokolt a szabályozást egy objektív, hat hónapos adatmegőrzési határidővel kiegészíteni.

A 21-22. §-hoz

Az SzVMt. hatályos rendelkezései logikailag következetlenül használják a hatályuk alá tartozó három különböző tevékenység - a személy- és vagyonvédelmi tevékenység, a vagyonvédelmi rendszert tervező és szerelő tevékenység, valamint a magánnyomozói tevékenység - elnevezését. Ennek következtében, a jogalkalmazás, jogértelmezés könnyítése érdekében a törvény az SzVMt.-t módosító 10. §-ában bevezetett vagyonőri megnevezés logikáját követve, a személy- és vagyonőrzési tevékenység lebontása érdekében bevezeti a személy- és vagyonőr fogalmát is, valamint a személy- és vagyonvédelmi tevékenységet végző személyekre vonatkozó, a tevékenység ellátásával kapcsolatos szabályokat önálló alcím alá helyezi, hasonlóan a magánnyomozókra vonatkozó szabályokhoz.

A 23. §-hoz

1. Az érintett jogai védelme érdekében szükséges az SzVMt. 30. § (3) bekezdésében foglaltakhoz hasonlóan az emberi méltóság védelme érdekében korlátozni a magánnyomozó által készíthető kép- és hangfelvétel készítésének lehetséges helyszíneit is.

2. Az egyéni vállalkozóról és az egyéni cégről szóló 2009. évi CXV. törvény - 2010. január 1-jétől hatályos- 10. §-a alapján egyéni vállalkozói igazolvánnyal az egyéni vállalkozó csak abban az esetben rendelkezik, ha azt külön kéri. Ezért az „egyéni vállalkozói igazolvánnyal rendelkező vállalkozók központi nyilvántartása” megnevezést módosítani szükséges.

A 24. §-hoz

A módosítás indoka a Büntető Törvénykönyvre való merev hivatkozás megszüntetése.

A 25. §-hoz

A rendelkezés a 2006/123/EK irányelv következtében a tevékenységi körök - a személy- és vagyonvédelmi tevékenység, a vagyonvédelmi rendszert tervező és szerelő tevékenység, valamint a magánnyomozói tevékenység - tartalmának pontos meghatározásával és szétválasztásával kapcsolatos pontosításokat tartalmazza. Az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény 3. és 4. §-ai alapján az ágazatot érintő szakmai,- gazdasági,- szociális és foglalkoztatási kérdésekben az ágazati párbeszéd bizottságok rendelkeznek hatáskörrel. A személy- és vagyonvédelmi, a tervező-szerelő, valamint a magánnyomozói tevékenységet folytatók kötelezettségeit, továbbá a tevékenység ellátásának szabályait pedig az SzVMt. határozza meg. A személy- és vagyonvédelmi, valamint magánnyomozói tevékenység végzésének kötelező kamarai tagsághoz kötése megszüntetésének következtében rendelkezni kell a tagság tag általi megszüntethetéséről is. Az Avtv.-nek megfelelően rendezni kell a kamara által vezetett nyilvántartásból történő adattovábbítást. A törvény ebben a körben további, technikai jellegű, terminológiai pontosításokat is tartalmaz.

A 26-31. §-hoz

1. A rendelkezés a kötelező kamarai tagság jogintézményéhez kötődő terminológiát szabályozó, illetve az önkéntes tagságból fakadó eseteket nem tartalmazó rendelkezések módosítását határozza meg, valamint tartalmazza a tevékenységi körök - a személy- és vagyonvédelmi tevékenység, a vagyonvédelmi rendszert tervező és szerelő tevékenység, valamint a magánnyomozói tevékenység - tartalmának pontos meghatározásával kapcsolatos módosításokat, illetve elvégzi a téves hivatkozások technikai javítását.

2. 2010. július 6-án hatályba lépett a kormánytisztviselők jogállásáról szóló 2010. évi LVIII. törvény (a továbbiakban: Kjtv.), ennek következtében ahol az SzVMt. a köztisztviselőkkel szemben támasztott összeférhetetlenségről rendelkezik, e rendelkezéseket szükséges kiegészíteni a kormánytisztviselőkre történő hivatkozással is.

A 32. §-hoz

A Kjtv. hatálybalépése következtében a köztisztviselőkkel kapcsolatos rendelkezéseket szükséges kiegészíteni a kormánytisztviselőkre történő hivatkozással is. A törvény továbbá kiveszi az SzVMt. 62. § (3) bekezdéséből a Rendvédelmi Szervek Védelmi Szolgálatára vonatkozó felesleges utalást, hiszen a Rendvédelmi Szervek Védelmi Szolgálata hivatásos állományú tagja egyben a rendőrség hivatásos állományú tagja is.

A 33. §-hoz

Technikai jellegű pontosítást, a kötelező kamarai tagság megszüntetésével kapcsolatos hatályon kívül helyezést, valamint a 2006/123/EK irányelvvel kapcsolatos, a bejelentéshez kötött tevékenységekre vonatkozó módosítást tartalmaz a rendelkezés.

A 34-35. §-hoz

A törvény az SzVMt.-nek a más EGT-államban alapított vállalkozásokra, valamint a szabad mozgás és tartózkodás jogával rendelkező személy magyarországi tevékenységére vonatkozó fejezetében szintén elvégzi [az EK-Szerződés 49. cikkének, a 2005/36/EK irányelv II. cím 6. cikkének, valamint a 2006/123/EK irányelv 16. cikk (2) bekezdés b) pontjának megfelelően] a kötelező kamarai tagság megszüntetése érdekében szükséges módosításokat, valamint a 2006/123/EK irányelv alapján szétválasztja az engedélyköteles személy- és vagyonőri tevékenységre és a bejelentésre kötelezett tervező-szerelő és magánnyomozói tevékenységre vonatkozó szabályokat.

A 36. §-hoz

Az igazságügyi és rendészeti miniszter hatáskörébe tartozó szakképesítések szakmai és vizsgakövetelményeinek kiadásáról szóló 15/2008. (VII. 28.) IRM rendelet 1. számú melléklete szerint a tervező-szerelő szakképzések pontos megjelölése elektronikus vagyonvédelmi rendszerszerelő, valamint mechanikus vagyonvédelmi rendszerszerelő. A szakképesítés megnevezésének megfelelően módosítani kell a vagyonvédelmi biztonságtechnikai tervező és szerelő megnevezését. Ezen túlmenően a törvény az egész törvényen átvezeti azt a terminológiai módosítást, miszerint a vagyonvédelmi biztonságtechnikai rendszer elnevezése a jövőre nézve elektronikai vagyonvédelmi rendszerre változik.

A 37. §-hoz

Az SzVMt. hatálya alá tartozó tevékenységekkel - a személy- és vagyonvédelmi tevékenységgel, a vagyonvédelmi rendszert tervező és szerelő tevékenységgel, valamint a magánnyomozói tevékenységgel - összefüggő képesítésként elfogadott szakképesítéseket a vállalkozás keretében végzett személy- és vagyonvédelmi, valamint a magánnyomozói tevékenység szabályairól, a Személy-, Vagyonvédelmi és Magánnyomozói Szakmai Kamaráról szóló törvény végrehajtásáról szóló 24/1998. (VI. 9.) BM rendelet 9. §-a határozza meg. Az SzVMt. 78. § a) pontja felhatalmazza a minisztert, hogy a működési engedélyre, az igazolványra, a kiadásuk iránti kérelemre vonatkozó részletes szabályokat rendeletben szabályozza. E felhatalmazás nem terjed ki az SzVMt. 6. § (2) bekezdése szerinti szakképzettségek körének meghatározására, ezért az SzVMt.-ben új felhatalmazó rendelkezésben kell pótolni a hiányzó szabályozást.

A 38. §-hoz

Jogharmonizációs záradékkal egészíti ki az SzVMt.-t, amelyben szerepel az SzVMt. 79. §-ában meghatározott európai uniós szabályozás is.

A 39. §-hoz

A felhatalmazó rendelkezések pontosításával az egységes mindenre kiterjedő kormányrendeleti szintű szabályozás megteremtése a cél. Az egységes szabályozás kialakítását és a koherencia megteremtését célozza a fogyasztóvédelemről szóló 1997. évi CLV. törvény módosítása is, amely megteremti a kormányrendeleti szintű szabályozás lehetőségét.

-----STARTING---POINT---VEGE---

A 40. §-hoz

A végrehajtási szabályok felülvizsgálatára és szükség szerinti módosítására a törvénymódosítás hatálybalépését követően kerülhet sor. Ezen túlmenően arra is figyelemmel kell lenni, hogy a személy- és vagyonvédelmi, valamint magánnyomozói tevékenység végzése a Személy-, Vagyonvédelmi és Magánnyomozói Szakmai Kamarában viselt kötelező tagsághoz kötésének megszüntetése, azaz a szakmai kamarai tagság fakultatívvá tétele megfelelő felkészülési időt igényel. A törvény ezért az SzVMt. módosításának hatálybalépését (a megfelelő felkészülési idő biztosítása érdekében) 2012. január 1. napjában határozza meg, míg a többi törvény módosításánál három hónapos felkészülési időt biztosít a hatálybalépés előtt.

A 41-42. §-hoz

1. Az Ftv. 3. § (1) bekezdésében foglalt rendelkezés részletesen, eszközfajtánként elkülönítve határozza meg az engedélyköteles tevékenységek körét. Az Ftv. 1. § (1) bekezdése ehhez képest mind a szabályozás alá eső tárgyi eszközök, mind a szabályozott tevékenységfajták vonatkozásában szűkebben, illetve pontatlanul állapítja meg a törvény hatályát. Az Ftv. 1. § (1) bekezdésében foglalt rendelkezés nem hordoz önálló, az értelmező rendelkezéseket tartalmazó 2. §-ban, valamint a 3. § (1) bekezdésében rögzített előírásokon túlmutató jelentést, és ezen a normaszöveg esetleges pontosítása sem változtatna. Erre figyelemmel indokolt a normatív tartalmat nélkülöző rendelkezés hatályon kívül helyezése.

2. A módosítások miatt pontosítani kell az SzVMt. - módosításokkal érintett, de nem a törvény által megállapított főszövegében szereplő - rendelkezéseit. Ezen túlmenően el kell végezni a Ket. terminológiájának megfelelő és a további technikai jellegű módosításokat, továbbá a merev jogszabályi hivatkozásokat rugalmas jogszabályi hivatkozásra kell cserélni.

A 43. §-hoz

A Határozat lehetőséget ad arra, hogy az Europol tagállamok közös nyomozócsoportokat hozzanak létre, továbbá egymás területén az adott tagállam hatáskörrel rendelkező hatóságánál bűnmegelőzési, bűnüldözési feladatokat végezzenek. A Határozat értelmében az Europolnak azon tisztviselői, akik a közös nyomozó csoportban látnak el feladatokat, a közös nyomozócsoport működési helye szerinti tagállam nyomozó hatóságának a tagjaira vonatkozó szabályok szerint járnak el, azzal, hogy kényszerintézkedést nem alkalmazhatnak. Ugyanez a szabály vonatkozik a tagállam hatáskörrel rendelkező hatóságának azokra a tagjaira, akik közös nyomozócsoportban látnak el feladatokat. Szintén ez az elv érvényesül akkor, ha akár az Europol tisztviselője, akár a tagállam hatáskörrel rendelkező hatóságának a tagja lát el másik tagállam területén szolgálati feladatot. Az Europol tisztviselőire vonatkozó, itt ismertetett rendelkezéseket az Európai Unió tagállamaival folytatott bűnügyi együttműködésről szóló 2003. évi CXXX. törvény közös nyomozócsoport létrehozására vonatkozó rendelkezései (55-59. §-ok) megfelelően szabályozzák, kivéve a Határozat 6. cikkének azon szabályát, miszerint az Europol közös nyomozócsoportban résztvevő tisztviselője nem alkalmazhat kényszerintézkedést. A törvény kizárólag ezt a kivételt szabályozza az Európai Unió tagállamaival folytatott bűnügyi együttműködésről szóló 2003. évi CXXX. törvény 59. § (1) bekezdésének a törvény átmeneti rendelkezései között történő újrafogalmazásával.

A 44. §-hoz

A rendelkezés átmeneti szabályt fogalmaz meg azért, mert az SzVMt. módosítása nem érinti a hatálybalépést megelőzően kiadott működési engedélyek és igazolványok hatályosságát. Emellett szükséges átmeneti szabályokat alkotni a kötelező kamarai tagság megszűnése következtében. Három hónapi felkészülési idő elegendő a tagoknak arra, hogy jelezzék a kamara felé amennyiben - önkéntes alapon - fenn kívánják tartani tagságukat. Emellett a kamarai tisztségviselők újraválasztására is megfelelő határidőt kell tűzni.

A 45. §-hoz

Ha a jogharmonizációt valamely jogszabály módosításával hajtják végre, akkor nem csupán a módosított jogszabálynak, hanem a módosító jogszabálynak is rendelkeznie kell jogharmonizációs záradékról. A törvény ezért a módosító jogszabály vonatkozásában is megfelelően rendelkezik a jogharmonizációs záradékról.