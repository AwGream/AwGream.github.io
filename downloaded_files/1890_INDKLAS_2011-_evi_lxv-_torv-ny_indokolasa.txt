2011. évi LXV. törvény indokolása

a Közép-európai Funkcionális Légtérblokk létrehozásáról szóló Megállapodás kihirdetéséről

Általános indokolás

A Közép-európai légiforgalmi szolgálatokról (CEATS) szóló Megállapodásokat az Osztrák Köztársaság, Bosznia és Hercegovina, a Horvát Köztársaság, a Cseh Köztársaság, az Olasz Köztársaság, a Magyar Köztársaság, a Szlovák Köztársaság, a Szlovén Köztársaság és az EUROCONTROL 1997-ben azzal a szándékkal írták alá, hogy az érintett légiforgalmi szolgáltatók maximális hatékonyság és minimális költségek mellett, a kívánt repülésbiztonsági szinten közreműködjenek az Egységes Európai Légiforgalmi Szolgáltatási Rendszer kiépítésében. Az elmúlt években Európai Uniós szinten megváltozott politikai igények és szabályozási környezet következtében a CEATS Megállapodásokban meghatározott célok jelentős mértékben átértékelődtek és az aláíró országok elképzelései is egyre kevésbé voltak közelíthetőek. Ez a tény, valamint az ún. Egységes Európai Égbolt (SES) jogszabálycsomaggal a légiforgalmi irányítás jellegére vonatkozóan megjelenő új közösségi igények és elképzelések szükségessé tették a CEATS projekt felülvizsgálatát.

A funkcionális légtérblokk elve sok tekintetben hasonlít a CEATS Megállapodásokban megfogalmazottakhoz, alapvető különbségként jelenik azonban meg, hogy a CEATS Megállapodásokban meghatározott, és annak lényegét képező, a légiforgalmi szolgáltatók közös légiforgalmi irányító központban történő működése helyett a FAB a szolgáltatók közötti megosztott irányításra épül.

Tekintettel arra, hogy a FAB CE Megállapodás hatálybalépésével a CEATS Megállapodások fennmaradása esetén két hasonló irányultságú, részben azonos országokra kiterjedő megállapodás párhuzamosan működne, így ez olyan átfedéshez vezethet, amely komoly jogi, műszaki és biztonsági problémákat idézne elő.

Ennek eredményeként a CEATS irányító testülete, a CEATS Co-ordination Group (CCG) 2008. március 28-án kimondta a Megállapodások felmondásának szükségességét, a projekt lezárásának végső határidejeként 2010. december 31-e került megjelölésre.

Az időközben hatályba lépett Egységes Európai Égbolt (SES) közösségi jogszabálycsomag megteremtette a Funkcionális Légtérblokkok (a továbbiakban: FAB) kialakításának tagállami kötelezettségét 2012 decemberéig.

A funkcionális légtérblokk - az egységes európai égbolt létrehozására vonatkozó keret megállapításáról szóló, a 1070/2009/EK európai parlament és tanács rendelettel módosított 2004. március 10-i 549/2004/EK európai parlament és tanács rendeletben, ún. keretrendeletben meghatározottak alapján - működési követelményeken alapuló, az államhatároktól függetlenül kialakított légtérblokk, ahol a léginavigációs szolgálatok és a kapcsolódó tevékenységek teljesítményalapúak és optimalizáltak annak érdekében, hogy valamennyi funkcionális légtérblokkban a léginavigációs szolgáltatók között fokozott együttműködés, vagy adott esetben egy integrált szolgáltató jöjjön létre.

Az Európai Uniós kötelezettség és e fenti felismerés tette indokolttá a CEATS Megállapodások létjogosultságának és fenntartása realitásának felülvizsgálatát, amelynek eredményeként legmagasabb testülete egyhangú döntésével 2008. március 28-án kimondták a Megállapodások felmondásának szükségességét. Ezt a szándékot erősítette meg a 2008. május 30-án a hét fél szolgáltatója által aláírt ún. Együttműködési Megállapodás, majd a Közlekedési Miniszterek konferenciáján, 2008. június 12-én aláírt Szándéknyilatkozat, a CEATS Megállapodások felmondására és ezzel együtt a FAB CE keretein belül történő jövőbeni további együttműködésre vonatkozóan.

Az érintettek, illetve az EUROCONTROL (Európai Szervezet a Légiközlekedés Biztonságáért) részéről megfogalmazódott - a CEATS Megállapodások megszűntetésével egyidejűleg - az európai uniós jogszabályok alapján egy újfajta, Közép-európai Funkcionális Légtérblokk (Functional Airspace Block Central Europe (FAB CE)) mentén kialakítandó együttműködés megteremtésének lehetősége.

A FAB CE megalakítását illetően elsőként hét állam (a Cseh Köztársaság, Bosznia és Hercegovina, a Horvát Köztársaság, a Magyar Köztársaság, az Osztrák Köztársaság, a Szlovák Köztársaság és a Szlovén Köztársaság) léginavigációs szolgáltatója közötti együttműködés kereteit egy Memorandum of Co-operation-ben (MoC-ban) rögzítették. A Közép-európai Funkcionális Légtérblokk az Egységes Európai Égbolt rendeletekkel összhangban megoldást nyújt a térség légiforgalmi integrációjára. 2008. június 12-én a közlekedésért felelős miniszterek Szándéknyilatkozatot írtak alá, mely az állami szintű együttműködés alapjait fektette le. A két dokumentum elfogadásával, és a 2007 áprilisában a FAB CE Projekt Irányító Bizottság (FAB Steering Group) vezetésével és a különböző munkacsoportok aktív közreműködésével megkezdett munka eredményeként 2008 márciusára kidolgozott ún. Master Plan alapján folytatódhatott a közös tevékenység a FAB CE kialakítása érdekében.

2008. decemberben elkészült a CEATS Megszüntető Megállapodás szakértői tervezete és megkezdődött az állami együttműködést szabályozó nyilatkozat (MoU), valamint a FAB CE Megállapodás előkészítése. A FAB CE Ügyekkel Foglalkozó Ideiglenes Koordinációs Tanács (PFCC) 2009. április 22-i ülésén elfogadásra került az állami együttműködést szabályozó nyilatkozat (MoU). A MoU nem minősül nemzetközi szerződésnek, csak a FAB Megállapodás aláírásáig marad hatályban. A MoU alapján fogadták el az államok az ún. Implementation Schedule of Initial Scenario-t (ISIS), mely dokumentum meghatározta és időrendbe állította az egyes FAB CE feladatokat 2010-ig bezárólag. 2011. január 1-jétől az ún. Végrehajtási terv ütemezi a feladatokat, melyet az állami szint a közeljövőben hagy jóvá.

A 30/2009. (VI. 12.) ME határozat adott felhatalmazást a CEATS megállapodások felmondásáról rendelkező megszüntető megállapodás létrehozására. Az 1010/2010. (I. 22.) Korm. határozat rendelkezik a Közép-európai légiforgalmi szolgálatokról (CEATS) szóló Megállapodások felmondásáról rendelkező CEATS Felmondási Megállapodás szövegének végleges megállapítására adott felhatalmazásról. A 94/2009. (XI. 20.) ME határozat ad felhatalmazást a Közép-európai Funkcionális Légtérblokkról szóló megállapodás létrehozására.

A CEATS Megszüntető Megállapodás és a FAB CE Megállapodás aláírására a tervek szerint 2011 áprilisában kerül sor.

Az előterjesztés 1. MELLÉKLET-ében a FAB CE Megállapodás szövegének végleges megállapítására adott felhatalmazás kiadását, a 2. MELLÉKLET-ben pedig a FAB CE Megállapodás kihirdetését kezdeményezzük.

Részletes indokolás

Az 1. §-hoz

Az Országgyűlés felhatalmazást ad a Közép-európai Funkcionális Légtérblokkról szóló Megállapodás szövegének kötelező hatályának elismerésére.

A 2. §-hoz

Az Országgyűlés kihirdeti a Megállapodást.

A 3. §-hoz

A Megállapodás hiteles angol nyelvű szövegét és annak hivatalos magyar nyelvű fordítását tartalmazza a paragrafus.

A 4. §-hoz

A Megállapodás ideiglenes alkalmazásáról rendelkezik.

Az 5. §-hoz

Az 5. § első, második és harmadik bekezdése a törvény hatálybalépéséről rendelkezik, míg a negyedik bekezdés a törvény végrehajtásáért felelős minisztert nevezi meg.