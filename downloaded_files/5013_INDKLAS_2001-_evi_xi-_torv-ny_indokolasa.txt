2001. évi XI. törvény indokolása

a Londonban, 1974. november hó 1. napján kelt, „Életbiztonság a tengeren” tárgyú Nemzetközi Egyezmény és az ahhoz csatolt 1978. évi Jegyzőkönyv („SOLAS 1974/1978.”) kihirdetéséről

Indokolás

Az ENSZ tengerhajózási kérdésekkel foglalkozó szakosított kormányközi szervezete, a Nemzetközi Tengerészeti Szervezet (IMO) működése alatt az elmúlt évtizedek során - más jelentős egyezmények mellett - két olyan nemzetközi egyezmény is született, amelyeknek a magyar jogrendszerbe való megfelelő beillesztése a mai napig nem történt meg.

Az „Életbiztonság a tengeren” tárgyú - Londonban, 1974. évi november hó 1. napján kelt - Nemzetközi Egyezmény és az Egyezményhez csatolt - Londonban 1978. február 17. napján elfogadott - 1978. évi Jegyzőkönyv („SOLAS 1974/1978.” - továbbiakban együtt: SOLAS Egyezmény) a tengerhajózás biztonsága tekintetében alapvető jelentőségű követelményeket és feltételeket rögzít. Az Egyezményt a 16/1980. (V. 23.) MT rendelettel hirdették ki. Az Egyezményhez 1978-ban - döntően a tankhajókra vonatkozó biztonsági követelményekkel foglalkozó - Jegyzőkönyvet csatoltak, amelyet az 58/1982. (XI. 5.) MT rendelet hirdette ki.

A SOLAS Egyezmény alapján a Nemzetközi Tengerészeti Szervezet részletes szabályzatokban állapítja meg a tengeri hajózásbiztonság részletes szabályait. A technikai fejlődéssel és a mind magasabb szintű követelményekkel lépést tartva, az egyezmény melléklete állandó fejlődésben van, amely a meglévő szabályok módosulásában, másrészt új szabályozások (szabályozási területek) bevezetésében jelenik meg.

A SOLAS Egyezményt a 16/1980. (V. 23.) MT rendelet, illetve az ahhoz 1978-ban csatolt Jegyzőkönyvet az 58/1982. (XI. 5.) MT rendelet hirdette ki. Az Egyezmény mellékletének kihirdetéséről szóló 59/1980. (XII. 27.) MT rendeletben kapott felhatalmazás ellenére azonban a részletes szabályzatok miniszteri rendelettel történő kihirdetése a mai napig nem történt meg. Tekintettel arra, hogy a hazai tengerhajózás-biztonsági követelmények tételes azonosítása csak e részletszabályok ismeretében lehetséges, ennek hiányában a hazai tengerhajózás-biztonsági szabályozás területén jogbizonytalanságot okozhat. Bár az Egyezmény és a Jegyzőkönyv hazánkban is hatályban van, a részletszabályok hazai jogrendbe illesztésének hiánya nem teszi lehetővé a hazai tengerhajózási-biztonsági követelmények tételes azonosítását, emellett hazai szabályozásunkban nem tükröződik sem az Egyezmény időközi, sem a folyamatos fejlődése. Az EU szabályozás éppen e bizonytalan helyzet megszüntetése érdekében rendelkezik rendkívül határozottan.

Az Egyezménynek az Európai Unió országai is részes felei és nagy hangsúlyt fektetnek azok betartására, illetőleg a Nemzetközi Tengerészeti Szervezet keretein belül a szabályok korszerűsítésére, a változó követelményekhez való igazításukra. A csatlakozási tárgyalások során ezért Magyarország számára is elvárásként fogalmazták meg a tengerhajózásra vonatkozó közösségi joganyaghoz történő jogközelítést.

A jogközelítés első lépéseként szükségesnek mutatkozott a már kihirdetetett illetőleg közzétett egyezmény felülvizsgálata, elsősorban a végrehajtással kapcsolatos feladatok, a további jogalkotásra való felhatalmazások tekintetében. A jogközelítés megfelelő teljesítése érdekében indokolt az egyezmény és jegyzőkönyvének egyidejű, törvényben történő kihirdetése. Tekintettel arra, hogy az Egyezmény mellékletét gyakran és jelentős terjedelemben változtatja meg a nemzetközi szervezet, célszerű a közlekedési és vízügyi minisztert felhatalmazni arra, hogy a változtatások kihirdetéséről rendeletben gondoskodjék.

Az Egyezmény kihirdetése elősegíti az áruk tengeri szállítása biztonságának fokozását (a magyar tulajdonú árukét is), az ilyen jellegű árukat szállító hajókra vonatkozó biztonsági követelmények szigorításával, másrészt biztosítja, hogy a magyar víziutakon megjelenő folyami-tengeri hajók kellő ellenőrzés mellett közlekedjenek.

Az egységes elvek szerint áttekintett és korszerűsített joganyag alapján lehetővé válik a tengerhajózásra vonatkozó szabályozás átláthatóvá tétele és a vállalt jogközelítési feladatok időben való teljesítése, a hazai tengerhajózás-biztonsági követelményeinek a csatlakozásból származó kötelezettségeknek megfelelő korszerűsítése.