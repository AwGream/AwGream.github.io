2007. évi XXVII. törvény indokolása

a Büntető Törvénykönyvről szóló 1978. évi IV. törvény és más büntetőjogi tárgyú törvények módosításáról

-----STARTING---POINT---ALTALANOS--- 

1. A Büntető Törvénykönyvről szóló 1978. évi IV. törvény (a továbbiakban: Btk.) legutóbbi módosítása - azaz a 2005. évi XCI. törvény - óta csak kisebb változtatásokra került sor a Btk.-ban (pl. a 2006. évi LI. törvény alapján). A 2005. szeptember 1-jén hatályba lépett módosításokat követően azonban több háttérjogszabály is módosult, emellett több nemzetközi jogi dokumentum is elfogadásra került, mind az ENSZ, mind az Európai Unió égisze alatt. Ezek, továbbá a gyakorlati tapasztalatok is azt mutatták, hogy elkerülhetetlen a Btk. újabb, nagyobb terjedelmű módosítása.

A törvény módosítja a Btk. Általános Részének a kiutasításra és az elkobzásra vonatkozó szabályait, valamint az értelmező rendelkezéseket. A kiutasítás szabályainak módosítása a szabad mozgás és tartózkodás jogával rendelkező személyek beutazásáról és tartózkodásáról szóló törvényjavaslat új fogalomrendszerére tekintettel indokolt.

Az elkobzással kapcsolatos rendelkezések módosításának indoka, hogy az elkobozható dolgok körének bővítése az ún. mozgó bűnözés visszaszorítása érdekében. A mozgó bűnözés jellemzője egyrészt az, hogy a gépjármű használatával összefüggő bűncselekményeket sorozatban követik el, másrészt az, hogy a gépjármű felhasználása megkönnyíti a bűncselekmények végrehajtását, a helyszínről való menekülést, illetve nehezíti a felderítést, és segíti az ismétlődő elkövetést. Tekintettel arra, hogy több esetben a gépjármű használatára a bűncselekmény befejezését követően kerül sor, a jelenlegi szabályok szerint elkobzásra nincs lehetőség. Ennek érdekében a törvény úgy módosítja a Btk. elkobzásra vonatkozó szabályait, hogy lehetőség legyen a bűncselekmény elkövetésének befejezését követően az elszállításra használt dolog (tipikusan gépjármű) elkobzására.

Az értelmező rendelkezések módosítása között szerepel a „nagy nyilvánosság” fogalmának pontosítása, amely - a távközlésről szóló akkor hatályos 1992. évi LXXII. törvény fogalom-meghatározását követve - 2000. március 1-jével módosult. A módosítás következtében nagy nyilvánosság előtt történő elkövetésen a bűncselekménynek elektronikusan rögzített információ távközlő hálózaton való közzététele útján történő elkövetését is érteni kell. Az elektronikus hírközlő hálózatra és szolgáltatásokra vonatkozó hatályos jogszabály az elektronikus hírközlésről szóló 2003. évi C. törvény (a továbbiakban: Eht.), ezért a törvény a fenti értelmező rendelkezést az Eht.-nek megfelelően módosítja.

2. A Btk. 138/A. §-ában, valamint a Büntető Törvénykönyvről szóló 1978. évi IV. törvény hatálybalépéséről és végrehajtásáról szóló 1979. évi 5. törvényerejű rendelet (a továbbiakban: Btké.) 27-28. §-aiban foglalt bűncselekményi értékhatárokat az 1993. évi XVII. törvény állapította meg 1993. május 15-ei hatállyal úgy, hogy a vagyon elleni bűncselekményeknél kétezer forintról ötezer forintra, a gazdasági bűncselekményeknél húszezer forintról ötvenezer forintra emelte azt. A vagyon elleni bűncselekményekre irányadó, jelenleg hatályos tízezer forintos értékhatárt az 1999. évi CXX. törvény állapította meg 2000. március hó 1. napjától kezdődő hatállyal.

2005-ben 268 990 vagyon elleni bűncselekmény vált ismertté, amelyből 34 010 bűncselekmény elkövetési értéke (az okozott kár, vagyoni hátrány) esett 10 000-19 999 forint közé, ami a vagyon elleni bűncselekmények 12,64%-a. Az értékhatárok változása folytán e cselekményeknek azonban csak egy kisebb része kerül ki a büntetendő cselekmények köréből, mert az esetek jelentős részében valamely minősítő körülmény folytán a szabálysértési értékre elkövetett cselekmény is bűncselekménynek minősül. Az egyébként csekély tárgyi súlyú és egyszerűbb megítélésű cselekmények esetén pedig szükségtelen a büntetőeljárás garanciarendszerének alkalmazása. A gyorsabb szabálysértési felelősségre vonás kellő hatékonysággal biztosítja a társadalom védelmét. Minderre tekintettel a törvény a Btk. 138/A. §-ában a kisebb érték alsó határát a jelenlegi tízezer forintról húszezer forintra emeli.

A gazdasági bűncselekmények esetében az eredeti törvényhozói szándéknak - amely szerint a gazdasági élet területén elsősorban a gazdasági igazgatási jogszabályok által biztosított gyors és hatékony szankciórendszer érvényesítése a cél és a büntetőjog igénybe vételére valóban csak ultima ratio-ként kerüljön sor - az ötvenezer forintos értékhatár már nem felel meg. A 2005-ben ismertté vált 17 106 gazdasági bűncselekmény közül kizárólag azokat érinti az értékhatárok változása, amelyeknél annak a minősítés szempontjából egyáltalán jelentősége van. A változás a gazdasági bűncselekmények mintegy felét érinti. Az értékhatároknak jelentős gazdasági bűncselekmények - mint pl. a számvitel rendjének megsértése, a csődbűntett, a gazdasági társaságok körében elkövethető bűncselekmények, a gazdasági titkok megsértése vagy a pénzmosás - megítélésében egyáltalán nincs jelentősége.

Egyrészt az értékhatároknak a valós értékviszonyokhoz történő igazítása (valorizálása), másrészt pergazdasági szempontokra tekintettel is mind a vagyon elleni, mind a gazdasági bűncselekmények esetében is indokolt tehát az értékhatár emelése. Erre tekintettel a törvény a jelenlegi hol ötvenezer, hol százezer forintos értékhatárt egységesen százezer forintban állapítja meg.

Mind a tízezer forintról húszezer forintra, mind az ötvenezer forintról százezer forintra történő értékhatár-növelés azzal a következménnyel jár, hogy az eddig bűncselekménynek minősülő ügyekben eljáró bíróságoknak, ügyészségeknek, valamint nyomozó hatóságoknak az ügyterhe csökkeni fog, amit az említett pergazdasági szempontok is indokolnak. Ezzel összefüggésben természetesen növekedni fog a szabálysértési hatóságok ügyforgalma, mivel azonban a szabálysértési eljárások egyszerűbben, gyorsabban lefolytathatóak (és ezáltal kevésbé költségesek), a törvény általi módosítások összességében könnyítést jelentenek az igazságszolgáltatás számára.

Mindezekkel összefüggésben a törvény módosítja a szabálysértésekről szóló 1999. évi LXIX. törvényt (a továbbiakban: Sztv.), illetve érinti a Btké. értékhatárokra, valamint a bűncselekmények és a szabálysértések elhatárolására vonatkozó rendelkezéseit is.

3. A törvény a Btk. Különös Részének több tényállását is érinti. Ezek egyik részére nemzetközi jogi kötelezettség miatt, valamint uniós jogi aktusnak való megfelelés érdekében van szükség. Az ENSZ Biztonsági Tanácsa 1540. (2004) számú, a tagállamokra nézve kötelező erejű határozatában a tömegpusztító fegyverek terjedésének megakadályozását tűzte ki célul. Ennek érdekében a részes államoknak meg kell tenniük az abban foglalt intézkedéseket, és a belső jogi normáikat összhangba kell hozni a határozatban foglaltakkal. Erre tekintettel a törvény módosítja a nemzetközi szerződés által tiltott fegyver alkalmazása tényállása kapcsán az értelmező rendelkezést.

A törvény módosítja a nemzetközi gazdasági tilalom megszegését (Btk. 261/A. §), valamint „visszaélés haditechnikai termékkel és szolgáltatással, illetőleg kettős felhasználású termékkel” alcímmel új tényállást iktat a Btk.-ba, annak érdekében, hogy a magyar jog megfeleljen az egyes, a halálbüntetés, a kínzás vagy más kegyetlen, embertelen vagy megalázó bánásmód vagy büntetés során alkalmazható áruk kereskedelméről szóló, 2005. június 27-i 1236/2005/EK tanácsi rendelet előírásainak. Az új tényállás megalkotása többek között a haditechnikai termékek gyártásának és a haditechnikai szolgáltatások nyújtásának engedélyezéséről szóló 2005. évi CIX. törvény (a továbbiakban: Httv.) rendelkezései miatt is szükséges.

A nukleáris terrorcselekmények visszaszorításáról szóló Nemzetközi Egyezmény szövegét az ENSZ Közgyűlés 2005. április 13-án fogadta el az 59/290. számú határozatával. Az Egyezmény elrendeli egyes cselekmények (pl. radioaktív anyagot tart, készít, vagy radioaktív anyagot bocsát ki) büntetendővé tételét, továbbá azt is, hogy büntetendő legyen azok előkészülete is. A magyar Btk. az előírásoknak jelentős részben megfelel, a teljes összhang érdekében a törvény csupán a Btk. visszaélés radioaktív anyaggal (Btk. 264. §), valamint visszaélés nukleáris létesítmény üzemeltetésével (Btk. 264/A. §) tényállásait egészíti ki úgy, hogy mindkét esetben büntetni rendeli ezen bűncselekmények előkészületét.

A törvény további meghatározó részét képezi a Btk. gazdasági és vagyon elleni bűncselekmények fejezetébe tartozó tényállásainak módosítása. A piacgazdaság megfelelő működéséhez elengedhetetlenül szükséges, hogy a gazdálkodó szervezetek vagyoni, pénzügyi és jövedelmi helyzetéről objektív információkat hozzanak nyilvánosságra. A könyvvizsgálati kötelezettséget a törvények akkor írják elő, ha az ellenőrzött, a felülvizsgált számviteli adatokat közzé kell tenni annak érdekében, hogy azokat bárki megismerhesse, és - ha arra szüksége van - hozzáférhessen. A közzétételre kerülő információk megbízhatóságát, hitelességét és a törvényekben meghatározott tartalmát a független könyvvizsgálók által végzett könyvvizsgálat alapozza meg. E fokozott felelősséggel járó tevékenység önálló büntetőjogi védelmet igényel annak érdekében, hogy a jogrend a piacgazdaság törvényes működéséhez fűződő társadalmi érdek védelmét hatékonyan biztosítsa. Erre tekintettel a törvény egy új tényállással (Btk. 289/A. §) egészíti ki a Btk.-t, amely - az abban meghatározott - könyvvizsgálói kötelességszegést rendeli büntetni.

A csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) 2006. évi VI. törvénnyel történt módosítása a gazdasági társaságokról szóló 2006. évi IV. törvénnyel (a továbbiakban: Gt.), és a cégnyilvánosságról, a bírósági cégeljárásról és a végelszámolásról szóló 2006. évi V. törvénnyel (a továbbiakban: Ctv.) való összhang érdekében számos olyan rendelkezést vezetett be, amelyek célja a gazdasági élet tisztaságának és átláthatóságának, valamint a hitelezői érdekek biztosításának erősítése. A törvény a megváltozott jogi környezethez igazodva és a gyakorlati tapasztalatok figyelembe vételével jelentős mértékben újrafogalmazza a csődbűntett (Btk. 290. §) tényállását, és a módosítás következtében megváltoztatja annak elnevezését is.

A törvény újraszabályozza a Btk. 298/A. §-ában foglalt gazdasági társaság vagy szövetkezet vezető tisztségviselőjének visszaélését. Kibővíti a tényállással érintett szervezetek, valamint az elkövetők (tettesek) körét, és ezzel összefüggésben megváltoztatja a bűncselekmény elnevezését. Az elkövetési magatartásként megjelölt megtévesztés körét a szervezet vagyonán felül kiterjeszti minden egyéb olyan releváns információra, amelynek ismerete a társaság tényleges helyzetének a megítéléséhez szükséges.

A 2006. július 1-jén hatályba lépett Gt. fontos újítása a hitelezővédelem körében, hogy a törzstőke (alaptőke) védelme helyébe a saját tőke védelme lépett. A gazdasági jogszabályban végrehajtott módosítás következményeit a norma védelmére rendelt bűncselekmény, az alaptőke vagy a törzstőke csorbítása (Btk. 298/B. §) tényállásban is indokolt megjeleníteni.

A törvény a pénzmosás tényállását a pénzmosás elleni fellépés hatékonyságának növelését célul kitűző nemzetközi szervezetek (FATF, Európa Tanács PC-R-EV, később MONEYVAL) elvárásainak való megfelelés céljából módosítja, továbbá figyelembe veszi a pénzügyi rendszereknek a pénzmosás, valamint terrorizmus finanszírozása céljára való felhasználásának megelőzéséről szóló 2005. október 26-i 2005/60/EK európai parlamenti és tanácsi irányelv rendelkezéseit is.

A törvény kis mértékben módosítja a munkáltatással összefüggésben elkövetett adócsalás (Btk. 310/A. §) tényállását, amely e § és a Btk. 138/A. §-ának együttesen történő alkalmazása során felmerült értelmezési problémát kezeli.

A törvény szerint a büntetés mértéke csempészet esetén nem a csempészett vámáru értékétől, hanem a vámbevétel csökkenésétől függ, és a cselekmény e szerint minősül. Ez azzal a következménnyel jár, hogy a vámorgazdaságot nem lehet a csempészettel egy alcím alatt szabályozni, mivel a vámorgazdaság esetén a vámbevétel-csökkenés nem lehet a cselekmény minősítésének az alapja, ott továbbra is az áru értékéből kell kiindulni. Erre tekintettel a Btk. 312. §-a kizárólag a csempészet tényállását tartalmazza, az orgazdaság tényállása pedig kiegészül a csempészettel, így a csempészett nem közösségi árura elkövetett orgazdaság a Btk. 326. §-a alapján nyer büntetőjogi értékelést. Ezzel összefüggésben a törvény módosítja az Sztv. vámszabálysértésének tényállását is.

A törvény elvégzi az elmúlt években bekövetkezett közösségi jogi és nemzetközi jogi fejlemények nyomán szükségessé vált módosításokat a szellemi tulajdonjogokkal kapcsolatos tényállásokkal összefüggésben is. A módosítások többsége az olyan fokú enyhítést célozza, amely elősegíti a büntetőjog ultima ratio funkciójának érvényesülését.

4. A törvény a büntetőeljárásról szóló 1998. évi XIX. törvényben (a továbbiakban: Be.) több technikai jellegű módosítást hajt végre, valamint a 2006. évi LI. törvénnyel bevezetett harmadfokú eljárással kapcsolatban megteremti az egyes törvényhelyek összhangját. Emellett a törvény több, a jogalkalmazás megkönnyítése érdekében szükséges rendelkezést is tartalmaz. A 62/2006. (XI. 23.) AB határozat mulasztásban megnyilvánuló alkotmányellenességet állapított meg a Be. 196. §-ával, illetve a X. fejezet szerinti vádemelési határidővel összefüggésben. Az AB határozatnak való megfelelés érdekében a törvény szintén módosítja a Be.-t.

5. A törvény módosítja a büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.), valamint a büntetés-végrehajtási szervezetről szóló 1995. évi CVII. törvény (a továbbiakban: Bvsz. tv.) azon szabályait, amelyek elavultságuk okán alkotmányos visszásságokat okozhatnak a gyakorlatban, elsősorban a szabadságvesztésre ítéltek jogainak gyakorlása körében. A törvény több pontosítást hajt végre a Bv. tvr. közérdekű munka végrehajtására vonatkozó szabályaiban, a közérdekű munka végrehajtásának hatékonyabbá tétele érdekében.

6. Az utánzatokra vonatkozó, a Magyar Nemzeti Bankról szóló 2001. évi LVIII. törvényben, az annak felhatalmazása alapján kiadott, a magyar törvényes fizetőeszköz és az euro utánzatáról szóló 1/2006. (II. 15.) MNB rendeletben, valamint a hatályos uniós jogi aktusokban (az euro-érmékhez hasonló érmekről és zsetonokról szóló, 2004. december 6-i 2182/2004/EK tanácsi rendelet, az euro-érmékhez hasonló érmekről és zsetonokról szóló 2182/2004/EK rendelet hatályának a nem részt vevő tagállamokra való kiterjesztéséről szóló 2004. december 6-i 2183/2004/EK tanácsi rendelet) foglalt szabályokra figyelemmel a törvény módosítja az Sztv. 163. §-ában foglalt, a pénzutánzattal kapcsolatos szabályok megszegése tényállását.

-----STARTING---POINT---RESZLETES---

Az 1. §-hoz

A törvény a Btk. 46. §-át egy új (3) bekezdéssel egészíti ki, és ezzel egyértelművé válik, hogy életfogytig tartó szabadságvesztés kiszabása esetén nem alkalmazható e § azon rendelkezése, amely szerint a büntetés végrehajtása alatt tanúsított kifogástalan magatartás esetén - a bíróság döntése alapján - a büntetés hátralevő részét eggyel enyhébb fokozatban kell végrehajtani.

A 2. §-hoz

1. A szabad mozgás és tartózkodás jogával rendelkező személyek beutazásáról és tartózkodásáról szóló törvényjavaslat az EGT-állampolgároknál szélesebb jogosulti körre terjeszti ki a szabad mozgás és tartózkodás jogát, ezért indokolt a Btk.-ban a végleges hatályú kiutasítás szabályainak módosítása. A törvény alapján nem az EGT-állampolgárok, hanem a - külön törvény szerinti - szabad mozgás és tartózkodás jogával rendelkező személyek vonatkozásában nincs helye végleges hatályú kiutasításnak.

2. A Btk. 61. §-ának (6) bekezdése értelmében a Magyar Köztársaság területén letelepedettként vagy bevándoroltként tartózkodási joggal rendelkezővel szemben kiutasításnak csak olyan bűncselekmény elkövetése miatt lehet helye, amely öt évi vagy azt meghaladó szabadságvesztéssel büntetendő. A szabad mozgás és tartózkodás jogával rendelkező személyek beutazásáról és tartózkodásáról szóló törvényjavaslat értelmében a letelepedettként illetve bevándoroltként tartózkodási joggal rendelkező személy fogalma kizárólag az Európai Unión kívüli, harmadik országok állampolgárait fedi le. Ezzel azonban az Európai Unió állampolgáraira szigorúbb szabályok vonatkoznának, mint a harmadik országok állampolgáraira, hiszen az EU állampolgárok kiesnének a Btk. 61. §-ának (6) bekezdése szerinti kedvezményes körből (vagyis abból, hogy kiutasításnak csak olyan bűncselekmény elkövetése miatt lehet helye, amely öt évi vagy azt meghaladó szabadságvesztéssel büntetendő). Erre tekintettel indokolt az említett bekezdésben kimondani, hogy ez a kedvezmény a külön törvény szerinti szabad mozgás és tartózkodás jogával rendelkező személyekre (vagyis az EU-s állampolgárokra) is vonatkozik.

A 3. §-hoz

1. A Btk. 77. §-ának (1)-(2) bekezdése taxatíve meghatározza, hogy bűncselekmény elkövetése esetén mely dolgot, illetve sajtóterméket kell elkobozni. A felsorolásban szereplő esetek azonban nem terjednek ki az ún. mozgó bűnözésre. A mozgó bűnözés jellemzője egyrészt az, hogy a gépjármű használatával összefüggő bűncselekményeket sorozatban követik el, másrészt az, hogy a gépjármű felhasználása megkönnyíti a bűncselekmények végrehajtását (például a szállítást), a helyszín elhagyását, illetve nehezíti a felderítést, és segíti az ismétlődő elkövetést.

Több elkövetési mód kapcsán problémát jelent azonban, hogy a cselekmény befejezését követően kerül sor olyan eszköz használatára, amely jelentősen megkönnyíti a bűncselekmény leplezését, illetve a bűncselekmény során szerzett dolgok szállítását. Ez történik például tiltott fakivágás, vagy orvhalászat esetén (ami a Btk. szerinti lopás tényállását valósítja meg), amikor a jogellenesen kivágott fa, illetve kifogott halak elrejtése vagy utólagos elszállítása történik járművel.

Tekintettel azonban arra, hogy ilyen esetekben már a cselekmény büntetőjogi értelemben befejezett, a Btk. 77. §-a (1) bekezdésnek a) pontja („bűncselekmény elkövetéséhez eszközéül használtak vagy arra szántak”) szerint az elkobzás nem alkalmazható.

A törvény a Btk. 77. §-a (1) bekezdése d) pontjának módosításával, kiterjeszti az elkobzás lehetőségét azon dologra, amelyet a bűncselekmény befejezését követően azon dolog elszállítása céljából használtak, amelyre a bűncselekményt elkövették (pl. azon gépjárműre, amellyel a lopott fát szállították el).

Ez a rendelkezés nem fedi le azt az esetet, amikor az elkövető a bűncselekmény elkövetése után egy olyan, szállítóeszközzel rendelkező személyhez fordul segítségért a dolog elszállítása céljából, aki a bűncselekmény elkövetéséről előzetesen tudomással nem bírt. E rendelkezés szerint a Btk. 77. §-ának (3) bekezdése alapján az elkobzást nem lehetne elrendelni, azonban a Btk. 244. §-ában meghatározott bűnpártolás megállapításának van helye, és így az elkobzásra - a bűnpártoláshoz kapcsolódóan - a Btk. 77. §-a (1) bekezdésének a) pontja alapján van mód.

Természeten továbbra is vonatkozik a Btk. 77. §-a (1) bekezdésének d) pontjára, hogy az elkobzást nem lehet elrendelni, ha a dolog nem az elkövető tulajdona (kivéve, ha a tulajdonos az elkövetésről előzetesen tudott), valamint az elkobzás kivételesen mellőzhető, ha az elkövetőre vagy a tulajdonosra a bűncselekmény súlyával arányban nem álló, méltánytalan hátrányt jelentene, feltéve mindkét esetben, hogy az elkobzás mellőzését nemzetközi jogi kötelezettség nem zárja ki. Ezáltal a mozgó bűnözés körében egyrészt objektív feltételekhez kötött az elkobzás alkalmazhatósága, másrészt az elrendelt elkobzás mellőzése a bíróság diszkrecionális jogkörébe tartozik, ezzel a kötelező elkobzás szabályai megfelelnek a büntetőjogi legalitás alkotmányos elvének, amely megköveteli a jogalkotótól, hogy a „büntetéssel fenyegetésnek alkotmányos indokon kell alapulnia: szükségesnek, arányosnak és végső soron igénybevettnek kell lennie” [11/1992. (III. 5.) AB határozat].

A 4. §-hoz

A Btk. nagy nyilvánosság előtt való elkövetésre vonatkozó értelmező rendelkezése a távközlésről szóló 1992. évi LXXII. törvény fogalom-meghatározására tekintettel 2000. március 1. napjával módosult, továbbá a büntető jogszabályok módosításáról szóló 1999. évi CXX. törvény beiktatta a bűncselekménynek elektronikusan rögzített információ távközlő hálózaton való közzététele útján történő elkövetését is. Az elektronikus hírközlő hálózatra és szolgáltatásokra vonatkozó rendelkezéseket az Eht. állapítja meg, ezért a törvény a Btk. 137. §-ának 12. pontjában szereplő értelmező rendelkezést az Eht. alapján pontosítja.

Az 5. §-hoz

1. A törvény módosítja a Btk. 138/A. §-ának bevezető szövegét úgy, hogy a mérték összegére történő utalást elhagyja, továbbá a jobb értelmezhetőség miatt, és figyelemmel a törvény 29. §-ára is az adóbevétel összegének csökkenése helyett kizárólag az adóbevétel csökkenését jelöli meg, valamint a törvény 30. §-ára figyelemmel kiegészíti azt a vámbevétel csökkenésével.

2. A Btk. 138/A. §-ában, valamint a Btké. 27-28. §-aiban foglalt bűncselekményi értékhatárokat az 1993. évi XVII. törvény állapította meg 1993. május 15-i hatállyal úgy, hogy a vagyon elleni bűncselekményeknél kétezer forintról ötezer forintra, a gazdasági bűncselekményeknél húszezer forintról ötvenezer forintra emelte azt. A vagyon elleni bűncselekményekre irányadó, jelenleg hatályos tízezer forintos értékhatárt az 1999. évi CXX. törvény állapította meg 2000. március hó 1. napjától kezdődő hatállyal.

2005-ben 268 990 vagyon elleni bűncselekmény vált ismertté, amelyből 34 010 bűncselekmény elkövetési értéke (az okozott kár, vagyoni hátrány) esett 10 000-19 999 forint közé, ami a vagyon elleni bűncselekmények 12,64%-a. Az értékhatárok változása folytán e cselekményeknek azonban csak egy kisebb része kerül ki a büntetendő cselekmények köréből, mert az esetek jelentős részében valamely minősítő körülmény folytán a szabálysértési értékre elkövetett cselekmény is bűncselekménynek minősül. Az egyébként csekély tárgyi súlyú és egyszerűbb megítélésű cselekmények esetén pedig szükségtelen a büntetőeljárás garanciarendszerének alkalmazása. A gyorsabb szabálysértési felelősségre vonás kellő hatékonysággal biztosítja a társadalom védelmét.

A gazdasági bűncselekmények esetében az eredeti törvényhozói szándéknak - amely szerint a gazdasági élet területén elsősorban a gazdasági igazgatási jogszabályok által biztosított gyors és hatékony szankciórendszer érvényesítése a cél és a büntetőjog igénybe vételére valóban csak ultima ratio-ként kerüljön sor - az ötvenezer forintos értékhatár már nem felel meg. A 2005-ben ismertté vált 17 106 gazdasági bűncselekmény közül kizárólag azokat érinti az értékhatárok változása, amelyeknél annak a minősítés szempontjából egyáltalán jelentősége van. A változás a gazdasági bűncselekmények mintegy felét érinti. Az értékhatároknak jelentős gazdasági bűncselekmények - mint pl. a számvitel rendjének megsértése, a csődbűntett, a gazdasági társaságok körében elkövethető bűncselekmények, a gazdasági titkok megsértése vagy a pénzmosás - megítélésében egyáltalán nincs jelentősége.

Egyrészt az értékhatároknak a valós értékviszonyokhoz történő igazítása (valorizálása), másrészt pergazdasági szempontokra is tekintettel mind a vagyon elleni, mind a gazdasági bűncselekmények esetében indokolt az értékhatár emelése.

Minderre tekintettel a törvény a Btk. 138/A. §-ában a kisebb érték alsó határát a jelenlegi tízezer forintról húszezer forintra emeli.

A 6. §-hoz

Az ENSZ Biztonsági Tanácsa 1540. (2004) számú, az ENSZ Alapokmányának VII. Fejezete alapján hozott, a tagállamokra nézve kötelező erejű határozatában (Határozat) a tömegpusztító fegyverek terjedésének megakadályozását tűzte ki célul. Ennek elérése érdekében a részes államoknak meg kell tenniük az abban foglalt intézkedéseket, és a belső jogi normáikat összhangba kell hozni a Határozatban foglaltakkal.

A Határozat 2. pontja alapján a tagállamoknak belső jogrendjükben meg kell tiltaniuk a nukleáris, biológiai és vegyi fegyverek, illetőleg az azok célba juttatásához szükséges eszközök nem-állami szereplők által történő gyártását, megszerzését, tartását, fejlesztését, szállítását, finanszírozását, valamint az e tömegpusztító fegyverekkel kapcsolatosan felsorolt egyéb tevékenységeket.

A Btk.-ba az 1998. évi LXXXVII. törvény iktatta be a nemzetközi szerződés által tiltott fegyver alkalmazása (Btk. 160/A. §), illetve a visszaélés nemzetközi szerződés által tiltott fegyverrel (Btk. 264/C. §) elnevezésű tényállásokat. Ezt megelőzően hazánk 1997 és 1998 folyamán több, különböző fegyverek használatának, előállításának tilalmát előíró nemzetközi szerződés részes államává vált, amelyre tekintettel szükség volt a Btk. módosítására is.

A Határozat nem a nemzetközileg tiltott fegyverek használatára, hanem az azokkal való - korábban említett - jogellenes tevékenységekre vonatkozik. Ezen elkövetési magatartásokat a Btk. 264/C. §-a teljes körűen és megfelelően szabályozza. A Btk. 264. §-ában szabályozott visszaélés radioaktív anyaggal elnevezésű tényállás pedig megfelel a nukleáris fegyverekkel kapcsolatos szabályozási igénynek, mivel a nukleáris fegyverek mindegyike tartalmaz „az emberi egészségre, illetve a környezetre veszélyes radioaktív anyagot”, amelynek jogosulatlan - a tényállásban részletezett - használata büntetendő cselekmény.

A nemzetközi szerződés által tiltott fegyver fogalmát a Btk. 264/C. §-ának (5) bekezdése a Btk. 160/A. §-ának (3) bekezdésében található fogalom-meghatározásra utalással határozza meg. A törvény ezt a meghatározást egészíti ki a bakteriológiai (biológiai) és toxin-fegyverek kifejlesztésének, előállításának és tárolásának megtiltásáról és e fegyverek megsemmisítéséről szóló, az Egyesült Nemzetek Szervezete XXVI. ülésszakán, 1971. december 10-én elfogadott egyezményre [1975. évi 11. tvr. (a továbbiakban: BTWC)] történő utalással.

A BTWC IV. cikke egyértelműen előírja a részes államok számára, hogy a biológiai és toxin fegyverek fejlesztését, gyártását, megszerzését, tartását, tárolását tiltsa meg. A BTWC I. cikkének 1. pontjában szereplő mikrobiológiai vagy egyéb biológiai hatóanyag, valamint toxin nem tartozik bele egyértelműen az 1997. évi CIV. törvénnyel kihirdetett, a vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló, Párizsban, 1993. január 13-án aláírt egyezmény II. cikkének 2. pontjában szereplő „bármely vegyület” fogalmába. A Határozatban foglaltak maradéktalan teljesítése érdekében ezért a törvény megjeleníti a BTWC rendelkezését a Btk. 160/A. §-ának (3) bekezdésében.

A 7-8. §-hoz

1. Az Európai Unió Tanácsa által 2003. december 22-én elfogadott, a gyermekek szexuális kizsákmányolása és a gyermekpornográfia elleni küzdelemről szóló 2004/68/IB kerethatározat (a továbbiakban: Kerethatározat) 2006. január 20-i határidővel felszólította a tagállamokat, hogy hozzák meg a Kerethatározatnak megfelelő intézkedéseket. A jogharmonizáció megteremtése érdekében a megrontás tényállása új rendelkezéssel egészül ki, továbbá módosítani kell a tiltott pornográf felvétellel visszaélés törvényi tényállását is.

1.1. A Kerethatározat 2. cikke sorolja fel a gyermekek szexuális kizsákmányolásával kapcsolatos büntetendő magatartásokat:

a) gyermekek kényszerítése prostitúcióra vagy pornográf tevékenységben való részvételre, illetve gyermekek ilyen célra történő felhasználásából való haszonszerzés vagy gyermekek egyéb módon, e célból történő kizsákmányolása;

b) gyermekek prostitúcióra vagy pornográf tevékenységben való részvételre toborzása;

c) gyermekkel folytatott szexuális tevékenység, amelyben

(i) kényszert, erőszakot vagy fenyegetést alkalmaznak;

(ii) a gyermek által folytatott szexuális tevékenységért fizetségképpen pénzt vagy egyéb díjazást vagy ellenértéket nyújtanak; vagy

(iii) a gyermekkel kapcsolatban fennálló, elismert bizalmi, hatalmi vagy befolyási helyzettel visszaélnek.

A Kerethatározat által felsorolt cselekmények döntő többségét a Btk. jelenleg is büntetni rendeli. Eszerint a Kerethatározat 2. cikkének a) pontját, valamint c) pontjának (i) és (iii) alpontját a Btk. kényszerítés (174. §), emberkereskedelem (175/A. §), kiskorú veszélyeztetése [195. § (3) bekezdés], továbbá erőszakos közösülés (197. §), szemérem elleni erőszak (198. §), megrontás (201-202. §), kitartottság (206. §), és kerítés [207. § (3) bekezdés a) pontja] címén szankcionálja.

A Kerethatározat 2. cikke c) pontjának (ii) alpontja szerint büntetendővé kell nyilvánítani, és legalább egy évig terjedő szabadságvesztés büntetéssel kell fenyegetni azon elkövető magatartását, aki a gyermek által folytatott szexuális tevékenységért fizetésképpen ellenértéket nyújt.

A gyermekkorúakkal létesített szexuális kapcsolatok büntetőjogi rendszere a sértett életkorára tekintettel differenciált.

A tizenkettedik életévét be nem töltött, mint törvényi vélelemmel védekezésre képtelennek nyilvánított személlyel létesített szexuális kapcsolat az erőszakos közösülés, vagy - minden más szeméremsértő magatartás esetén - a szemérem elleni erőszak tényállását valósítja meg (Btk. 197-198. §). A tizenkettő és tizennégy év közötti sértettek esetében pedig a Btk. 201. §-ában szabályozott megrontás tényállása alapozza meg a büntetőjogi felelősséget.

A beleegyezésen alapuló szexuális kapcsolat vélelmezett korhatára tehát - a társadalmi értékítéletnek és elvárásnak megfelelően - tizennégy év. A törvény eszerint rendel büntetni valamennyi, tizennegyedik életévét be nem töltött (gyermekkorú) sértettel létesített szexuális kapcsolatot, függetlenül attól, hogy az aktusra ellenérték fejében került-e sor, a tizennegyedik életév betöltése után viszont szabad akaratból, büntetlenül létesíthető szexuális aktus (természetesen csak tizennégy év feletti személlyel).

Az üzletszerű kéjelgés az 1993-as, majd 1999-es törvénymódosítás következtében nem minősül bűncselekménynek, szabálysértésnek is csak abban az esetben, ha a szexuális szolgáltatás nyújtására az ún. védett övezeten belül kerül sor.

Az üzletszerű kéjelgéshez kapcsolódó egyes elkövetési magatartások körében a jogalkotó külön védelemben részesíti a fiatalkorú személyeket. Súlyosabban minősül, és két évtől nyolc évig terjedő szabadságvesztéssel büntetendő ugyanis az üzletszerű kéjelgés elősegítése és a kerítés, amennyiben tizennyolcadik életévét be nem töltött személy sérelmére követik el.

Tekintettel arra, hogy a tizennégy és tizennyolc év közötti kiskorúval ellenérték fejében létesített szexuális aktus a gyermek egészséges nemi fejlődését, erkölcsi tudatát veszélyezteti, a törvény átveszi a Kerethatározat 2. cikke c) pontja (ii) alpontjának előírását. Megrontás bűntettét követi el, és három évig terjedő szabadságvesztéssel büntetendő tehát az a személy is, aki tizennyolcadik életévét be nem töltött személlyel ellenérték fejében közösül vagy fajtalankodik. A törvény mindkét irányú elkövetési magatartást, tehát mind az ellenszolgáltatás nyújtását, mind az ellenszolgáltatás fejében felkínált közösülés vagy fajtalanság igénybe vételét szankcionálja.

1.2. A Kerethatározat 2. cikkének b) pontja értelmében a részes államoknak büntetendővé kell nyilvánítaniuk a gyermekek prostitúcióra vagy pornográf tevékenységben való részvételre toborzását. A jogszabály nem határozza meg, hogy alkalmazásában mi minősül prostitúciónak, és pontos definíciót az emberkereskedés és mások prostitúciója kihasználásának elnyomása tárgyában, 1950-ben kelt New York-i Egyezmény sem ad.

Az általánosan elfogadott szóhasználat szerint a prostitúció fogalma megegyezik a Btk. 210/A. §-ának (1) bekezdésben foglalt üzletszerű kéjelgés kategóriájával, azaz rendszeres haszonszerzés céljából végzett közösülést vagy fajtalanságot jelent. Az üzletszerű kéjelgésre felhívás fogalmilag egy előkészületi jellegű magatartás (bűncselekmény elkövetésére való eredménytelen felbujtás), amelyet a törvény - a kerethatározat rendelkezéseire tekintettel - sui generis bűncselekményként határoz meg.

2. A tiltott pornográf felvétellel visszaélés tényállását a gyermekek jogairól szóló, 1989-ben elfogadott New York-i Egyezmény rendelkezéseivel összhangban, az 1997. évi LXXIII. törvény iktatta be a Btk. XIV. Fejezetébe, a házasság, a család és az ifjúság elleni bűncselekmények közé. A tiltott pornográf felvétellel visszaélés védett jogi tárgya tekintetében nagyban hasonlít a megrontásra, hiszen az előbbi a kiskorú személyek erkölcsi, nemi fejlődését és szabadságát védelmezi, utóbbi pedig a nemileg még serdületlen tizennégy éven aluliak egészséges szexuális fejlődését oltalmazza. Így indokolt a pornográf felvételekkel kapcsolatos visszaéléseket is a nemi erkölcs elleni bűncselekmények között, tehát a XIV. Fejezet II. Címében elhelyezni.

A hatályos szabályozás szerint a pornográf jellegű visszaélésekkel szembeni büntetőjogi védelem a kiskorú személyeket illeti meg. A törvényhozó nem kívánja kizárni a házasságkötéssel törvény erejénél fogva nagykorúvá vált, tizenhatodik életévüket betöltő személyek védelmét, ezért a törvény a passzív alanyok körét a tizennyolcadik életévét be nem töltő személyekre változtatja. Ez a megoldás egyébként szervesen illeszkedik a Btk. nemi erkölcs elleni bűncselekményeinek rendszerébe, amelyben a tizennegyedik, illetve tizennyolcadik életév be nem töltésének van alapvető jelentősége.

A gyermekek szexuális kizsákmányolása és a gyermekpornográfia elleni küzdelemről szóló, 2003. december 22-i 2004/68/IB kerethatározat (Kerethatározat) 3. cikke szerint gyermekpornográfiával kapcsolatos bűncselekmények a következők:

- gyermekpornográfia előállítása,

- gyermekpornográfia forgalmazása, terjesztése vagy továbbítása,

- gyermekpornográfia felajánlása vagy annak hozzáférhetővé tétele,

- gyermekpornográfia megszerzése vagy birtoklása.

A Kerethatározat által támasztott követelményeknek a Btk. hatályos 195/A. §-a nagyrészt megfelel, egy új elkövetési magatartással azonban ki kell egészíteni a tiltott pornográf felvétellel visszaélés tényállását.

A Btk. 195/A. §-ának (3) bekezdése szerint jelenleg is büntetendő, aki pornográf jellegű felvételt a nagy nyilvánosság számára hozzáférhetővé tesz, a Kerethatározat értelmében viszont a kisebb személyi kör (tehát akár egy, akár több személy) részére történő hozzáférhetővé tételt is szankcionálni kell.

A büntetőjogi felelősség kizárását megengedő rendelkezések közül Magyarország nem teljes mértékben él a Kerethatározat 3. cikke (2) bekezdésének b) pontja szerinti lehetőséggel, azaz a törvény büntetni rendeli azt az esetet, ha az elkövető tizennegyedik életévét meghaladott, de tizennyolcadik életévét be nem töltött személyről, annak belegyezésével, saját célú felhasználásra készít vagy tart pornográf felvételt.

A Kerethatározat 1. cikkének b) pontja határozza meg a gyermekpornográfia fogalmát. A rendelkezés értelmében gyermekpornográfiának minősül az olyan képfelvételekkel kapcsolatos visszaélés, amelyeken létező gyermekek, vagy nem létező, de élethűen ábrázolt gyermekek, valamint gyermeknek tűnő létező személyek kifejezetten szexuális magatartást tanúsítanak, vagy abban közreműködnek.

A Kerethatározat szerinti jogsértések közül a nem létező, de élethűen ábrázolt gyermekekről (feltehetőleg montázzsal vagy egyéb szerkesztési-vágási technikával) készített képfelvételekkel kapcsolatos elkövetési magatartások nem a tiltott pornográf felvétellel való visszaélést, hanem a Btk. 272. §-ában szabályozott közszemérem megsértését valósítják meg. A szexuális áruk forgalmazásával kapcsolatos igazgatási jellegű előírásokat az üzletek működéséről és a belkereskedelmi tevékenység folytatásának feltételeiről szóló 4/1997. (I. 22.) Korm. rendelet 14. §-a tartalmazza. Ezt a rendelkezést szükséges kiegészíteni a Kerethatározat 1. cikkének b) pontjában adott fogalom-meghatározásnak és a 3. cikknek megfelelő szabályozással, amely módosítást egy későbbi törvény fog elvégezni.

A törvény 8. §-ának értelmező rendelkezése konkretizálja, hogy a bűncselekmény vonatkozásában mi minősül felvételnek, pornográf felvételnek, illetve pornográf jellegű műsornak, ezzel jelentősen leegyszerűsíti a jelenlegi kazuisztikus szabályozást.

A 9. §-hoz

1. A terrorcselekmény hatályos tényállását a 2003. évi II. törvény iktatta a Btk.-ba. A törvényalkotó a rendelkezés megalkotásakor arra törekedett, hogy az megfeleljen az Egyesült Nemzetek Szervezete, illetve az Európai Unió terrorizmus elleni küzdelemmel foglalkozó jogi aktusaiban foglalt elvárásoknak, különös tekintettel a terrorizmus finanszírozásának visszaszorításáról szóló, New Yorkban, az Egyesült Nemzetek Közgyűlésének 54. ülésszakán, 1999. december 9-én elfogadott nemzetközi egyezményére (e § alkalmazásában: Egyezmény), illetve az Európai Unió Tanácsának 2002. június 13-án elfogadott, a terrorizmus elleni küzdelemről szóló kerethatározatára.

Az Egyezményt a Magyar Köztársaság a 2002. évi LIX. törvénnyel megerősítette, ennek 2. cikke szerint:

„1. Az Egyezmény értelmében bűncselekményt követ el az, aki bármely eszközzel, közvetlenül vagy közvetve, jogellenesen és szándékosan, forrást biztosít vagy gyűjt azzal a szándékkal vagy annak tudatában, hogy azt részben vagy egészben a következő cselekmény elkövetésére használják fel:

a) olyan cselekmény, amely a mellékletben szereplő valamely szerződés hatálya alá tartozó és az abban meghatározott bűncselekményt valósít meg; vagy

b) bármely egyéb olyan cselekmény, amely polgári személy vagy fegyveres konfliktus esetén az ellenségeskedésben tevőlegesen részt nem vevő más személy halálának vagy súlyos testi sérülésének okozására irányul, ha a cselekmény célja, annak természetéből vagy összefüggéseiből következően az, hogy a lakosságot megfélemlítse, vagy egy Kormányt vagy nemzetközi szervezetet valamely cselekmény megtételére vagy ennek megtételétől történő tartózkodásra kényszerítsen.

2. a) Az a Részes Állam, amely nem részese a mellékletben felsorolt valamely szerződésnek, a megerősítésről, elfogadásról, jóváhagyásról vagy csatlakozásról szóló okirat letétbe helyezésekor kijelentheti, hogy az Egyezmény e Részes Állam tekintetében történő alkalmazásakor a szerződést úgy kell tekinteni, mintha az 1. bekezdés a) pontjában említett melléklet nem tartalmazná azt. A nyilatkozat hatályát veszti, amint a szerződés hatályba lép e Részes Állam vonatkozásában, amely értesíti e tényről a letéteményest.

b) Ha egy Részes Állam megszűnik részes fél lenni a mellékletben szereplő valamely szerződésben, e szerződés tekintetében az e cikkben előírt nyilatkozattal élhet.

3. Ahhoz, hogy egy cselekmény az 1. bekezdés szerinti bűncselekménynek minősüljön, nem szükséges, hogy a forrást az 1. bekezdés a) vagy b) pontja szerinti bűncselekmény elkövetésére ténylegesen fel is használják.

4. Bűncselekményt követ el az is, aki az e cikk 1. bekezdésében meghatározott bűncselekmény elkövetését megkíséreli.

5. Bűncselekményt követ el az is, aki

a) bűnsegédként vesz részt az e cikk 1. vagy 4. bekezdésében meghatározott bűncselekmény elkövetésében;

b) az e cikk 1. vagy 4. bekezdésében meghatározott bűncselekmény mások általi elkövetését szervezi vagy irányítja;

c) hozzájárul az e cikk 1. vagy 4. bekezdésében meghatározott egy vagy több bűncselekménynek közös cél által vezérelt személyek csoportja általi elkövetéséhez. Ez a hozzájárulás szándékos, és vagy

(i) a csoport bűnös tevékenysége vagy bűnös célja előmozdítása érdekében valósul meg, ahol a bűnös tevékenység vagy bűnös cél az e cikk 1. bekezdésében meghatározott valamely bűncselekmény elkövetésével kapcsolatos; vagy

(ii) annak ismeretében valósul meg, hogy a csoport az e cikk 1. bekezdésében meghatározott valamely bűncselekményt szándékozik elkövetni.”

Az Egyezmény e rendelkezéseiből egyértelműen kiderül, hogy a terrorcselekmény elkövetéséhez forrás gyűjtését, biztosítását akkor is büntetni kell, ha a terrorcselekményt nem terrorista csoportban, hanem önállóan, illetve ezt a szervezettségi szintet el nem érő módon szándékoznak elkövetni. A hatályos magyar szabályozás ezzel kapcsolatos hiányosságára a Nemzetközi Valutaalap/Világbank/MONEYVAL közös vizsgálata is felhívta a figyelmet, s nem tartotta elégségesnek azt a magyarázatot, hogy a magányos elkövető esetében a Btk. 261. §-ának (4) bekezdése szerinti előkészület megfelelő védelmet nyújt, mivel az Egyezmény 2. cikkének 4. bekezdése, a források biztosításának, illetve gyűjtésének a kísérletét is büntetni rendeli, ami az egyszerű előkészületként történő szankcionálás esetén kizárt.

A törvény erre tekintettel - a nemzetközi elvárásokkal való teljes összhang megteremtése érdekében - a terrorcselekmény előkészületét szabályozó, Btk. 261. §-ának (4) bekezdését, az előkészületi magatartásokat teljes körűen felsorolva és kiegészítve a terrorcselekmény elkövetéséhez való anyagi eszköz szolgáltatással és gyűjtéssel sui generis előkészületi bűncselekményként határozza meg, lehetővé téve ezzel az ilyen cselekmények kísérletének a szankcionálását is.

A törvény a Btk. 261. §-ának (5) bekezdésének tartalmát nem változtatja meg, az új szöveg a jobb áttekinthetőség, és az egyszerűbb szerkezet kedvéért nem ismétli meg az új (4) bekezdésben felsorolt elkövetési magatartásokat, hanem csak utal rájuk, és változatlanul büntetni rendeli a terrorista csoport tevékenységének bármilyen támogatását.

A Btk. 261. §-a (4) és (5) bekezdésének büntetési tételei mind a tényállás szerkezetén belül, mind a Különös Rész többi hasonló jellegű, súlyú bűncselekményéhez képest eltúlzottan szigorúak. A hazaárulás (Btk. 144. §), a kémkedés (Btk. 147. §) az emberölés (Btk. 166. §) előkészülete öt évig terjedő szabadságvesztéssel, a népirtás (Btk. 155. §), a háború idején történő hazaárulás előkészülete is csak két évtől nyolc évig terjedő szabadságvesztéssel büntetendő. Erre tekintettel a törvény a hatályos szabályozáshoz képest egy fokozattal enyhébben határozza meg a két előkészületi jellegű magatartást büntető bekezdésben a büntetési tételkeretet.

A Btk. 261. §-ának (6) bekezdése jelenleg csak a terrorista csoporthoz kapcsolódó előkészületi cselekmények bejelentése, és körülményeinek feltárása esetén biztosít az együttműködő személy számára büntethetőséget megszüntető okot. Ésszerű és életszerű, hogy ez a lehetőség az új (4) bekezdés szerinti sui generis előkészület elkövetőinek együttműködése esetén is biztosított legyen, ezért a törvény ennek megfelelően módosítja a Btk. 261. §-ának (6) bekezdését.

2. A törvény kiegészíti továbbá a Btk. 261. §-a (9) bekezdésének a) pontját a haditechnikai termékkel és szolgáltatással, illetőleg kettős felhasználású termékkel visszaélés tényállásával (Btk. 263/B. §), így e bűncselekmény is személy elleni erőszakos, közveszélyt okozó vagy fegyverrel kapcsolatos bűncselekménynek minősül.

A 10. §-hoz

A törvény módosítja a Btk. nemzetközi gazdasági tilalom megszegése tényállását (261/A. §) annak érdekében, hogy a magyar jog megfeleljen az egyes, a halálbüntetés, a kínzás vagy más kegyetlen, embertelen vagy megalázó bánásmód vagy büntetés során alkalmazható áruk kereskedelméről szóló, 2005. június 27-i 1236/2005/EK tanácsi rendelet (e § alkalmazásában: Rendelet) előírásainak. A Rendeletben foglalt szabályozás alapján az áruk két csoportja különböztethető meg. A Rendelet II. mellékletébe olyan áruk tartoznak, amelyek halálbüntetéstől, kínzástól vagy más kegyetlen, embertelen vagy megalázó bánásmódtól vagy büntetéstől eltérő, más gyakorlati használatra nem alkalmasak. A Rendelet III. melléklete pedig azon árukat sorolja fel, amelyek - többek között - e fenti célra is használhatók.

A Rendelet kizárólag a hatálya alá tartozó áruk harmadik országokkal folytatott kereskedelmére vonatkozik. Az Európai Unión belül ugyanis - a Rendelet szerint - nem szükséges hasonló ellenőrzési rendszer bevezetése, mivel a tagállamokban nem létezik a halálbüntetés intézménye, és már meghozták a megfelelő intézkedéseket a kínzás és más kegyetlen, embertelen vagy megalázó bánásmód vagy büntetés törvényen kívül helyezésére és megelőzésére. Ugyanakkor a tényállás ezen fenti megkülönböztetést természetszerűleg nem követi, az elkövetési magatartás megvalósítása során a meghatározott áruknak mind a harmadik országokkal folytatott exportja, illetve importja, mind az Európai Unió vámterületén belüli átadása tényállásszerű.

A II. mellékletben szereplő áruk esetében a származásra való tekintet nélkül teljes kiviteli és behozatali tilalom érvényesül, továbbá tilos a Közösség vámterületéről bármely személynek, szervezetnek vagy testületnek történő technikai segítségnyújtás, illetve tilos a harmadik országból szállított áruhoz kapcsolódó technikai segítségnyújtásnak a Közösség vámterületén belüli elfogadása, tekintet nélkül mindkét esetben arra, hogy ellenérték fejében történik-e. A Rendelet alapján egy esetben engedélyezhető a behozatal és a hozzá kapcsolódó technikai segítségnyújtás: amennyiben bizonyított, hogy abban a tagállamban, ahová a behozatal irányul, az ilyen árukat kizárólag a történelmi jelentőségük miatti nyilvános múzeumi kiállítás céljára használják fel.

A törvény alapján büntetendő a fent említett behozatali vagy kiviteli tilalom megszegése. Ezzel a magyar jog megfelel a Rendelet 17. cikkének, amely kötelezettségként írja elő a tagállamok számára, hogy hatékony, arányos, és visszatartó erejű szankciókkal büntesse a Rendeletben foglalt előírások megszegését. A törvény továbbá kiegészíti a Btk. 261/A. §-ának (6) bekezdésében foglalt értelmező rendelkezéseket azzal, hogy a behozatali vagy kiviteli tilalom a Rendelet II. mellékletében meghatározott árukra vonatkozik.

A 11-12. §-hoz

A törvény tartalmi módosítás nélkül beépíti a fegyvercsempészet (Btk. 263/B. §) tényállását a robbanóanyaggal vagy robbantószerrel (Btk. 263. §), illetve a lőfegyverrel vagy lőszerrel visszaélés (Btk. 263/A. §) tényállásaiba úgy, hogy az említett tényállásokból mellőzi a különös visszaesésre, valamint ezzel összefüggésben a hasonló jellegű bűncselekmények meghatározására vonatkozó rendelkezéseket. Az elkövetési magatartások igazodnak a gyakorlatban már kialakult értelmezéshez. Az országba történő behozatal, illetve kivitel az importot, illetve az exportot jelenti, míg az ország területén történő átszállításon továbbra is a már behozott áru kiviteli szándékkal történő szállítását, továbbítását kell érteni. Utóbbi esetben éppen ezen kiviteli szándék különbözteti meg ezt az elkövetési magatartást a tartástól.

A Btk. 263/A. §-ának (4) bekezdése tartalmazza a lőfegyverrel vagy lőszerrel visszaélés privilegizált eseteit. A törvény kiegészíti ezen bekezdést egy új privilegizált esettel, amely alapján enyhébben büntetendő az, aki az engedéllyel tartott kézilőfegyverét, vadászlőfegyverét vagy sportlőfegyverét, illetve az ahhoz tartozó lőszert bejelentés nélkül az ország területére behozza, onnan kiviszi, vagy azon átszállítja. Az említett bejelentési kötelezettség megszegése nem indokolja, hogy a törvény az alapeseti büntetési tétellel fenyegesse az elkövetőt, ugyanakkor ezzel párhuzamosan indokolt a Btk. hatályos 263/A. §-ának (4) bekezdésébe foglalt elkövetési magatartások büntetési tételének egy fokozattal történő emelése, és ezáltal bűntetté minősítése, mivel a bejelentési kötelezettség megszegésének társadalomra veszélyessége ezt indokolja. Ez a rendelkezés ugyanakkor gyakorlatilag nem szigorítja a másik két privilegizált eset büntetését, hiszen a Btk. 87. §-ának rendelkezései alapján ilyenkor is kiszabható a szabadságvesztés helyett bármely más főbüntetés.

A 13. §-hoz

A törvény haditechnikai termékkel és szolgáltatással, illetőleg kettős felhasználású termékkel visszaélés címmel új tényállást iktat a fegyvercsempészet (Btk. 263/B. §) helyébe. Az új tényállás megalkotását egyrészt nemzetközi kötelezettségek teljesítése, másrészt hazai szabályozási igények teszik szükségessé. Az új szabályozás a Httv., a haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről szóló 16/2004. (II. 6.) Korm. rendelet (a továbbiakban: Htr.), és a kettős felhasználású termékek és technológiák külkereskedelmi forgalmának engedélyezéséről szóló 50/2004. (III. 23.) Korm. rendelet (a továbbiakban: Kfr.), a kettős felhasználású termékek és technológia kivitelére vonatkozó közösségi ellenőrzési rendszer kialakításáról szóló, 2000. június 22-i 1334/2000/EK tanácsi rendelet, az egyes katonai célú végfelhasználásokkal kapcsolatos műszaki segítségnyújtás ellenőrzéséről szóló 401/2000/KKBP tanácsi együttes fellépés (Együttes Fellépés), és az egyes, a halálbüntetés, a kínzás vagy más kegyetlen, embertelen vagy megalázó bánásmód vagy büntetés során alkalmazható áruk kereskedelméről szóló, 2005. június 27-i 1236/2005/EK tanácsi rendelet (e § alkalmazásában: Rendelet) rendelkezéseinek való megfelelést szolgálja.

A haditechnikai termékek és szolgáltatások, valamint a kettős felhasználású termékek jellegére és a büntetendő elkövetési magatartásokra tekintettel, az új tényállás védett jogi tárgya a közbiztonság, ezért az a közbiztonság elleni bűncselekmények (Btk. XVI. Fejezet I. Cím) közé került. Az új tényállás elkövetési tárgyai megegyeznek a haditechnikai eszközök és szolgáltatások, illetőleg kettős felhasználású termékek és technológiák forgalmára vonatkozó kötelezettségek megszegésének (Btk. 287. §) elkövetési tárgyaival, és - tartalmi módosítás nélkül, ugyanakkor értelmezhetőbbé, és átláthatóbbá téve - átveszi a Btk. 287. §-ának elkövetési magatartásait [ld. az új tényállás (1) bekezdésének c) pontját]. Összevonva tartalmazza a Btk. 287. §-ának (1) és (2) bekezdésében foglalt elkövetési magatartásokat, kiterjeszti az engedély kereteit túllépő elkövetést valamennyi ott szereplő magatartásra, valamint elhagyja azon engedélyek taxatív felsorolását, amelyek a haditechnikai termékek és szolgáltatások, illetőleg kettős felhasználású termékek és technológiák forgalomba hozatalához szükségesek, elkerülve ezáltal a háttérjogszabály változása miatti Btk.-módosítás szükségességét.

A haditechnikai eszköz helyett a törvény a haditechnikai termék kifejezést használja, igazodva ezzel a Httv. fogalom-használatához. Egyúttal mind a tényállás címéből, mind a norma szövegéből elhagyja a kettős felhasználású technológiára utalást, mivel a Kfr. 2. §-ának b) pontja alapján a kettős felhasználású termék fogalmába a kettős felhasználású technológiák is beletartoznak.

A Httv. alapján a haditechnikai termék gyártása és a haditechnikai szolgáltatás nyújtása egyaránt engedélyköteles. A Httv. 1. §-ának d) pontjára figyelemmel a haditechnikai termék gyártása magában foglalja e termék előállítására és átalakítására irányuló tevékenységet is. A büntetőjogi norma szövegében azonban az átalakítás külön nem jelenik meg, mivel az átalakítás eredményén, a haditechnikai termék előállításán van a hangsúly, és közömbös, hogy az egy korábbi haditechnikai termék átalakításával, vagy más anyagi eszközök felhasználásával történt. A Httv. 2. §-ának (1) bekezdése alapján ezért a törvény kizárólag a haditechnikai termék előállítását, valamint a haditechnikai szolgáltatás nyújtását rendeli büntetni, ha ez engedély nélkül, vagy a kiadott engedély kereteit túllépve valósult meg.

A Btk. 263/B. §-a (1) bekezdésének b) pontja közvetve - a törvény 10. §-ában foglaltakkal együtt - a magyar jog Rendeletnek történő megfelelését szolgálja. A Rendelet 7. cikkének (1) és (2) bekezdése lehetőséget ad a tagállamok számára, hogy a Rendeletben foglaltaknál szigorúbb szabályozási rezsimet tartsanak fenn, vagy ilyet fogadjanak el. A Htr. melléklete XXIII. Fejezete 1. pontjának b) alpontja bizonyos áruk (hüvelykujj-bilincs, illetve -szorító és különleges rendeltetésű kínzóeszközök) esetében kifejezetten kizárja a forgalmazásra vonatkozó engedély kiadását. Ezen áruk tiltott áruknak minősülnek, így az ezekkel való bármely magatartás jogellenes. A Htr., valamint a közbiztonságra különösen veszélyes eszközökről szóló 175/2003. (X. 28.) Korm. rendelet tervezett módosítása a Rendeletnek való teljes megfelelés érdekében szükséges, amely többek között a Rendelet mellékleteinek fogalom-használatát alapul véve pontosítja az említett hazai jogszabályokat.

Az Együttes Fellépés végrehajtásáról a magyar jogban a Kfr. bizonyos rendelkezései gondoskodnak. Az Együttes Fellépés 5. cikke alapján a Kfr. 12. §-a kifejezett tiltást fogalmaz meg a vegyi, biológiai vagy nukleáris fegyver vagy más nukleáris robbanóanyag, valamint ezeket célba juttatni képes rakétatechnikai eszköz kifejlesztésével, gyártásával, kereskedelmével, karbantartásával, észlelésével, azonosításával vagy elterjesztésével kapcsolatos műszaki segítségnyújtás tekintetében. A tilalom a más katonai felhasználással kapcsolatos műszaki segítségnyújtásra is vonatkozik, ha azt olyan országnak nyújtják, amely az Európai Unió Tanácsa által elfogadott közös álláspontban vagy együttes fellépésben fegyverkiviteli korlátozás, illetve az Egyesült Nemzetek Biztonsági Tanácsa által elrendelt fegyverembargó alá tartozik. A törvény - a fegyverembargó esetében - ettől eltérően, általánosabban fogalmaz, és „a nemzetközi kötelezettségvállalás alapján a Magyar Köztársaságra nézve kötelező fegyverkiviteli korlátozás” kitételt használja, elkerülve ezáltal a Btk. módosításának a szükségességét abban az esetben, ha az Egyesült Nemzetek Szervezete, illetve az Európai Unió Tanácsán kívül, más nemzetközi jogi entitás hoz - nemzetközi kötelezettségvállalás alapján - a Magyar Köztársaságra nézve kötelező erejű korlátozásokat. A Kfr. 12. §-ának (2) bekezdése meghatározza, hogy mi minősül más katonai felhasználásnak.

„12. § (2) [...] E bekezdés szerint a katonai végfelhasználású technikai segítségnyújtás az alábbiakat foglalja magában:

a) a tagországok haditechnikai listáin feltüntetett termékek átadása;

b) az a) pont szerinti haditechnikai termékek kifejlesztéséhez, gyártásához, karbantartásához szükséges termelő-, ellenőrző- vagy vizsgálóberendezések és ezekhez tartozó alkatrészek átadása;

c) az a) pont szerinti haditechnikai termékek gyártásához, a gyártó létesítményben felhasznált bármely félkész termék átadása.”

A Kfr. 12. §-ának (3) bekezdése alapján a katonai segítségnyújtásra vonatkozó tilalom nem érvényesül, ha a műszaki segítségnyújtás az 1334/2000/EK rendelet II. számú mellékletében felsorolt országok bármelyikében kerül alkalmazásra; ha a műszaki segítségnyújtás - átadott információ formájában - a nemzetközi export-ellenőrzési rezsimekben, szervezetekben és szerződésekben meghatározott nyilvános körben vagy tudományos alapkutatásban kerül alkalmazásra; valamint ha a műszaki segítségnyújtás szóbeli közlés formájában történik, és nem vonatkozik egy vagy több nemzetközi export-ellenőrzési rezsim által ellenőrzött termékre. Ezen eseteket azonban nem kell a Btk.-ban megjeleníteni, hiszen a háttérjogszabályban foglalt kivételek (jogszabályi engedély) Btk.-n kívüli jogellenességet kizáró oknak minősülnek.

A tényállásnak - hasonlóan az egyéb, fegyverekkel, közbiztonságra veszélyes egyéb árukkal történő visszaélésszerű bűncselekményekhez (robbanóanyaggal vagy robbantószerrel, lőfegyverrel vagy lőszerrel, vagy nemzetközi szerződés által tiltott fegyverrel visszaélés) - két minősített esete van, az üzletszerűen vagy a bűnszövetségben történő elkövetés.

A Btk. 263/B. §-ának (4) bekezdése alapján az (1) bekezdésben meghatározott esetek előkészülete is büntetendő.

A Btk. 263/B. §-ának (5) bekezdése változtatás nélkül átveszi a Btk. 287. §-ában foglalt értelmező rendelkezéseket, amelyek az (1) bekezdés c) pontjában meghatározott elkövetési magatartásban foglaltak értelmezésére szolgálnak.

A 14-15. §-hoz

A nukleáris terrorcselekmények visszaszorításáról szóló Nemzetközi Egyezmény (e § alkalmazásában: Egyezmény) szövegét a Közgyűlés 2005. április 13-án fogadta el az 59/290. számú határozatával, egyben felhívta az államokat az aláírásra. Az Egyezmény definíciókat tartalmaz a nukleáris terrorizmushoz köthető anyagokra, eszközökre és cselekményekre vonatkozóan. Az Egyezmény egyúttal elrendeli egyes cselekmények büntetendővé tételét, amely az Egyezmény 2. cikkének 1. pontjából, valamint 7. cikkének 1. pontjából fakad.

Az Egyezmény 2. cikkének 1. pontja a következőképpen rendelkezik:

„1. A jelen Egyezmény alkalmazásában bármely személy büntetendő cselekményt követ el, amennyiben törvénytelen módon és szándékosan:

(a) Radioaktív anyagot tart birtokában, eszközt készít vagy tart birtokában:

(i) azzal a szándékkal, hogy halált, vagy súlyos testi sérülést okozzon; vagy

(ii) azzal a szándékkal, hogy súlyos vagyoni vagy környezeti kárt okozzon;

(b) bármilyen módon radioaktív anyagot vagy eszközt használ, vagy nukleáris telephelyet használ vagy megkárosít, olyan módon, melynek révén radioaktív anyag kerül kibocsátásra, vagy ennek kockázata fennáll:

(i) azzal a szándékkal, hogy halált, vagy súlyos testi sérülést okozzon; vagy

(ii) azzal a szándékkal, hogy súlyos vagyoni vagy környezeti kárt okozzon; vagy

(iii) azzal a szándékkal, hogy egy természetes vagy jogi személyt, valamely nemzetközi szervezetet, vagy Államot kényszerít arra, hogy valamely cselekményt megtegyen, vagy attól tartózkodjon.”

Ezen elkövetési magatartásokat a Btk. visszaélés radioaktív anyaggal (Btk. 264. §), valamint visszaélés nukleáris létesítmény üzemeltetésével (Btk. 264/A. §) tényállásai teljes körűen és megfelelően szabályozzák. A törvény a Btk. jelzett tényállásait egészíti ki úgy, hogy mindkét esetben büntetni rendeli e bűncselekmények előkészületét, mivel az Egyezmény 7. cikke 1. pontjának a) alpontja szerint a Részes Államoknak valamennyi gyakorlatban megvalósítható intézkedést meg kell tenniük, hogy megelőzzék és szembeszálljanak a 2. cikkben meghatározott büntetendő cselekmények elkövetésére irányuló előkészületekkel.

A 16. §-hoz

1. A csődbűntett egyes fordulatai a hitelezők kielégítésére szolgáló vagyon védelmén keresztül biztosítják a hitelezők érdekeit. A felszámolás eredményének meghiúsításával járó csődbűntett [Btk. 290. §-ának (5) bekezdés, ún. adminisztratív csődbűntett] csupán közvetett módon biztosítja a hitelezők vagyoni igényeinek a kielégítéséhez fűződő érdeket. Közvetlenül a hitelezői igények védelmére rendelt felszámolási eljárás szabályainak a büntetőjogi eszközökkel történő érvényesítésére szolgál, ezért nem illeszkedik szervesen e tényállás rendszerébe. A csődbűncselekmény szabályozási köréből való kiemelése összhangban áll a törvénynek azzal a céljával is, hogy a joggyakorlat egységét előmozdítsa, mert ezzel a jogbiztonságot közvetlenül is szolgálja.

Az ún. adminisztratív csődbűntett elkövetési magatartása kifejezetten számviteli jellegű kötelezettségek teljesítésének elmulasztásában nyilvánul meg. Rendeltetése annak a gazdasági érdeknek a biztosítása, hogy a fizetésképtelen gazdálkodó szervezet vagyonának a felmérése (feltérképezése) a felszámolás elrendelését követően azonnal megtörténjen. E bűncselekmény két szálon kötődik a csődjoghoz. A számviteli kötelezettségek teljesítésének jogalapját e tényállásban a csődjogi rendelkezések (a fizetésképtelenség tényének a bíróság általi megállapítása, valamint a felszámolás elrendelése), s nem a számviteli jogszabályok határozzák meg. Másrészről a bűncselekmény a fizetésképtelen gazdálkodó szervezet törvényes számviteli rendjének megtartásához fűződő társadalmi érdek fenntartásában érdekelt valamennyi érdekhordozót sérti. Utóbbiak között kiemelkedő szerepe van a gazdálkodó szervezet hitelezőinek, mert a számviteli kötelezettségek teljesítésének elmulasztása vagyoni igényük érvényesítését közvetlenül is veszélyezteti vagy sérti.

Az ún. adminisztratív csődbűntett hatályos szövege összefoglalja mindazokat a magatartásokat, amelyek a különböző pénzügyi jogi tárgyú törvényekben szabályozott számviteli jellegű kötelezettségek megszegését büntetni rendelik, ezért elhelyezése a számvitel rendjének megsértése tényállásának keretében, annak önálló alakzataként indokolt. Erre figyelemmel a törvény kiegészíti a számvitel rendjének megsértése tényállását (Btk. 289. §) egy új (3) bekezdéssel, amely bekezdés szövege az ún. adminisztratív csődbűntett tényállására épül, és a jogalkalmazás során nyert tapasztalatok alapján szabályozza azt újra. A törvény szerinti módosítás a fentiekben kifejtett okból nem töri meg a tényállás elméleti rendszerét és szerkezeti felépítését.

2. A Btk. 290. §-ának (5) bekezdésében meghatározott ún. adminisztratív csődbűntett tényállása a „jogszabályban” előírt kötelezettségek megszegését rendeli büntetni. Különösen a csődbűntett alkalmazásának kezdeti időszakában bizonytalanság volt abban, hogy jogszabályon kizárólag a Cstv. rendelkezéseit, vagy a felszámolási eljárásról szóló 1986. évi 11. törvényerejű rendelet szabályait is érteni kell-e. A normavilágosság alkotmányos követelményének megfelelően indokolt megjelölni azt az igazgatási normát, amelyben a büntetőjogi kerettényállásban megjelölt elkövetési magatartások meghatározása szerepel. Ez a jogszabály a Cstv., amelynek címe azonban 2006. július 1-jétől - a Ctv. 135. §-ának (2) bekezdésében foglalt rendelkezés alapján - „A csődeljárásról és a felszámolási eljárásról szóló törvény”-re változott.

3. A törvény kis mértékben átalakítja a bűncselekmény elkövetési magatartásaként meghatározott mulasztás alapjául szolgáló kötelezettségek körét. A beszámolási kötelezettség helyett (amely az egyéb tájékoztatási kötelezettség fogalmába tartozhat) a törvény a beszámoló-készítési kötelezettséget nevesíti, mivel a felszámolás elrendelését követően a beszámoló elkészítése a felszámolás lefolytatásának az egyik legfontosabb eleme, s ezért külön nevesítése indokolt. A törvény - hasonló indokok alapján - a könyvvezetési kötelezettséggel váltja fel a leltárkészítési kötelezettséget, mivel a módosított Cstv. szabályai között a leltárkészítési kötelezettség már egyébként sem szerepel.

4. A 2. pontban jelzett módosítás azzal a további következménnyel is jár, hogy az adminisztratív csődbűntett esetén - eltérően a csődbűncselekmények tényállásától - nem kerül sor a Btk.-ban speciális alany meghatározására. Ez a szabályozás megfelel annak a következetes jogalkalmazói gyakorlatnak, amely szerint az adminisztratív csődbűntett tettese a számviteli kötelezettségek teljesítésére a csődjogi rendelkezések alapján köteles személy, és nem (csupán) a vagyonnal rendelkezni jogosult személy lehet. Elsősorban az adós gazdálkodó szervezet vezetője vagy - járulékosan - a felszámoló követheti el tettesként. A csődbűncselekmény fedezetelvonással megvalósuló fordulatai [Btk. 290. § (1) és (3) bekezdés] esetén ugyanakkor továbbra is célszerű a speciális alanyiság fenntartása, mivel ott indokolt elhatárolni a vagyonnal rendelkezni jogosult személy által elkövetett gazdasági, és a más által elkövetett - akár azonos magatartásban testet öltő - vagyon elleni bűncselekményt. Az adminisztratív csődbűntett esetében ilyen elhatárolás igénye azért sem merül fel, mert az abban meghatározott kötelezettségek címzettjeit a Cstv. pontosan meghatározza.

5. A törvény szerinti harmadik érdemi változtatás ugyancsak a jogszabály egységes értelmezésének az előmozdítását szolgálja. Korábban a joggyakorlatban gondot okozott annak a meghatározása, hogy mit kell érteni a felszámolás eredményén, és valójában milyen érdekek megsértését védi a tényállás. A felszámolás akkor eredményes, ha a legtöbb hitelezői igényt, a lehető legteljesebb mértékben és a legrövidebb időn belül kielégítik. A felszámolási eljárás eredményes lefolytatása nem csak az adós magatartásától, együttműködési készségétől, hanem a felszámoló aktivitásától, tapasztalatától is függ. A törvény szerinti módosítás megfelel az azonos elbírálás követelményének és erősíti a jogbiztonságot. Azáltal, hogy a felszámolás eredményének a meghiúsítása helyett a felszámolási eljárás eredményes lefolytatásának a meghiúsítását határozza meg a bűncselekmény eredményeként, kiküszöböli az értelmezési problémákat, és előmozdíthatja a joggyakorlat egységesítését a kísérlet és a befejezett bűncselekmény elhatárolásának kérdésében is.

6. A Cstv. 1992. április 1-jén történt hatályba lépésekor a kiépülő piacgazdaság alapvető jogintézményét jelentő jogi normában előírt új rend kialakítását és megszilárdítását, a szigorú adminisztratív kötelezettségek megtartását viszonylag szigorú büntetőjogi védelemmel kellett segíteni és biztosítani. Az időközben eltelt évek tapasztalatai alapján ez a törekvés sikeres volt, s ma már nem indokolt minden területen a szigorú büntetőjogi védelem fenntartása. Ez tükröződik a törvény által beiktatott új fordulat rendelkezéseiben. A Btk. 289. §-ának új (3) bekezdésében meghatározott bűncselekmény vétség, és immár kizárólag két évig terjedő szabadságvesztéssel, közérdekű munkával vagy pénzbüntetéssel büntetendő.

7. További technikai jellegű módosítása a törvénynek, hogy a Btk. 289. §-a (1) bekezdésének minősítő körülményei [a törvény szerinti 289. § (4) bekezdésének a) pontja] kapcsán „az eredmény vagy a saját tőke értékének, illetőleg a mérleg-főösszegnek a megállapítása szempontjából” szövegrészt - a megbízható és valós képet befolyásoló hibával kapcsolatban - a számvitelről szóló törvényre történő utalással helyettesíti.

8. A törvény továbbá - a Btk. e törvénnyel módosított 298/D. §-ában foglalt jogosulatlan pénzügyi tevékenység rendelkezései alapján - teljes körűvé teszi a bűncselekmény minősített esetében [Btk. 289. § (4) bek.] szereplő pénzügyi tevékenységet végző szervezetek felsorolását.

A 17. §-hoz

1. A Cstv. 2006. évi VI. törvénnyel történt módosítása - a Gt.-vel és a Ctv.-vel. való összhang, a közösségi jog átültetéséből fakadó kötelezettségek és a környezetvédelmi szempontok érvényesítése mellett és az új csődtörvény koncepciójában megfogalmazott tézispontokkal összhangban - számos olyan rendelkezést vezetett be, amelyek célja a gazdasági élet tisztaságának és átláthatóságának, valamint a hitelezői érdekek biztosításának erősítése. E törvény előremutató, jogfejlesztő rendelkezései közül külön kiemelést érdemel, hogy részletes szabályokat állapít meg a nem vitatott vagy elismert követelésen alapuló felszámolási kérelmek benyújtásának előfeltételei, a kérelem elbírálása körébe eső körülmények, illetve a jogerős bírósági határozaton alapuló felszámolási kérelem körében. A törvény megteremti a dologi biztosítékkal rendelkező hitelezők külön kielégítésének jogát, valamint kidolgozza az adós vezetőinek a fizetésképtelenséggel fenyegető helyzet bekövetkeztét követő speciális csődjogi felelősségi szabályait. A törvény rendezi továbbá a felszámolókkal összefüggő szakmai, összeférhetetlenségi kérdéseket.

2. A törvény a megváltozott jogi környezethez igazodva és a gyakorlati tapasztalatok figyelembe vételével jelentős mértékben újrafogalmazza a csődbűncselekmény (Btk. 290. §) tényállását. A módosítás fontosabb elemei a következők:

a) a bűncselekmény megnevezésének megváltoztatása,

b) egy új bűntetti alakzat bevezetése,

c) a tényállás szerkezeti felépítésének módosítása,

d) a hitelező jogtalan előnyben részesítésének (Btk. 291. §) beépítése a tényállásba.

3. A törvény a tényállás címét csődbűncselekményre módosítja, mivel az új tényállásban a hitelező jogtalan előnyben részesítésének a vétsége is helyet kap.

4. A törvény a vétkes gazdálkodás bűncselekményével egészíti ki a tényállást. Az új alapeset a bűncselekmény I. alapeseteként az (1) bekezdésbe került, mivel abban a törvényhozó már a csődhelyzet alapját képező fizetésképtelenség bekövetkezését megelőzően büntetni rendeli a hitelezők kielégítésére szolgáló vagyon jogellenes elvonását.

A Gt. 30. §-ának (3) bekezdése szerint: a gazdasági társaság fizetésképtelenségével fenyegető helyzet bekövetkeztét követően, a vezető tisztségviselők ügyvezetési feladataikat a társaság hitelezői érdekeinek elsődlegessége alapján kötelesek ellátni. Külön törvény e követelmény felróható megszegése esetére, ha a gazdasági társaság fizetésképtelenné vált, előírhatja a vezető tisztségviselők hitelezőkkel szembeni helytállási kötelezettségét. E külön törvény a Cstv., amelynek módosítása a hivatkozott társasági jogi rendelkezéssel összhangban egy, a hazai jogrendszerben eddig nem létező új jogintézményt vezetett be. A jogellenes továbbműködés („wrongful trading”) felelősségi alakzatának lényege, hogy megteremti a gazdálkodó szervezet vezetőinek a hitelezőkkel szembeni közvetlen, a magánvagyonukra is kiterjedő polgári jogi felelősségét arra az esetre, ha a gazdálkodó szervezet fizetésképtelenséggel fenyegető helyzetének bekövetkezését követően ügyvezetési feladataikat nem a hitelezők érdekeinek elsődlegessége, illetve a környezeti terhek rendezésének kötelezettsége alapján látták el, és ezáltal a társaság vagyona csökkent. A fizetésképtelenséggel fenyegető helyzet fogalmát a Cstv. új 33/A. §-ának (1) bekezdése határozza meg. Eszerint „a fizetésképtelenséggel fenyegető helyzet bekövetkezte az az időpont, amelytől kezdve a gazdálkodó szervezet vezetői előre látták vagy ésszerűen előre láthatták, hogy a gazdálkodó szervezet nem lesz képes esedékességkor kielégíteni a vele szemben fennálló követeléseket.” Az új gazdasági jogintézmény bevezetése a büntetőjogi védelem biztosítását igényli. Elnevezése kifejezi, hogy bár a gazdálkodó szervezet működése a fizetésképtelenséggel fenyegető helyzet bekövetkeztét követően is jogszerű, azonban a gazdasági társaság vezetői a társasági törvényben foglalt kötelezettségeiket vétkesen megszegik és ezzel a hitelezők kielégítésére szolgáló vagyont csökkentik.

5. A csődbűncselekmény tényállásának a szerkezete több szempontból egyszerűsödik, áttekinthetőbbé válik. A törvény a csődbűntett elkövetési magatartásai közül, a Btk. 290. §-ának (1) bekezdésének d) pontjából kiemeli a „vagyonát más módon ténylegesen vagy színleg csökkenti” fordulatot, és ezzel egyértelművé teszi, hogy ez, valamint a hitelezők kielégítésének meghiúsítása konjunktív eredmények. A Btk. 290. §-ának (1) és (3) bekezdésében szabályozott csődbűntett sorrendje felcserélődik, és az új (1) bekezdést követően kerülnek elhelyezésre a tényállásban. Az egyes alapesetek sorrendjének az átalakítását egyrészt az indokolja, hogy a fizetésképtelenné válást előidéző magatartások időben és logikailag megelőzik a fizetésképtelenség tényleges bekövetkezését, másrészt az adósnak a fizetésképtelenség bekövetkeztét megelőzően tanúsított magatartásai is tényállásszerű elkövetési magatartások lehetnek. További módosítás, hogy a törvény a külön bekezdésekben szerepelő minősített eseteket egy bekezdésbe foglalja, mivel azok között tartalmi különbség nincsen.

6. A hitelező jogtalan előnyben részesítése (Btk. 291. §) és a csődbűntett különböző alakzatainak védett jogi tárgya azonos. E bűncselekmény valójában a csődbűncselekmény olyan önálló alapesete, amely ugyancsak a vagyon védelmén keresztül védi a hitelezők érdekeit. Egyúttal ez a csődbűncselekmények legenyhébb alakzata, mert azon túlmenően, hogy nem jár vagyonvesztéssel, nem is sérti az összes hitelező érdekét. Az azonos védett jogi tárgyra figyelemmel a törvény a tényállást beépíti a Btk. 290. §-ának rendszerébe. A törvény a hitelező jogtalan előnyben részesítését nem csupán beemeli a csődbűncselekmény tényállásába, de jelentősen módosítja is. A hatályos normaszöveg szerint ez a bűncselekmény a „fizetésképtelenség tudatában” követhető el. A jogalkotó ezzel valójában a fizetésképtelenség bekövetkezésének a tényét szabta a bűncselekmény elkövetésének feltételéül, önmagában ugyanis a fizetésképtelenség tudata - objektív fizetésképtelenség hiányában - nem alapozhatja meg a tényállásszerűséget. Ebből következően az elkövetés ideje kizárólag a fizetésképtelenség bekövetkezése utáni időpont lehet. A törvény egyértelművé teszi, hogy ezt a bűncselekményt csak az elrendelt felszámolás ideje alatt lehet elkövetni, ezért a normaszövegben „a felszámolás elrendelését követően” fordulat szerepel.

A jogtalan előnyben részesítést a kielégítési sorrend megsértése fordulattal váltja fel abból a megfontolásból, hogy elkerülje a Cstv. 40. §-a (1) bekezdésének c) pontjában foglalt rendelkezéssel való összeütközést, és ezzel is egyértelművé tegye, hogy az adós e tényállásba ütköző cselekménye kizárólag a felszámolási eljárás során tanúsított magatartása alapján nyerhet értékelést, mivel a Cstv.-ben meghatározott kielégítési sorrend kötelező szabályai csak a felszámolási eljárás megindítását követően érvényesülhetnek. A törvény ennek megfelelően módosítja a bűncselekmény elkövetési magatartását is.

7. A joggyakorlat egységének az előmozdítása a tényállás egyes rendelkezéseinek a pontosítását is igényli. Egyrészt a törvény a Btk. 290. § (1)-(3) bekezdésében a fizetésképtelenséget (illetve a fizetésképtelenséggel fenyegető helyzetet) a korábbi „gazdasági tevékenysége körében” fordulat helyett „a csődeljárásról és a felszámolási eljárásról szóló törvény hatálya alá tartozó gazdálkodó szervezet”-hez kapcsolja, mert ez egyértelműbbé teszi a normaszöveget, és jobban megfelel a normavilágosság alkotmányos követelményének.

A Cstv. módosítása (és a normavilágosság követelménye) indokolja az objektív büntethetőségi feltétel [Btk. 290. § (6) bekezdés, valamint 291. § (2) bekezdés] pontosabb meghatározását is. A felszámolási eljárás megindítása még nem eredményezi szükségképpen a felszámolás elrendelését, márpedig az alaptalan felszámolás iránti kérelemnek nem lehet szerepe a büntetőjogi felelősség megállapításánál. Az eljárási feltételekhez kapcsolódó további módosítás, hogy a felszámolási eljárás kötelező kérésének elmulasztására utalás helyett a törvény azt határozza meg, hogy a felszámolási eljárás megindítására a törvény kötelező rendelkezése ellenére nem került sor. Azáltal, hogy a hitelező jogtalan előnyben részesítése bekerül a csődbűntett tényállásába, az eljárási feltételeket elegendő kizárólag ehelyütt meghatározni, ezáltal is egyszerűsítve a büntetőjogi normát.

A 18. §-hoz

Tekintettel arra, hogy a törvény 18. §-a szerint a hitelező jogtalan előnyben részesítése a csődbűncselekmény tényállásába illeszkedik, a Btk. 291/A. §-ában szabályozott értelmező rendelkezés - egyszerűbb megfogalmazással - a Btk. 291. §-ába kerül.

A 19. §-hoz

1. A Btk. 298/A. §-át a Büntető Törvénykönyv módosításáról szóló 1988. évi XII. törvény 1. §-a iktatta be, és kizárólag a gazdasági társaság vezető tisztségviselőjének visszaélését rendelte büntetni. A tényállást az új szövetkezetekről szóló 2000. évi CXLI. törvény 91. §-a egészítette ki a szövetkezet vezető tisztségviselőjére vonatkozó rendelkezésekkel. A gazdálkodó szervezet tagját vagy tagjait megtévesztő cselekményeket valamennyi gazdálkodó szervezet esetében célszerű büntetni, ezért a bűncselekmény tárgyi hatályának és elkövetői oldalának meghatározásakor a gazdasági társaság vagy a szövetkezet kiemelése nem indokolt. A törvény ennek megfelelően újraszabályozza a Btk. 298/A. §-ában foglalt gazdasági társaság vagy szövetkezet vezető tisztségviselőjének visszaélését.

2. A Büntető Törvénykönyvről szóló 1978. évi IV. törvény és más törvények módosításáról szóló 2005. évi XCI. törvény 17. §-a a bennfentes kereskedelemről és a piaci manipulációról (piaci visszaélésről) szóló 2003. január 28-i 2003/6/EK parlamenti és tanácsi irányelv alapján módosította a tőkebefektetési csalás (Btk. 299/B. §) tényállását. E módosítás lényeges elemét jelentette, hogy a bűncselekmény alkalmazási körét a szervezet vagyoni helyzetén túlmenő egyéb releváns információkra vonatkozó megtévesztő magatartásokra is kiterjesztette. A törvény - hasonlóan a fenti törvényhez - kibővíti a tényállást a pénzügyi eszközre vonatkozó színlelt ügylet kötése elkövetési fordulattal, továbbá a gazdálkodó szervezet vagyoni helyzetére vonatkozó adatok mellett kiterjeszti a tényállás alkalmazási körét a gazdálkodó szervezetnél vezető állást betöltő személy tevékenységét, illetve a gazdálkodó szervezetre vonatkozó pénzügyi eszközt érintő adatokra is.

3. A tényállás rendeltetése, hogy a gazdálkodó szervezet tagjait (tulajdonosait) védje a vállalatvezetés visszaélésével szemben és a büntetőjog eszközeivel (is) garantálja, hogy a szervezet vagyoni helyzetéről, vezetőinek tevékenységéről, illetve a szervezetre vonatkozó pénzügyi eszközökről hiteles információkkal rendelkezzenek. A bűncselekmény a szervezet valamennyi tagjának (tulajdonosának) azonos büntetőjogi védelmet biztosít a Btk. 300/F. §-ának (2) bekezdésében meghatározott vezető állású személyek csalárd magatartásával szemben. Ugyanakkor a gazdasági bűncselekmény sértettje egységesen a tagok (tulajdonosok) összessége. Ezt fejezi ki a törvény szövege azzal, hogy bár bűncselekmény egyetlen taggal (tulajdonossal) működő szervezet esetén is tényállásszerű lehet, a törvényi egység folytán több tag (tulajdonos) sérelme esetén is csupán egy rendbeli bűncselekmény állapítható meg.

4. A következetes ítélkezési gyakorlat szerint a gazdasági társaság vagy szövetkezet vezető tisztségviselőjének visszaélése (ahogyan a gazdálkodó szervezet vezető állású személyének visszaélése is) kizárólag a csalás - két évig terjedő szabadságvesztéssel, közérdekű munkával vagy pénzbüntetéssel büntetendő - alapesetével [Btk. 318. § (2) bekezdés] kerülhet látszólagos alaki halmazatba. Ilyenkor ahhoz képest előbbre hozott büntetőjogi védelmet biztosít, mert az elkövető cselekménye kevesebb feltétel esetén (így az eredmény, azaz a csalás megállapításához megkövetelt kár) hiányában is tényállásszerű. A csalás súlyosabban minősülő alakzatai pedig - a konszumpció, mint a látszólagos alaki halmazat általános elve alapján - magukba olvasztják e bűncselekményt. A kisegítő szabály további fenntartásának ezért sem elméleti, sem gyakorlati indoka nincsen.

A 20. §-hoz

1. Az új társasági törvény fontos újítása a hitelezővédelem körében, hogy a törzstőke (alaptőke) védelme helyébe a saját tőke védelme lépett. A gazdasági jogszabályban végrehajtott módosítás következményeit a norma védelmére rendelt bűncselekmény, az alaptőke vagy a törzstőke csorbítása (Btk. 298/B. §) tényállásban is indokolt megjeleníteni.

A gazdálkodás biztonságának mérőszáma az új társasági törvényben a saját tőke, a törzstőke (alaptőke) csupán, mint végső viszonyszám jelenik meg. A büntetőjogi védelemnek igazodnia kell ehhez a változáshoz, így a bűncselekmény elkövetési tárgya a törvény szerint a saját tőke, s ehhez igazodik a bűncselekmény új megnevezése is.

2. A saját tőke jogtalan elvonása egyaránt sérti a gazdasági élet biztonságához, illetve a hitelezők érdekeinek védelméhez fűződő társadalmi érdeket. A társaság vagyonát a rendes gazdálkodás is felemésztheti, ez azonban önmagában nem bűncselekmény, mert csak a jogtalan elvonás tényállásszerű. Jogtalan az elvonás, ha az a Gt., illetve az egyéb olyan jogszabályok rendelkezéseibe ütközik, amelyek a Gt.-ben nem szabályozott gazdálkodó szervezet létrehozását, szervezetét, működését, megszűnését szabályozzák.

3. A törvény módosítja a tényállás tetteseinek körét. A módosítás szerint e bűncselekményt tettesként a jogi személyiséggel rendelkező gazdálkodó szervezetek vezető állású személye követheti el. A változtatás célja, hogy a tényállásban minden olyan gazdálkodó szervezet szerepeljen, amelyben a saját tőke jogtalan elvonása a gazdasági élet biztonságát, illetve a hitelezők érdekeit sértheti. Ezt a kört a gazdasági viszonyok gyakori változása miatt nem célszerű taxatíve meghatározni, ezért a törvény egy átfogó meghatározást ad az érintett gazdálkodó szervezetek megjelölésére. A módosítás további indoka az a gyakorlati tapasztalat, hogy a saját tőke jogtalan elvonására vagy csorbítására nem csak a vezető tisztségviselők tevékenysége vezethet. A vezető állású személy fogalmát a Btk. 300/F. §-ának (2) bekezdése határozza meg.

A 21. §-hoz

A törvény kiegészíti a Btk. 298/D. §-ának b) pontját a kockázati tőkealap-kezelési tevékenységgel, mert a a tőkepiacról szóló 2001. évi CXX. törvény (a továbbiakban: Tpt.) 1. §-ának r) pontja alapján annak hatálya kiterjed a kockázati tőkealap-kezelésre, mint pénzügyi tevékenységre is.

A 22. §-hoz

1. A Ctv. 89-91. §-ában foglalt rendelkezések alapján a cégbíróság a cég megszüntetésére irányuló eljárást kezdeményezhet az ismeretlen székhelyű céggel szemben, ha a cég tagjai (részvényesei) a törvényes működés helyreállítása érdekében nem teszik meg a szükséges intézkedéseket. A Ctv. 89. §-ának (1) bekezdése alapján a cég ismeretlen székhelyű, ha a székhelyén, illetve telephelyén, fióktelepén sem található, és a cég képviseletére jogosult személyek lakóhelye is ismeretlen vagy ismeretlennek minősül, mivel a cég képviseletére jogosult személy lakóhelye külföldön van és nincs a cégjegyzékbe bejegyzett kézbesítési megbízottja (ismeretlen székhelyű cég). A cégek „fantomizálódása” veszélyezteti a forgalom biztonságát, és rendszerint a gazdálkodó szervezet törvényellenes működését jelzi, ezért a törvény új bekezdést iktat a Btk. 299. §-ába, amelynek védett jogi tárgya a közhitelű nyilvántartások, elsősorban a cégnyilvántartás hitelességéhez fűződő társadalmi érdek. A Btk. 299. §-a kibővítésének indoka, hogy a büntetőjog eszközeivel szankcionálható legyen a gazdálkodó szervezet székhelyével, illetve a képviseletére jogosult személyekkel kapcsolatos minden közreműködés, amelynek következtében a cég ismeretlen székhelyűvé válik. A módosítás eredményeként a törvény megváltoztatja a tényállás elnevezését.

2. A Btk. 299. §-ába iktatandó új (1) bekezdés, a Ctv. rendelkezéseivel összhangban két elkövetési magatartást tartalmaz. Az első minden magatartást szankcionál, amelynek eredményeként a gazdálkodó szervezet a székhelyén (telephelyén, fióktelepén) nem található, a második pedig azokat rendeli büntetni, amelyek következtében a közhitelű nyilvántartásba (jelen esetben a cégnyilvántartásba) olyan személy kerül a gazdálkodó szervezet képviseletére jogosult személyként bejegyzésre, akinek lakóhelye (tartózkodási helye) ismeretlen, vagy ismeretlennek minősül. A gazdálkodó szervezet törvényes működése a forgalom biztonságának egyik fontos záloga. E cselekmények jellemzően minden esetben akadályozzák a gazdálkodó szervezet törvényes működését. A törvényes működés akadályozása veszélyezteti a forgalom biztonságát, megzavarja a piaci viszonyokat, és ezáltal sérti a piaci szereplők érdekeit.

3. Az ítélkezési gyakorlat szerint a cég székhelyének megváltozására vonatkozó bejelentési kötelezettség elmulasztása miatt a gazdasági adatszolgáltatás elmulasztásának a vétsége akkor állapítható meg, ha a cég ügyvezetője a cég székhelyének a megváltozását a létesítő okirat módosításától, hitelesítésétől számított 30 napon belül nem jelenti be a cégbíróságnál (Legfelsőbb Bíróság Bfv. II. 405/2004.). A cég székhelyének a megváltoztatásával kapcsolatos változás-bejelentési kötelezettség ugyanis akkor keletkezik, amikor a társaság taggyűlése legalább háromnegyedes szótöbbséggel hozott határozatával a létesítő okiratot módosította és e módosítást a jogi képviselő ellenjegyezte, illetve a közjegyző hitelesítette. Ha azonban egy gazdálkodó szervezet kifejezetten azért változtatja meg a székhelyét, hogy ezáltal a cég ne legyen feltalálható, életszerű, hogy a legfőbb szerv a székhely megváltozását nem jelenti be, illetve a társasági szerződést nem módosítja.

A székhely megváltozásának az elmulasztása nem jelenti feltétlenül azt, hogy a gazdálkodó szervezet fizetésképtelenné válik, ám ez a körülmény a gazdálkodó szervezet köztartozásainak a behajthatatlanságát is eredményezheti. Mindezen indokok alapján szükséges a büntetőjogi védelem azokban az esetekben is, ha az (1) bekezdés szerinti gazdasági adatszolgáltatás elmulasztásának a vétsége egyébként nem lenne megállapítható.

4. Az új tényállás nem képezi akadályát más bűncselekmény megállapíthatóságának. Ha például az elkövetési magatartás egyben kimeríti a hatályos 290. § (1) bekezdésének d) pontjába ütköző csődbűntett tényállását, a két bűncselekmény valóságos halmazata állapítható meg. Szintén halmazat állapítható meg abban az esetben, ha az elkövető azért mulasztja el a gazdasági adatszolgáltatási kötelezettségét, hogy az állami adóvégrehajtást még jobban megnehezítse [Btk. 310. § (2) bekezdés].

A 23. §-hoz

A törvény kiegészíti a Btk. 300/F. §-ának (1) és (2) bekezdésében szabályozott értelmező rendelkezéseket annak érdekében, hogy megfelelően alkalmazhatóak legyenek a gazdálkodó szervezet vezető állású személyének visszaélésére (Btk. 298/A. §), valamint a saját tőke csorbítására (Btk. 298/B. §) is.

A 24-27. §-hoz

1. A pénzmosás tényállását az 1994. évi IX. törvény 23. §-a iktatta be a Btk.-ba. A pénzmosásra vonatkozó rendelkezések annak ellenére többször módosultak, hogy e bűncselekménynek a jogalkalmazói gyakorlata nem alakult ki, nagyon kevés esetben történt vádemelés és még kevesebb esetben született ítélet. A módosítások indoka szinte minden esetben a pénzmosás elleni fellépés hatékonyságának növelését célul kitűző nemzetközi szervezetek (FATF, Európa Tanács PC-R-EV, később MONEYVAL) elvárásainak való megfelelés volt. A tényállást módosította az 1997. évi LXXIII. törvény 45. §-a, az 1998. évi LXXXVII. törvény 74. §-ának (2) bekezdése, illetve az 1999. évi CXX. törvény 19. §-a, amely módosítások lényege az ún. alapbűncselekmények körének a bővítése volt.

A 2002. április 1-jéig hatályos szabályozás a 2000. évi CI. törvénnyel kihirdetett, a pénzmosásról, a bűncselekményből származó dolgok felkutatásáról, lefoglalásáról és elkobzásáról szóló Strasbourgban, 1990. november 8-án kelt Egyezmény (1990. évi Egyezmény) rendelkezéseinek megfelelt.

Az alapbűncselekmény elkövetőjének mentesülése a pénzmosás miatti felelősségre vonás alól az 1990. évi Egyezmény értelmében lényegében az államok számára biztosított fenntartási lehetőségnek tekinthető. Az egyes államok pénzmosással szembeni fellépését vizsgáló, a tagállamok kölcsönös értékelésének elvén működő szervezetek (FATF, Európa Tanács PC-R-EV) értékelési gyakorlata során kialakult azonban az az elvárás, hogy az alapbűncselekmény elkövetője által megvalósított pénzmosás - az ún. „saját jövedelemre elkövetett pénzmosás” - szankcionálhatóságát az államok megteremtsék.

Magyarország jogi megoldását 1998. október 12-16. között vizsgálta a PC-R-EV, amelynek során ajánlásként fogalmazta meg a „saját alapok tisztára mosása szankcionálásának lehetőségét”. A 2001. évi CXXI. törvény erre tekintettel koncepcionálisan alakította át a pénzmosás tényállását, megteremtve az alapbűncselekmény elkövetőjének büntethetőségét a pénzmosás miatt is. Az elkövetési magatartások úgy módosulnak, hogy lehetővé tegyék az alapbűncselekmény elkövetőjének pénzmosás miatt történő felelősségre vonását is, így a pénzmosás Btk. szerinti tényállásából kikerültek az akkor hatályos Btk. 303. §-ának (2) bekezdésében foglalt elkövetési magatartások (megszerzi, használja, megőrzi, kezeli, értékesíti), mivel ezeket a cselekményeket az alapbűncselekmény elkövetője szükségszerűen megvalósítja; ezek bármelyike miatt történő felelősségre vonása a kétszeres értékelés tilalmába ütközne.

A pénzmosás tényállásának védett jogi tárgya a szervezett bűnözés elleni minél hatékonyabb küzdelemhez fűződő társadalmi közösségi érdek, valamint a pénzügyi intézmények és a gazdaság egyéb szereplőinek törvényes működéséhez fűződő közérdek. A szervezett bűnözés hazai és nemzetközi elterjedésével jelentős pénzeszközök és anyagi javak halmozódnak fel a szervezett bűnözői csoportok kezében. E csoportok a bűnös úton szerzett pénzek jelentős részét a legális gazdaságban próbálják befektetni, amelynek célja, hogy a bűnös úton szerzett pénz azonosságát, eredetét elleplezzék, és legális forrásból származó eszköznek tüntessék fel. Ennek érdekében a „piszkos pénzek” megjelennek a pénzügyi intézmények és a gazdaság egyéb szereplőinek hálózataiban.

A védett jogtárgy különbözőségére való tekintettel az alapbűncselekmény elkövetője pénzmosás elkövetése miatt is felelősségre vonhatóvá vált, ha a szabadságvesztéssel büntetendő cselekmény elkövetéséből származó dolgot eredetének leplezése céljából gazdasági tevékenység gyakorlása során felhasználja, illetve azzal összefüggésben pénzügyi vagy bankműveletet végez.

A 2002. április 1-jével hatályba lépett, koncepcionálisan új szabályozás - a jogalkotó álláspontja szerint - a saját jövedelemre elkövetett pénzmosás és a gondatlan pénzmosás szankcionálásának bevezetésével a pénzmosás tényállása jóval szélesebb körben alkalmazhatóvá, és így hatékonyabb eszközévé vált a bűncselekményből származó jövedelmek legális gazdaságba történő visszaforgatása megakadályozásának. Ennek ára az előbb említett elkövetési magatartásoknak a pénzmosás tényállásából történő elhagyása volt.

A 2005. évi Nemzetközi Valuta Alap/Világbank/MONEYVAL vizsgálat azonban hiányosságként állapította meg, hogy ezek az elkövetési magatartások a pénzmosás tényállásában nem szerepelnek.

Az Egyezmény 9. cikkének 1. bekezdése a következő magatartásokat rendeli büntetni:

„9. cikk

A pénzmosással kapcsolatos bűncselekmények

1. Minden Szerződő Fél megteszi a szükséges jogalkotási és egyéb intézkedéseket aziránt, hogy nemzeti joga szándékos elkövetés esetén bűncselekménynek minősítse:

a) a dolog átalakítását vagy átruházását, annak ismeretében, hogy e dolog jövedelemnek minősül, azzal a céllal, hogy a dolog jogellenes eredetét eltitkolják vagy leplezzék, vagy az alapbűncselekmény elkövetésében részt vevő személyt segítsék a tettéhez fűződő jogkövetkezmények elkerülésében;

b) a dolog valódi természetének, eredetének, helyének, mozgásának, a dologgal történt rendelkezésnek az azon fennálló jogoknak, vagy tulajdonának eltitkolását vagy leplezését, annak ismeretében, hogy a dolog jövedelemnek minősül;

és alkotmányos alapelveiknek, illetve jogrendszerük alapjaitól függően;

c) a dolog megszerzését, birtoklását és használatát, tudva a dologhoz jutás időpontjában, hogy az jövedelemnek minősül;

d) az e cikk értelmében megállapított bármely bűncselekmény kísérletét, elkövetésében való részvételt, segítségnyújtást, az elkövetésre való társulást, szövetkezést, az elkövetésre való felbujtást, az elkövetés megkönnyítését, illetve az ahhoz való tanácsadást.”

A törvény a pénzmosás szándékos alakzatánál egyértelműen elkülöníti egymástól a más által elkövetett büntetendő cselekményből származó dologra elkövetett pénzmosást [Btk. 303. § (1) és (2) bekezdés], valamint a saját maga által elkövetett büntetendő cselekményből származó dolog tisztára mosását [Btk. 303. § (3) bekezdés]. Ez utóbbi cselekmény változatlanul csak abban az esetben büntetendő, ha a saját maga által elkövetett büntetendő cselekményből származó dolgot az elkövető gazdasági tevékenység során felhasználja, illetve azzal pénzügyi tevékenységet végez, olyan módon, amely alkalmas a dolog ilyen eredetének eltitkolására, elleplezésére.

Az Egyezménynek megfelelően a törvény külön kezeli a célzatos, illetve a célzat nélküli elkövetést, és úgy illeszti be a 2001. évi CXXI. törvénnyel történt módosításkor elhagyott elkövetési magatartásokat, hogy azok teljes körűen lefedjék az Egyezményben meghatározott cselekményeket, de igazodjanak a hazai jogi nyelvhez, és felesleges ismétléseket, átfedéseket se tartalmazzanak. Ennek megfelelően a dolgon fennálló jog eltitkolása, elleplezése mellett nem szerepelteti külön a „tulajdon” eltitkolását vagy elleplezését, mivel a tulajdon is jog, illetve ha a célzatos cselekményt büntetni rendeli, akkor nem nevesíti külön az eredményt.

A törvény a jogalkalmazás során észlelt értelmezési problémákat is kezeli. Ennek megfelelően a törvény egyértelművé teszi, hogy az eredet leplezése, mint célzat kizárólag a dolog büntetendő cselekményből való származására vonatkozik, illetve az egyes elkövetési magatartások pontokba szedésével tisztázza, hogy ez a célzat az összes, a célzatot követő elkövetési magatartásra vonatkozik.

A „pénzügyi és bankművelet” fogalma máshol nem szerepel a Btk.-ban, illetve ezt a fogalmat egyetlen háttérjogszabály sem határozza meg. A jogbiztonság és normavilágosság szempontjából aggályos kifejezést a törvény felváltja a „pénzügyi tevékenység, illetve pénzügyi szolgáltatás igénybevétele” gyűjtő fogalommal, amelynek tartalmát a módosítással beiktatott új, a Btk. 303/C. §-ának (2) bekezdése ki is fejti.

A gazdasági tevékenység fogalmát a törvény - tekintettel arra, hogy az a Btk. több tényállásában is megjelenik - a gazdasági bűncselekményekre (Btk. XVII. Fejezet) vonatkozóan a Btk. 315. §-ának (2) bekezdésébe elhelyezett új értelmező rendelkezéssel határozza meg.

A törvény a minősített esetek körét, illetve a büntethetőséget megszüntető okot nem érinti.

2. A pénzmosás gondatlan alakzata változatlanul csak akkor lesz büntethető, ha a más által elkövetett büntetendő cselekményből származó dolgot valaki gazdasági tevékenység során felhasználja, illetve azzal - a módosítással bevezetett új fogalom szerint - pénzügyi tevékenységet végez.

A törvény a tényállást a szándékos elkövetéshez hasonló módon kiegészíti az ott szereplő büntethetőséget megszüntető okkal, mivel indokolt, hogy a gondatlan elkövető, aki az elkövetéskor gondatlanságából nem tud arról, hogy a dolog büntetendő cselekményből származik, ellenben később ez számára is ismertté válik, és erről a felderítést segítve a hatóságot értesíti, akkor hasonlóan a bűncselekményt szándékosan elkövetőhöz, a gondatlan elkövető is mentesülhessen a büntetőjogi felelősségre vonás alól.

3. A pénzmosással kapcsolatos bejelentési kötelezettség elmulasztása - bár ebben az esetben nem tényleges feljelentésről van szó - leginkább a feljelentési kötelezettség elmulasztásával vethető össze, ami a bűncselekmény súlyát, illetve ennek alapján a kiszabható büntetést illeti. A feljelentési kötelezettség elmulasztása a hatályos Btk.-ban már csak pár helyen található meg, és büntetési tételének felső határa egyik esetben sem haladja meg a két év szabadságvesztést.

Ennek alapján a pénzmosással kapcsolatos bejelentési kötelezettség három év szabadságvesztéssel történő fenyegetettsége mindenképpen eltúlzott. Erre az aránytalanságra az Nemzetközi Valuta Alap/Világbank/MONEYVAL vizsgálata is rámutatott, és az ajánlás végrehajtását a már említett 2221/2005. (X. 17.) Korm. határozat mellékletének I/A/4. pontja is elrendeli.

A törvény az előbb említettekre tekintettel egy fokozattal enyhíti e bűncselekmény szándékos, alakzatának büntetési tételét.

4. A 2005. évi XCI. törvény 15. §-a új törvényi tényállást iktatott be a Btk.-ba jogosulatlan pénzügyi tevékenység alcímmel, amely egyrészről magában foglalja a korábban is büntetni rendelt jogosulatlan pénzügyi szolgáltatási tevékenységet, a jogosulatlan befektetési szolgáltatási tevékenységet, és a jogosulatlan biztosítási tevékenységet, másrészről e büntetendő tevékenységeket kiegészítette a jogosulatlan árutőzsdei szolgáltatási, befektetési alapkezelési, tőzsdei, elszámolóházi, központi értéktári, továbbá az önkéntes kölcsönös biztosító pénztári, illetve magán-nyugdíjpénztári tevékenységgel. Továbbá a törvény kiegészíti ezen felsorolást a kockázati tőkealap-kezelési tevékenységgel.

A törvény erre figyelemmel határozza meg a pénzmosással kapcsolatos tényállások vonatkozásában a pénzügyi tevékenység fogalmát.

A pénzügyi szolgáltatás és a kiegészítő pénzügyi szolgáltatás fogalmát az 1996. évi CXII. törvény (Hpt.) 3. §-a, a befektetési és kiegészítő befektetési szolgáltatási tevékenység fogalmát a Tpt. 81. §-a, míg az árutőzsdei szolgáltatási tevékenység fogalmát a Tpt. 83. §-a határozza meg; a befektetési alapkezelési tevékenység fogalmát ugyanezen törvény 5. §-a (1) bekezdésének 8. pontja határozza meg.

A tőzsde fogalmát a Tpt. 5. §-a (1) bekezdésének 95. pontja, a tőzsdei tevékenység fogalmát a Tpt. 297. §-ának (1) bekezdése határozza meg. Az elszámolóház fogalmát a Tpt. 5. §-a (1) bekezdésének 33. pontja, az elszámolóházi tevékenységek körét pedig a Tpt. 334. §-a határozza meg. A központi értéktár pedig olyan elszámolóház, amelyet a Felügyelet a Tpt. 336. §-ának megfelelően, ugyanezen szakaszban meghatározott központi értéktári tevékenység végzésére kötelez.

A biztosítási tevékenység részletes szabályait a biztosítókról és a biztosítási tevékenységről szóló 2003. évi LX. törvény tartalmazza. Az önkéntes kölcsönös biztosító pénztár tevékenységét az önkéntes kölcsönös biztosító pénztárakról szóló 1993. évi XCVI. törvény 10. §-a határozza meg.

A magán-nyugdíjpénztári tevékenység részletes szabályait a magánnyugdíjról és a magán-nyugdíjpénztárakról szóló 1997. évi LXXXII. törvény tartalmazza.

A törvény továbbá ennek mentén szabályozza újra mind a szándékosan, mind a gondatlanságból elkövetett pénzmosás esetén a pénzügyi tevékenységet végző szervezet tisztségviselőjeként vagy alkalmazottjaként történő elkövetést, ezzel is igazodva a jogosulatlan pénzügyi tevékenység (Btk. 298/D. §) tényállásához.

A 28. §-hoz

A törvény kis mértékben módosítja a munkáltatással összefüggésben elkövetett adócsalás (Btk. 310/A. §) tényállását. A jogalkalmazásban értelmezési problémát okozott a Btk. 138/A. §-ának és a 310/A. §-ának együttesen történő alkalmazása, mert nehezen volt megállapítható, hogy egy bizonyos értékre elkövetett cselekmény - az elvont adók összegének együttesen történő számítása miatt - hogyan minősül. A törvény - a büntetendő cselekmények körének változatlanul hagyása mellett - egy új (7) bekezdés beiktatásával egyértelművé teszi, hogy az adóbevétel csökkenésének meghatározásakor az elvont adók összegét egybe kell számítani, és ez az egybeszámított összeg lesz a Btk. 138/A. §-ának alkalmazása során irányadó, és ezzel ez lesz a minősítés alapja.

A 29. §-hoz

A csempészet és vámorgazdaság (Btk. 312. §) tényállása már a Btk. hatályba lépésekor szerepelt a törvényben, megalkotására az akkori büntetőjogi igények alapján került sor. Az azóta eltelt több évtized során a tényállást két érdemi módosítás érintette. Elsőként az 1996. évi LII. törvény 21. §-a hozzáigazította a tényállás normaszövegét a vámjogról, a vámeljárásról, valamint a vámigazgatásról szóló 1995. évi C. törvény rendelkezéseihez, másodszor pedig az Európai Uniós csatlakozásunk alkalmával a vámáru és a vámteher meghatározása miatt értelmező rendelkezés beiktatása vált szükségessé. Ezeken kívül azonban a tényállást kizárólag kisebb, technikai módosítások érintették, így az - a kor igényeit is figyelembe véve - elavultnak tekinthető.

A kor elvárásainak megfelelő, az állam büntetőjogi igényét hatékonyan kifejezésre juttató szemlélet alapján az állami bevételek beszedését, érvényesítését veszélyeztető magatartások esetén az elkövetési tárgy értéke helyett a veszélyeztetés mértékét célszerű vizsgálni. Az ilyen cselekmények társadalomra veszélyessége pontosabban behatárolható, ha a sértett bevételi érdek az elkövetési érték számításának és a cselekmény minősítésének az alapja. Erre tekintettel a törvény szerint a büntetés mértéke csempészet esetén nem a csempészett nem közösségi áru értékétől, hanem a vámbevétel csökkenésétől függ, és a cselekmény e szerint minősül. Ez azzal a további következménnyel jár, hogy a vámorgazdaságot nem lehet a csempészettel egy alcím alatt szabályozni, mivel a vámorgazdaság esetén a vámbevétel-csökkenés nem lehet a cselekmény minősítésének az alapja, ott továbbra is az áru értékéből kell kiindulni. Erre tekintettel a Btk. 312. §-a kizárólag a csempészet tényállását tartalmazza, az orgazdaság tényállása pedig kiegészül a csempészettel, így a csempészett nem közösségi árura elkövetett orgazdaság a Btk. 326. §-a alapján nyer büntetőjogi értékelést.

A törvény szerint a Btk. új 312. §-a az adócsalás (Btk. 310. §) tényállásának szerkezeti felépítését követve határozza meg a bűncselekmény alapesetét, valamint minősített eseteit. A tényállásból a kulturális javak körébe tartozó tárgy, mint minősítő körülmény kikerül, hiszen a vámbevétel-csökkenés szempontjából az áru jellege nem bír jelentőséggel. Ezen túlmenően - az állami bevételek realizálására irányuló pénzügyi elvárásokra, illetve a büntetőjog nevelő hatását előtérbe helyező politikai elvárásokra is tekintettel - a törvény a csempészet tényállásába beiktat egy büntethetőséget megszüntető okot, amely szerint a csempészet alapesetének elkövetője nem büntethető, ha az okozott vámbevétel csökkenéssel azonos összegű tartozását a vádirat benyújtásáig kiegyenlíti. Ez a szabályozás ösztönöz a vámtartozások megfizetésére, ezáltal elősegíti az elmaradt vámbevételek megfizetéséhez fűződő társadalmi érdek érvényesülését.

A törvény a tényállás vonatkozásában meghatározza a biztosíték, valamint a vámbevétel-csökkenés fogalmát, valamint a korábban értelmező rendelkezésként szabályozott vámárut, és vámterhet az új tényállás (1) bekezdésében fejti ki, így azok definiálására továbbiakban nincs szükség. Az egyértelműség érdekében a vámárut azonban felváltja a tényállásban a nem közösségi áru fogalma, mivel a háttérjogszabályok is ezt használják. Továbbá a vámellenőrzés fogalma a vámjogban megtalálható, így annak meghatározása a tényállásban nem szükséges.

A törvény alapján a cselekmény minősítése a meg nem fizetett vámteher mértékétől függ. A vámteherben az adók, a vámok, az illetékek és egyéb közterhek egységesen, összevontan jelentkeznek. A vámorgazdaság esetében viszont - mivel azt a Btk. 326. §-a szerint kell elbírálni - az ugyanazon értékű csempészett nem közösségi áruval kapcsolatban elkövetett vámorgazdaság a jövőben súlyosabban minősül.

A 30. §-hoz

A Btk. 331. §-a azon - személyi vagyont károsító - vagyon elleni bűncselekményeket sorolja fel, amelyek elkövetője kizárólag magánindítványra büntethető, ha a sértett a hozzátartozója. A törvény ezen szabályozás mentén kiegészíti a készpénz-helyettesítő fizetési eszközzel visszaélés tényállását (Btk. 313/C. §) egy új bekezdéssel, amelynek szabályozása követi a Btk. 331. §-ának normaszövegét. Gyakori eset ugyanis, hogy a készpénz-helyettesítő fizetési eszközt (legfőképpen bankkártyát) a sértett valamely családtagja használja, akinek felelősségre vonását rendszerint nem kívánja.

A 31. §-hoz

A törvény új értelmező rendelkezést iktat a Btk. 315. §-ának (2) bekezdésébe. A „gazdasági tevékenység” fogalmát a Btk. több rendelkezése is tartalmazza [ld. többek között a hitelezési csalás (Btk. 297/A. §), vagy a pénzmosás (Btk. 303-303/A. §) tényállásait], azonban e fogalom tartalmát értelmező rendelkezésben nem fejti ki. A gazdasági tevékenység fogalmát számos törvény meghatározza, így annak tartalma ezekből könnyen megfejthető lenne. A különböző törvények azonban különböző szóhasználattal, és néha különböző tartalommal határozzák meg e fogalom tartalmát, a teljesség igénye nélkül a következő módokon:

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 7. §-ának 21. pontja szerint: „gazdasági tevékenység: a bevétel elérése érdekében vagy azt eredményező módon rendszeresen vagy üzletszerűen végzett tevékenység”.

Az adózás rendjéről szóló 2003. évi XCII. törvény 178. §-ának 28. pontja szerint: „vállalkozási tevékenység: az a rendszeres gazdasági tevékenység, amelyet a magánszemély, illetve a jogi személy vagy egyéb szervezet saját nevében és kockázatára üzletszerűen végez”.

Az árak megállapításáról szóló 1990. évi LXXXVII. törvény 1. §-ának (3) bekezdése értelmében: „E törvény alkalmazásában gazdasági tevékenység: nyereség- és vagyonszerzés céljából üzletszerűen, ellenérték fejében történő termelő vagy szolgáltatási tevékenység folytatása”.

Az egyéni vállalkozásról szóló 1990. évi V. törvény 2. §-ának (1) bekezdése szerint: „E törvény alkalmazásában gazdasági tevékenység az üzletszerűen - ellenérték fejében, nyereség- és vagyonszerzés céljából, rendszeresen - folytatott termelő vagy szolgáltató tevékenység.”

A több különböző törvényben szereplő, bizonyos esetekben tartalmilag eltérő meghatározásra tekintettel a törvény meghatározza a tényállások vonatkozásában a gazdasági tevékenység fogalmát. A több idézett meghatározásban szereplő „üzletszerűen” kifejezést - figyelemmel arra, hogy az a Btk.-ban meghatározott, és a gazdasági tevékenység fogalmánál nem használható értelemmel foglalt fogalom - a törvénnyel bevezetett értelmező rendelkezés nem tartalmazza. A nyereség, mint a gazdasági tevékenység célja helyett a törvény a bevételt, mint célt vagy eredményt szerepelteti, mivel például a pénzmosás körében elképzelhető a tudatos ténylegesen veszteséges üzemeltetés, amit a bizonylatokon a bűncselekményből származó dolog (pénz) tesz nyereségessé.

A 32. §-hoz

A 29. §-hoz írt részletes indokolásban foglaltak miatt a vámorgazdaságot nem lehet a csempészettel egy alcím alatt szabályozni, mivel a vámorgazdaság esetén a vámbevétel-csökkenés nem lehet a cselekmény minősítésének az alapja, ott továbbra is az áru értékéből kell kiindulni. Erre tekintettel a Btk. 312. §-a kizárólag a csempészet tényállását tartalmazza, az orgazdaság tényállása pedig kiegészül a csempészettel, így a csempészett nem közösségi árura elkövetett orgazdaság a Btk. 326. §-a alapján nyer büntetőjogi értékelést. A törvény e módosítást vezeti át az orgazdaság tényállásán.

A 33. §-hoz

1. Tekintettel arra, hogy szellemi alkotásokon fennálló jogokkal kapcsolatos tényállások keret-tényállások, amelynek tartalmát az ágazati törvények határozzák meg, és az ágazati törvényeknek a nemzetközi szerződésekhez, a közösségi joghoz való igazodást szolgáló módosításait, valamint a joggyakorlat által jelzett értelmezési problémákat az utóbbi időben nem követte megfelelő Btk.-módosítás, így szükségessé vált e tényállások felülvizsgálata.

2. A Btk. hatályos 329. §-ának (2) bekezdése tartalmazza az újítást, mint szellemi alkotást, annak ellenére, hogy az újításokról szóló 63/1998. (III. 31.) Korm. rendeletet 2003. január 1-jei hatállyal hatályon kívül helyezte a 2002. évi XXXIX. törvény 38. §-a (1) bekezdésének d) pontja. Emiatt nem indokolt, hogy a Btk. e szakaszában továbbra is szerepeljen az újítás, ezért a törvény azt a felsorolásából hatályon kívül helyezi.

A találmányok szabadalmi oltalmáról szóló 1995. évi XXXIII. törvény Ötödik Részének a 2002. évi XXXIX. törvénnyel megállapított szövege a korábbi egységes oltalmat megszüntetve az általános szabadalmi oltalomtól eltérő, önálló oltalmi formaként szabályozta újra a növényfajták oltalmát, megfelelően az új növényfajták oltalmára 1961-ben létesült nemzetközi egyezmény (az ún. UPOV-egyezmény) felülvizsgált, 1991. évi szövegének. Korábban (az egységes oltalomnak megfelelően) a Btk. 329. §-ának és 329/D. §-ának hatálya kiterjedt a növényfajta-oltalomra is. Ahhoz, hogy e tényállás tárgyi hatálya megfeleljen az eredeti jogalkotói szándéknak, a Btk. 329. §-ának (2) bekezdésében meg kell jeleníteni a növényfajtát, mint szellemi alkotást, a Btk. 329/D. §-ának (1) bekezdésében pedig a növényfajta-oltalmat, mint önálló iparjogvédelmi jogot.

3. A szerzői vagy a szerzői joghoz kapcsolódó jogok megsértéséről rendelkező 329/A. §-sal kapcsolatban a norma megfogalmazása miatt ellentmondásos bírói gyakorlat alakult ki abban a kérdésben, hogy a kizárólagos engedélyezési jog nélküli díjigény megsértésével is meg lehet-e valósítani a tényállást.

A Btk. 329/A. § kerettényállás-jellegéből következik, hogy a szerzői jog bármely megsértése a hatálya alá tartozik. A szerzői jogról szóló 1999. évi LXXVI. törvény (a továbbiakban: Szjt.) 9. §-ának értelmében a szerzőt a mű létrejöttétől kezdve megilleti a szerzői jogok - a személyhez fűződő és a vagyoni jogok - összessége. A vagyoni jogok gyakorlási módjai a felhasználás engedélyezésére való kizárólagos jog, illetve a megfelelő díjazásra való jogosultság a felhasználás engedélyezésére való kizárólagos jog nélkül. A jog megsértésének kérdése független a szerzőnek rendelkezésére álló gyakorlási módoktól: a szerzői jog megsértése megvalósul akkor is, ha egy engedélyköteles cselekményhez nem kérték a jogosult engedélyét, és abban az esetben is, ha a díjigényt nem teljesítették. Ezt megerősíti a Szellemi Tulajdon Világszervezetének (WIPO) Magyarországon a 2004. évi XLIX. törvénnyel kihirdetett Szerzői Jogi Szerződésének 12. cikkéhez fűzött közös nyilatkozat is, amely szerint az „e Szerződés vagy a Berni Egyezmény által védett jog megsértésére” történő utalás a kizárólagos jogokat és a díjigényeket is magában foglalja.

A Btk. 329/A. § bevezető szövegének átalakítása tehát annak egyértelművé tételét szolgálja, hogy a szerzői vagy a szerzői joghoz kapcsolódó jogok megsértése megvalósulhat a díjigény megsértésével is.

A Btk. 329/A. §-ának hatályba lépése óta eltelt gyakorlati tapasztalatok rámutattak arra, hogy a jelenleg hatályos szabályozás alapján lényegében valamennyi szerzői jogi jogsértés - annak anyagi jelentőségétől és társadalmi veszélyességétől függetlenül - büntetőjogi szankcióval sújtható, ami nem felel meg a büntetőjog ultima ratio funkciójának. Az Alkotmánybíróság vonatkozó gyakorlata [18/2000. (VI. 6.) AB határozat, 11/1992. (III. 5.) AB határozat] szerint a bűncselekménnyé nyilvánításnak és a büntetéssel való fenyegetésnek alkotmányos indokokon kell alapulnia, szükségesnek, arányosnak és végső soron igénybe vehetőnek kell lennie.

Mindezek alapján a törvény megszünteti a tényállás gondatlan alakzatát. Figyelemmel arra is, hogy a polgári jogi jogérvényesítési eszköztár a szellemi tulajdonjogok érvényesítéséről szóló 2004/48/EK irányelv átültetésével nemrég jelentősen kibővült, a büntetőjogi jogérvényesítés hatálya alól a törvény révén kieső cselekmények tekintetében sem kell attól tartani, hogy azokkal szemben ne lehetne más jogterületekre tartozó eszközökkel hatékonyan fellépni a jogsértésekkel szemben.

4. A Btk.-nak a szerzői vagy szerzői joghoz kapcsolódó jogok védelmét biztosító műszaki intézkedés kijátszásáról rendelkező 329/B. §-a az Szjt.-vel egy időben, 1999-ben lépett hatályba. A hatásos műszaki intézkedések védelmének (és ennek keretében az ezeket oltalmazó büntetőjogi tényállás) bevezetését az indokolta, hogy meg kellett teremteni az összhangot a WIPO Szerzői Jogi Szerződéséből és az Előadásokról és Hangfelvételekről szóló Szerződéséből fakadó nemzetközi kötelezettségekkel.

Az Szjt.-nek az információs társadalomban a szerző és szomszédos jogok egyes vonatkozásainak összehangolásáról szóló 2001/29/EK irányelvnek való megfelelés érdekében a 2003. évi CII. törvénnyel bekövetkezett módosítása a hatásos műszaki intézkedések védelmét többek között kiegészítette azzal, hogy a megkerülést előkészítő cselekmények körét kibővítette és magát a megkerülési cselekményt (büntetőjogi terminológiával a kijátszást) is egyértelműen megtiltotta. A jogi védelem kiterjesztését indokolta, hogy a megkerülés ugyanúgy gyakori előcselekménye a műszaki védelemből „kiszabadított” műpéldányon elkövetett későbbi szerzői jogsértésnek, mint az egyéb, már korábban is szankcionált cselekmények. Tekintettel arra, hogy a megkerülés komoly (büntetőjogilag szankcionált) szerzői jogi jogsértéseknek is gyakran szolgál előcselekményül, indokolt a büntetőjogi tényállás kiegészítése is ezzel a cselekménnyel.

5. Az iparjogvédelmi jogok megsértése tényállás átfogalmazása azt a célt szolgálja, hogy egyértelművé váljon, miszerint ez olyan kerettényállás, amelynek tartalmát a Magyarország által is aláírt nemzetközi szerződéseknek is megfelelő ágazati törvények és közösségi rendeletek határozzák meg. Ennek megfelelően a kerettényállást az alábbi jogszabályok rendelkezései töltik ki:

a) a találmányok szabadalmi oltalmáról szóló 1995. évi XXXIII. törvény,

b) a védjegyek és a földrajzi árujelzők oltalmáról szóló 1997. évi XI. törvény,

c) a formatervezési minták oltalmáról szóló 2001. évi XLVIII. törvény,

d) a használati minták oltalmáról szóló 1991. évi XXXVIII. törvény,

e) a mikroelektronikai félvezető termékek topográfiájának oltalmáról szóló 1991. évi XXXIX. törvény,

f) a gyógyszerek kiegészítő oltalmi tanúsítványának bevezetéséről szóló 1768/92/EGK tanácsi rendelet,

g) a közösségi védjegyről szóló 40/94/EK tanácsi rendelet,

h) a közösségi növényfajta-oltalomról szóló 2100/94/EK tanácsi rendelet,

i) a növényvédő szerek kiegészítő oltalmi tanúsítványának bevezetéséről szóló 1610/96/EK európai parlamenti és tanácsi rendelet,

j) a közösségi formatervezési mintáról szóló 6/2002/EK tanácsi rendelet,

k) a mezőgazdasági termékek és élelmiszerek földrajzi jelzéseinek és eredetmegjelöléseinek oltalmáról szóló 510/2006/EK tanácsi rendelet.

Egyebekben a tényállás módosítására - a szerzői vagy szerzői joghoz kapcsolódó jogok megsértése tényállásához hasonlóan - az az alkotmányossági érdek és elméleti igény ad okot, hogy a szellemi tulajdonjogok érvényesítését szolgáló büntetőjogi eszköztár jobban megfeleljen az ultima ratio elvének. Így a törvény enyhítést vezet be e tényállás esetében is úgy, hogy az alapeset megvalósulásához a jövőben nagyobb vagyoni hátránynak kell bekövetkeznie.

A 34. §-hoz

A törvény újrafogalmazza a Btké. 27. §-ában foglalt, az egyes bűncselekmények értékhatáraival kapcsolatos rendelkezéseket. Az új szabályozásnak - a jobb áttekinthetőség és szerkezeti felépítés mellett - két további indoka van. Egyrészt az általános indokolásban kifejtettek alapján felemeli a bűncselekményi értékhatárt százezer forintra, másrészt a munkáltatással összefüggésben elkövetett adócsalás esetén a Btké. szövegét hozzáigazítja a Btk. 310/A. §-ának normaszövegéhez, amely úgy rendelkezik, hogy e bűncselekmény elkövetése esetében az adóbevétel csökkenésének meghatározásakor az elvont adók összegét egybe kell számítani.

A 35. §-hoz

A törvény újrafogalmazza a Btké. 28. §-ában foglalt, az egyes bűncselekmények szabálysértési alakzataival kapcsolatos rendelkezéseket. Az új rendelkezések megalkotása egyrészt a bűncselekményi értékhatárok emelésére tekintettel szükséges, másrészt a törvény csempészetre vonatkozó új szabályai indokolják. Az árdrágítás, és a sajtórendészeti vétségre vonatkozó módosítások pedig az alábbiakban kifejtettek miatt indokoltak.

A Btké. hatályos 28. §-ának c) pontja szerint nem bűncselekmény, hanem szabálysértés valósul meg, ha az árdrágítást csekély mennyiségű árura, vagy csekély mértékű nyereség elérése végett követik el. A csekély mennyiség pontos meghatározásával azonban a jogszabály adós marad, mindössze a Legfelsőbb Bíróság Büntető Kollégiumának BK 120. számú állásfoglalása ad iránymutatást e tekintetben. A BK 120. számú állásfoglalása szerint általában csekély mennyiségű a 20 000 forintot meg nem haladó értékű áru, és csekély mértékű a 2000 forintot meg nem haladó nyereség. Meg kell azonban jegyezni, hogy a BK állásfoglalások - azok megszűntére tekintettel - jelenleg kizárólag a bírói gyakorlat szempontjából tekinthetők irányadónak, ugyanakkor a jogi norma egyértelmű és pontos megfogalmazása az Alkotmány 2. §-ában meghatározott jogállamiság elvéből levezetett jogbiztonság követelményének az alapeleme, amelynek a Btké. jelzett pontja nem felel meg.

A normavilágosság alkotmányos követelményének, és a Btk.-ban meghatározott értékhatárokra vonatkozó rendelkezéseknek megfelelően a törvény szerint akkor valósul meg szabálysértés, ha a cselekményt százezer forintot meg nem haladó értékű árura, vagy húszezer forintot meg nem haladó nyereség elérése végett követik el. A büntetőjogi norma pontos és egzakt meghatározása megszünteti azt a jogbizonytalanságot, amely abból adódott, hogy a csekély mennyiség fogalmát a gyakorlatnak kellett kialakítania.

A Btké. hatályos 28. §-ának j) pontja szerint nem bűncselekmény, hanem szabálysértés valósul meg, ha a sajtórendészeti vétséget csekély mennyiségű sajtótermékre követik el. A csekély mennyiség pontos meghatározásával azonban a jogszabály szintén adós marad, és azt a bírói gyakorlat sem munkálta ki. Ugyanakkor a jogi norma egyértelmű és pontos megfogalmazása a jogbiztonság követelményének az alapeleme, amelynek a Btké. jelzett pontja - az árdrágításhoz hasonlóan - nem felel meg.

A csekély mennyiség számszerű meghatározása azonban nem lehetséges, mert az egyes sajtótermékekre vonatkozó csekély mennyiségek nagymértékben eltérnek egymástól. A pontos meghatározás természetszerűleg nem lehet ugyanaz egy országos napilap, egy helyi terjesztésű időszaki lap, vagy éppen egy elektronikus sajtótermék esetében, ezért Btké. 28. §-a j) pontjának elhagyása mindenképpen indokolt.

A 36. §-hoz

A törvény a Be.-nek a megyei bíróságok hatásköréről rendelkező 16. §-a (1) bekezdésének g) és h) pontját módosítja. Ez a módosítás technikai jellegű, és kizárólag a törvényben foglalt egyéb, szükséges módosításokat vezeti át.

A 37. §-hoz

A törvény módosítja a Be. 17. §-ának (6) bekezdését, amely arról rendelkezik, hogy meghatározott bűncselekmények elbírálása a megyei bíróság székhelyén lévő helyi bíróság illetékességébe tartozik. Ide sorolja a gazdasági bűncselekményeket (Btk. XVII. Fejezet) is azzal, hogy a pénzügyi bűncselekményekre (Btk. XVII. Fejezet III. Cím) kivételt állapít meg, tehát ezekre az általános illetékességi szabályok irányadóak. A törvény a kivételek közé sorolja a Btk. 289. §-ában szabályozott számvitel rendjének megsértését is. A gyakorlati tapasztalatok szerint a számvitel rendjének megsértése körében jellemző elkövetési magatartások ismeretében nem célszerű a különös illetékességi szabály fenntartása, e cselekményeknek a megyei bíróság székhelyén lévő helyi bíróság illetékességébe utalása. Mivel leggyakrabban egyes pénzügyi bűncselekményekkel összefüggésben követik el, azokhoz hasonlóan az általános illetékességi szabályok alkalmazása indokolt.

A 38. §-hoz

A törvény - a Btk. 287. §-ának hatályon kívül helyezése miatt - újraszabályozza a Btk. 263/B. §-ában meghatározott bűncselekményt, és annak alcímét, ezért a Be. 36. §-a (2) bekezdésének a) pontjában a felsorolásnak e törvényhelyre vonatkozó részét ugyancsak módosítani kell, a Btk. 263/B. §-ában szereplő visszaélés haditechnikai termékkel és szolgáltatással, illetőleg kettős felhasználású termékkel elnevezésre.

A Be. 36. §-a (2) bekezdésének c) pontját azért szükséges módosítani, mert a törvény új bűncselekményt iktat be (könyvvizsgálói kötelességszegés vétsége), amellyel bővül a Vám- és Pénzügyőrség nyomozati hatásköre, módosítja a csempészet tényállását, amelyből az eddig ott szabályozott vámorgazdaság, átkerül az orgazdaság tényállásába, ezért a csempészett nem közösségi árura elkövetett orgazdaság tekintetében is módosítás indokolt. Ezen túlmenően a csődbűncselekmény címe módosításának megfelelő rendelkezés is átvezetésre kerül.

A törvény pontosítja a 2006. évi LXI. törvény 241. §-ának (1) bekezdésével, pontatlanul beiktatott, a Btk. 318. §-ában meghatározott a csalás tényállását érintő rendelkezést.

A 39. §-hoz

A Be. 59. §-a szerint a terhelt, a tanú és a Be.-ben meghatározott más személyek érdekében segítő járhat el. A segítő akkor tud az általa képviselt személy érdekében megfelelő tevékenységet kifejteni, ha megismerheti azokat az iratokat, amelyek megismerésére az általa képviselt személy jogosult. Erre vonatkozóan a Be. nem tartalmaz rendelkezést, ezt a hiányosságot pótolja a törvény.

A 40. §-hoz

A rendelkezés nem jelent tartalmi módosítást, a szabályozás módosítása azért szükséges, mert az Európai Uniós kötelezettségeknek megfelelően, a jövőben az e törvényhely szempontjából irányadó jogokat és kötelezettségeket az Országgyűléshez benyújtott külön törvények fogják tartalmazni.

A 41. §-hoz

A Be. 74/B. §-ának (6) bekezdését a légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény 21. §-a (4) bekezdésének c) pontja iktatta be a Be.-be. A rendelkezés pontatlanul - jogi segítségnyújtóként - tartalmazza a peren kívüli jogi szolgáltatást nyújtó jogi segítő elnevezését, ezáltal ellentmondás van a Be. és a jogi segítségnyújtásról szóló 2003. évi LXXX. törvény fogalomrendszere között. A módosítás ezt az ellentmondást oldja fel.

A 42. §-hoz

A Be. 82. §-ának (5) bekezdésében, a Be. 191. §-a (2) bekezdésére utaló rendelkezés, és a perújítás szempontjából új bizonyítéknak nem tekinthető tanúvallomást érintő törvényhelyi hivatkozás nem helytálló, ezt korrigálja a törvény.

A 43. §-hoz

A bíróság elé állítás jogintézménye azt a célt szolgálja, hogy az eljárás egyszerűsítése által az ügyek rövidebb idő alatt befejeződjenek. A törvény szerint, ha a bíróság elé állításnak a Be. 517. §-ának (1) bekezdésében meghatározott feltételei, és az őrizetbe vétel általános egyaránt fennállnak, a terhelt őrizetbe vétele a bíróság elé állítás céljából is elrendelhetők. A gyakorlatban előfordul, hogy a szabadlábon lévő terhelt a bíróság elé állításos tárgyaláson nem jelenik meg, ezáltal az ügy nem intézhető el, annak ellenére, hogy a törvényben meghatározott valamennyi feltétel adott. A rendelkezés célja a jogintézmény hatékonyabbá tétele. Annak hangsúlyozása azonban szükséges, hogy a terhelt őrizetbe vétele a bíróság elé állítás céljából, csak akkor rendelhető el, ha a kényszerintézkedés általános törvényi feltételei is fennállnak.

A 44. §-hoz

A törvény pontosítja, és egy új bekezdéssel egészíti ki a Be. 2006. évi LI. törvény 64. §-ának (2) bekezdésével megállapított 146. §-át.

A Be. 146. §-ának (2) bekezdése értelmében az a bíróság, ügyész, illetőleg nyomozó hatóság, amely előtt ez eljárás folyik, haladéktalanul értesíti az útlevélhatóságot az úti okmány visszavonása érdekében, az e törvényhely szerint meghatározott személyi szabadságot elvonó, illetve korlátozó kényszerintézkedések elrendelése esetén.

A rendelkezésben szereplő „visszavonás” kifejezés nem pontos, az ugyanis minden esetben az úti okmány érvénytelenítését jelentené, azonban nem erről van szó, az útlevélhatóság ténylegesen csak visszatartja az úti okmányt a kényszerintézkedés tartamára, ezért a „visszatartás” a pontos megfogalmazás.

A külföldre utazási tilalom külön törvényben meghatározott fenntartása csak addig lehetséges, amíg az azt megalapozó kényszerintézkedés tart, ezért szükséges arról is rendelkezni, hogy e kényszerintézkedések megszüntetésekor a bíróság, ügyész, illetőleg nyomozó hatóság erről is értesítse az útlevélhatóságot.

Külföldi terhelt esetén is értelemszerűen irányadóak a rendelkezések.

A 45. §-hoz

A 2006. évi LI. törvény 65. §-a újraszabályozta az óvadék jogintézményére vonatkozó rendelkezéseket. Ugyancsak e törvény módosította a Be. 146. §-t is, és szüntette meg az úti okmány elvételét, mint kényszerintézkedést. Azonban az óvadékra vonatkozó rendelkezések között továbbra is szerepel a Be. 147. §-a (4) bekezdésében, hogy a bíróság az óvadék megállapításakor kiutazási tilalmat is elrendelhet.

A Be. 147. §-ának (4) bekezdése nincs összhangban a távoltartás elrendelésének, a Be. 138/A. §-ának (2) bekezdésében meghatározott feltételeivel. Távoltartás ugyanis nem rendelhető el, abból az okból, hogy a terhelt eljárási cselekményeknél történő jelenlétét biztosítsa, ezért az előzetes letartóztatás óvadék ellenében való megszüntetésekor sem léphet az előzetes letartóztatás helyébe.

A törvény a Be. 147. §-a (4) bekezdése harmadik mondatának módosításával összhangot teremt a hivatkozott rendelkezések között.

A 46. §-hoz

A Be. 168. §-a (2) bekezdésének második mondatát - amely a gyanúsított és a tanú vallomásáról készült jelentésre vonatkozóan tartalmazott szabályozást - a 2006. évi LI. törvény 285. §-a (1) bekezdésének b) pontja, 2006. július 1. napjával hatályon kívül helyezte. A rendelkezés célja az volt, hogy egyértelművé tegye, miszerint a gyanúsított és a tanú vallomásáról nem lehet jelentést készíteni, ezekről az eljárási cselekményeket jegyzőkönyvben kell rögzíteni.

A törvény erre vonatkozóan tartalmaz rendelkezést, amely minden e körben felmerülő kétséget kizár, és a szembesítés tekintetében is egyértelművé teszi a jegyzőkönyv készítésének szükségességét.

A 47. §-hoz

A Be. 193. §-a szabályozza a nyomozás iratainak megismerhetőségét. A törvény nem tartalmaz rendelkezést a nyomozás megszüntetésére vonatkozóan, ezért ezt a hiányosságot a módosítás pótolja. A nyomozás megszüntetése esetén is lehetőséget kell biztosítani a terhelt és védője számára az iratok megismerésére, a Be. 193. §-ának (1) bekezdésében meghatározott általános feltételek szerint.

A 48-49. §-hoz

A törvény az Alkotmánybíróság 62/2006. (XI. 23.) AB határozata folytán módosítja a Be. 196. §-át. Az Alkotmánybíróság határozata tartalmazza, hogy a Be. 196. §-ában meghatározott ellenvetés nem jelent hatékony jogvédelmet a jogosultak számára a nyomozó hatóságot és az ügyészt a nyomozási szakaszban kötelező eljárási határidők túllépése ellen, továbbá, hogy a vádemelésre a törvényben meghatározott határidő túllépését az érintettek egyáltalán nem kifogásolhatják, ezért a törvény az ellenvetés jogintézményét megszünteti, és általánossá teszi a panaszt, mint jogorvoslatot.

Ha a panasszal érintett intézkedés megtételére a Be. határidőt állapított meg, a panasz előterjesztésére rendelkezésre álló határidő akkor nyílik meg, amikor az intézkedés megtételére megállapított határidő eredménytelenül eltelt.

A módosítás taxatív felsorolásban tartalmazza azokat a rendelkezéseket, amelyekkel szemben a panasz kizárt. Ezek az intézkedések egyrészt az ügy menetét érintik, eljárási cselekményt készítenek elő, nem az ügy érdemét rendelkeznek, másrészt olyan intézkedések, amelyek esetében az iratok panasz elbírálása érdekében történő felterjesztése ellehetetlenítené az eljárást A Be. nem tartalmaz olyan rendelkezést, amely az ügyész vagy a nyomozó hatóság intézkedésének elmulasztásával szembeni panasz lehetőségét kizárná.

Ezért indokolás nélkül erre a jogcímre alapítottan nem lehet a panaszt elutasítani. Az ügyész vagy a nyomozó hatóság intézkedésnek elmulasztása miatt tett panaszt akkor sem lehet indokolás nélkül elutasítani, ha az elkésett. Ennek oka az, hogy a panaszra alapot adó intézkedés elmulasztásáról a panaszra jogosult nem szükségszerűen értesül, ezért a panasz elutasítása esetén e körülményt is vizsgálni kell, és a határozat indokolásában ki kell rá térni.

Ha a panasz alapos, a panaszt elbíráló megteszi a szükséges és indokolt intézkedéseket, e körben a nyomozás során az ügyész elsősorban a Be. 28. §-ának (4) bekezdésében meghatározott intézkedéseket teheti meg, de adott esetben indokolt lehet ettől eltérő intézkedés is (pl. valamely iratról készült másolat kiadásának elmulasztása esetén azt a panaszt elbíráló is kiadhatja, és ezzel orvosolja a sérelmet), ezért a módosítás erre lehetőséget ad.

A panasz alapossága esetén a sérelmezett intézkedést tevő, vagy elmulasztó is helyt adhat a panasznak és orvosolhatja a sérelmet, ez esetben nem szükséges határozat hozatala.

A Be. határozattal szembeni panasz elbírálására vonatkozó 195. §-ának azon rendelkezéseit, amelyek tekintetében a Be. módosítás szerinti 196. §-a nem rendelkezik eltérően, alkalmazni kell a intézkedés, illetve annak elmulasztása esetén tett panasz elbírálása során is. Így a panasz felterjesztésére, a panasz elbírálására jogosult szervre, az elbírálás határidejére, és a további jogorvoslatra vonatkozó szabályok e tekintetben is irányadóak.

A Be. módosítás szerinti 228/A. §-a a nyomozás során az ügyész vagy a nyomozó hatóság intézkedése, illetve intézkedésének elmulasztása miatt tett panasz szabályozásának megfelelően rendelkezik az ugyanilyen okból, a vádemelési szakaszban előterjeszthető panasz tekintetében is. A vádemelési szakasz sajátosságainak megfelelően már csak az ügyész intézkedése, illetve annak elmulasztása merülhet fel. Az eljárás e szakában is alkalmazni kell a határozattal szemben tett panasznak, azon rendelkezéseit, amelyektől e törvényhely nem tartalmaz eltéréseket.

Az 50. §-hoz

A Be. 305. §-ának (2) bekezdésében a bíróság intézkedésére vonatkozó szövegrész nem áll összhangban az intézkedés megtételének alapjául szolgáló, a Be. 268. §-ában írottakkal, valamint a Be. - e rendelkezésre utalást tartalmazó - 309. §-ának (1) bekezdésével. A törvény elvégzi a szükséges pontosítást.

Az 51. §-hoz

A Be. 392. §-ának (4) bekezdése határozza meg, hogy a harmadfokú bírósági eljárásban a tanács elnökének miről kell értesíteni a jogosultakat, ha a harmadfokú bíróság tanácsülésen intézi el az ügyet.

A rendelkezés - ellentétben a másodfokú bírósági eljárást érintő szabályozással [Be. 360. § (4) bek.] - nem tartalmazza az ügyben eljáró tanács összetételére vonatkozó értesítési kötelezettséget. Az ügyben eljáró tanács összetételének megismerését indokolttá tevő garanciális szempontoknak ugyanúgy érvényesülniük kell a harmadfokú eljárásban is, mint a másodfokú eljárásban, ezért a törvény összhangot teremt a rendelkezések között.

Az 52. §-hoz

A Be. 399. §-ának (2) bekezdése tartalmazza azokat az okokat, amelyek bekövetkezése esetén a harmadfokú bíróság a másodfokú bíróság ítéletét hatályon kívül helyezi, és a másodfokú bíróságot új eljárásra utasítja.

A Be. 399. §-a (2) bekezdésének b) pontjában meghatározott okok áttekintése során megállapítható, hogy azok egyike azonos az ugyanezen bekezdés a) pontjában meghatározott okkal.

A b) pontban ugyanis a Be. 373. § (1) bekezdésének II-III. pontjában meghatározott eljárási szabálysértésre történik utalás, amelyek közül a II. pont e) alpontja azt tartalmazza, amikor a bíróság az I. pontban meghatározott valamely ok törvénysértő megállapítása miatt az eljárást megszüntette.

Ugyanakkor az a) pont értelmében a másodfokú bíróság új eljárásra utasításának egyik oka, ha a másodfokú ítélet meghozatala a 373. § (1) bekezdésének I. pontjában meghatározott valamely ok törvénysértő megállapítása alapján történt.

Az a) pontban szabályozott hatályon kívül helyezési ok előfordulhat úgy is, hogy nem a másodfokú eljárásban történik törvénysértés, hanem az első fokú eljárásban, de ezt a másodfokú bíróság nem észleli. Ezt az esetet viszont a Be. 399. §-ának (3) bekezdése tartalmazza, ezért a második bekezdésben nem indokolt önálló pontként szabályozni.

Ezért a törvény szerint a Be. 399. §-ának (2) bekezdéséből a hatályos a) pont szövege elmarad, a jelenlegi b) és c) pont rendelkezései pedig az a) és b) pont jelölést kapják, változatlan tartalommal.

Ennek következtében a törvény - tartalmi változtatás nélkül - módosítja a (3) bekezdést is.

Az 53. §-hoz

A törvény a Be. 408. §-ának (1) bekezdését egy új f) ponttal egészíti ki, amely szerint perújítási ok, ha a köztársasági elnök a terhelttel szemben a büntetőeljárás megszüntetéséről határoz, a kegyelmi eljárásban. A rendelkezés összefügg a Be. 598. §-a (1) bekezdésének módosításával. A kegyelmi kérelem előterjesztésének visszaélés-szerű gyakorlását kívánja megakadályozni a rendelkezés, azzal, hogy a hatályos szabályozástól eltérően, lehetővé teszi az eljárás folytatását, és az eljárás ügydöntő határozattal befejezését, a kérelem előterjesztését követően is.

Ha viszont a kegyelmi kérelem eredményre vezet, de erről a határozatról a bíróság nem szerez időben tudomást ezért az eljárás jogerősen befejeződött, meg kell teremteni annak a lehetőségét, hogy perújítás keretében a bíróság a kegyelmi határozatnak megfelelő döntést hozzon, és hatályon kívül helyezhesse az ítéletet, illetőleg ítéleteket. Ez a rendelkezés érvényes arra az esetre is, ha a bíróság - nem értesülve a köztársasági elnök korábban meghozott határozatáról - az időközben eljárási kegyelemben részesített vádlottat jogerősen felmenti, ez esetben ugyanis az eljárás folytatására - és a terhelt felmentésére - nem lett volna törvényi lehetőség.

Az 54 §-hoz

A Be. 408. §-a (1) bekezdésének e) pontja értelmében perújítási ok, ha az alapügyben az ítéletet a XXV. Fejezet alapján a terhelt távollétében tartott tárgyaláson hozta a bíróság. A Be. 409. §-ának hatályos (3) bekezdése szerint, ha a terhelt az első fokú eljárásban részt vett, majd ismeretlen helyre távozott, és távollétében folytatták le az eljárást, elegendő a perújítást a másodfokú eljárásra nézve elrendelni.

A törvény kiegészíti a Be. 409. §-ának (3) bekezdését, és arra az esetre tartalmaz rendelkezést, ha csak a harmadfokú bírósági eljárást folytatták le a terhelt távollétében, ilyenkor a perújítást is csak a harmadfokú eljárásra nézve célszerű elrendelni.

A törvény kiegészíti a Be. 409. §-át egy új (4) bekezdéssel, amely szerint a Be. 408. §-a (1) bekezdésének f) pontja esetén a perújítás lefolytatása kötelező.

Az 55. §-hoz

Ha a terhelttel szemben ugyanazon cselekmény miatt több jogerős ítéletet hoztak, vagy a terheltet nem a valódi nevén ítélték el [Be. 373. § (1) bek. I. pont d) alpont], perújításnak is [Be. 408. § (1) bek. b) pont], és felülvizsgálatnak is [Be. 416. § (1) bek. c) pont] helye van. Nem indokolt, hogy egy törvénysértés két különböző rendkívüli jogorvoslati eljárást is megalapozzon, ezért a törvény a felülvizsgálati okok közül ezt az okot mellőzi.

Az 56. §-hoz

A Be. 2006. július 1. napjától hatályos 427. §-ának (1) bekezdésében szabályozott esetekben, a törvénynek megfelelő határozat az iratok alapján meghozható, ezekben az esetekben a Legfelsőbb Bíróság - a törvény kötelező rendelkezése szerint - meghozza a törvényes határozatot, akkor is, ha az a terhelt terhére történik.

Ezáltal a Legfelsőbb Bíróságot a törvény arra kötelezi, hogy egyes esetekben olyan terhelt bűnösségét állapítsa meg, akit első és másodfokon egyaránt felmentettek, illetve vele szemben a büntetőeljárást megszüntették.

Ezekben az esetekben a terhelt bűnösségét „első fokon” ténylegesen a Legfelsőbb Bíróság állapítja meg, és ez ellen a határozat ellen nincs helye jogorvoslatnak, ezáltal a terhelt a bűnösségét megállapító, illetve vele szemben büntetést kiszabó vagy intézkedést alkalmazó határozatot nem támadhatja.

Ezért a törvény a Be. 427. §-a (1) bekezdésének a) pontjából mellőzi azt az esetet, amikor a terhelt felmentésére vagy az eljárás megszüntetésére a büntető anyagi jog szabályainak megsértése miatt került sor, azaz a Legfelsőbb Bíróság a terhelt bűnösségét nem állapíthatja meg.

Az 57. §-hoz

A Be. 427. §-ának (1) bekezdése azokat az eseteket tartalmazza, amikor a Legfelsőbb Bíróság a felülvizsgálati indítvánnyal megtámadott határozatot megváltoztatja, és meghozza a törvénynek megfelelő határozatot. A rendelkezés szerint a törvényes határozat meghozatala kötelező, a megtámadott határozat hatályon kívül helyezése, és a hatáskörrel és illetékességgel rendelkező bíróság új eljárásra utasításra nem lehetséges. Vannak azonban olyan esetek, amikor az iratok alapján nem lehet meghozni a törvénynek megfelelő határozatot, bizonyítás felvétele a felülvizsgálati eljárásban nem lehetséges, ezért a törvénysértés orvosolhatatlan. A törvény annak a lehetőségét teremti meg, hogy ilyen esetekben a Legfelsőbb Bíróság hatályon kívül helyezhesse a megtámadott határozatot, és a hatáskörrel és illetékességgel rendelkező bíróságot új eljárásra utasítsa.

Az 58. §-hoz

A Be. 474. §-ának (4) bekezdésében a szövetséges fegyveres erő fogalmára vonatkozó hivatkozás téves, a törvény ezt a hibát küszöböli ki.

Az 59. §-hoz

A Be. 574. §-ának (3) bekezdését a rendelkezés tartalmának egyértelművé tétele miatt pontosítani kell, ezt végzi el a törvény.

A 60. §-hoz

A Be. 581. §-ának (1) bekezdése szerint a terheltnek kártalanítás jár a jogerős ítélet alapján kitöltött szabadságvesztésért, javítóintézeti nevelésért, illetőleg kényszergyógykezelésért, ha rendkívüli jogorvoslat folytán felmentették, enyhébb büntetésre ítélték, próbára bocsátották, megrovásban részesítették, illetőleg az eljárást vele szemben megszüntették vagy megállapították, hogy a kényszergyógykezelést törvényes ok nélkül rendelték el.

Meg kell teremteni annak a lehetőségét, hogy, ha a terhelt előzetes letartóztatásban, házi őrizetben, vagy ideiglenes kényszergyógykezelés hatálya alatt volt, de a bíróság nem szabott ki szabadságvesztést, közérdekű munkát, pénzbüntetést vagy kiutasítást, vagy, ha az előzetes letartóztatás, a házi őrizet vagy az ideiglenes kényszergyógykezelés tartama meghaladja a jogerősen kiszabott szabadságvesztés, közérdekű munka tartamát, illetőleg a pénzbüntetés napi tételeinek számát, a terhelt részesülhessen kártalanításban.

Ezekben az esetekben ugyanis a terhelt a kártalanítás jelenleg szabályozott eseteivel egyezően alaptalanul szenvedi el a kényszerintézkedést, legalábbis annak a jogerős ítélet szerinti büntetés mértékét meghaladóan. Ezért a törvény módosítja a Be. 580. §-át.

A 61. §-hoz

A rendelkezés a Be. 408. §-a (1) bekezdésének módosításával áll összefüggésben. A kegyelmi kérelem előterjesztése nem bír halasztó hatállyal az eljárás folytatását illetően, így tehát a vádemelést megelőzően is, és a vádemelést követően is elvégezheti az ügyész, illetőleg a bíróság a szükséges és indokolt eljárási cselekményeket, akár ügydöntő határozatot is hozhat. Hangsúlyozni kell, hogy ez nem jelentheti a kegyelmi kérelem elintézésének kellő indok nélküli késleltetését.

A 62. §-hoz

A Bv. tvr. 10. §-ának (2) bekezdése úgy rendelkezik, hogy más munkahely kijelölése esetén a büntetés-végrehajtási bíró elrendeli a pártfogó felügyelői vélemény beszerzését. Abban az esetben azonban, ha a munkahely vagy az elítélt a pártfogó felügyelőhöz fordul új munkahely kijelölése céljából, a pártfogó felügyelő jelentést készít az ügyész részére az új munkahely kijelölésének indítványozása érdekében. A jelentés az új munkahely kijelöléséhez szükséges minden adatot tartalmaz, ezáltal a pártfogó felügyelői vélemény beszerzésének minden esetben történő kötelező jellegű előírása indokolatlanná válik, és feleslegesen meghosszabbítja az eljárást. A törvény ezért úgy rendelkezik, hogy pártfogó felügyelő vélemény beszerzése, akkor szükséges, ha a kijelölhető új munkahelyre vonatkozó pártfogó felügyelő jelentés nem készült.

A 63. §-hoz

A Bv. tvr. 11. §-ának (2) bekezdése alapján a közérdekű munka végrehajthatósága megszűnésének megállapítására irányuló eljárást a kijelölt munkahely szerint illetékes büntetés-végrehajtási bíró folytatja le. A Bv. tvr. 66. §-ának (3) bekezdése tartalmazza a végrehajthatóság megszűnésének okait, amelynek b) pontja értelmében, megszűnik a közérdekű munka végrehajthatósága, ha az elítélt - az ítélet jogerőre emelkedését követően - legalább egy évig gyermekgondozási díjban, illetőleg gyermekgondozási segélyben részesült. A Bv. tvr. 66. §-ának (1) bekezdése szerint, ha az elítélt gyermekgondozási díjban, illetőleg gyermekgondozási segélyben részesül, a büntetést kiszabó bíróság a közérdekű munka végrehajtásának megkezdésére halasztást engedélyez. A halasztás engedélyezése ebben az esetben kötelező, ugyanakkor a halasztást az ítélkező bíróság csak a munkahely kijelölését megelőzően engedélyezheti.

Ha tehát a büntetést kiszabó bíróság gyermekgondozási díj, illetőleg gyermekgondozási segély miatt halasztást engedélyez, és az elítélt az ítélet jogerőre emelkedése után legalább egy évig részesült gyermekgondozási díjban, illetőleg gyermekgondozási segélyben, a közérdekű munka büntetés végrehajthatósága megszűnése megállapításának van helye. Kijelölt munkahely hiányában azonban nincs olyan büntetés-végrehajtási bíró, amely a végrehajthatóság megszűnésének megállapítására illetékes lenne. Erre figyelemmel a törvény úgy rendelkezik, hogy kijelölt munkahely hiányában az elítélt lakóhelye, ennek hiányában tartózkodási helye szerint illetékes büntetés-végrehajtási bíró jár el a végrehajthatóság megszűnésének megállapítása során.

A 64. §-hoz

A Bv. tvr. 22. §-ának (1) bekezdése úgy rendelkezik, hogy a büntetés-félbeszakítás időtartama a szabadságvesztésbe nem számít be. A Bv. tvr. azonban nem tartalmaz rendelkezést arra nézve, hogy börtönben az elítélt rövid tartamú eltávozásának időtartamát, a fogház fokozatban engedélyezhető rövid tartamú eltávozás időtartamát, az enyhébb végrehajtási szabályok alkalmazása során engedélyezett eltávozás időtartamát, illetőleg az átmeneti csoportban engedélyezhető eltávozás időtartamát be kell-e számítani a büntetésbe. Ez a jogbiztonság alkotmányos elvének sérelmével járhat. A törvény ezért olyan rendelkezéseket iktat be a Bv. tvr. 27. §-ának a) pontjába, a Bv. tvr. 28. §-a (2) bekezdésének a) pontjába, Bv. tvr. 28/A. §-ának (5) bekezdésébe, valamint a Bv. tvr. 29. §-ának (3) bekezdésébe, miszerint a börtönben, illetőleg a fogház fokozatban engedélyezhető rövid tartamú eltávozás, az enyhébb végrehajtási szabályok alkalmazása során engedélyezett eltávozás, valamint az átmeneti csoportban engedélyezhető eltávozás időtartama a szabadságvesztésbe beszámít.

A 65. §-hoz

A hatályos jogi szabályozásban a fogvatartottnál tartható tárgyak körét miniszteri rendelet határozza meg [a szabadságvesztés és az előzetes letartóztatás végrehajtásának szabályairól szóló 6/1996. (VII. 12.) IM rendelet 1. számú melléklete, valamint a rendőrségi fogdák rendjéről szóló 19/1995. (XII. 13.) BM rendelet melléklete]. Az Alkotmány 8. §-ának (2) bekezdése kimondja, hogy „A Magyar Köztársaságban az alapvető jogokra és kötelességekre vonatkozó szabályokat törvény állapítja meg, alapvető jog lényeges tartalmát azonban nem korlátozhatja.” A tulajdonhoz való jog alapvető jog. A fogvatartottnál tartható tárgyak körének korlátozása önmagában nem alkotmányellenes, de a korlátozás szükségszerűségének és célhoz kötöttségének az alapjogi korlátozás formai és tartalmi követelményeinek egyaránt meg kell felelnie. A hatályos szabályozás nem felel meg az Alkotmány 8. §-ának (2) bekezdésében előírtaknak. A módosítás ezért egyrészt törvényi szinten szabályozza az elítéltnél tartható tárgyak körét, és új 36/B. §-t iktat a Bv. tvr. rendelkezéseibe.

Másrészt a törvény szerinti szabályozás annyiban is eltér a hatályos szabályozástól, hogy nem taxatív felsorolást tartalmaz a tartható tárgyak körére nézve, hanem abból indul ki, hogy alapesetben az elítéltnél tartható tárgyak köre kizárólag a büntetés-végrehajtási intézet rendjére és biztonságára figyelemmel korlátozható. Ennek eldöntése a büntetés-végrehajtási intézet feladata.

A törvény ugyanakkor rendelkezik azon tárgyak köréről is, amelyek korlátozására nincsen lehetőség.

A 66. §-hoz

A Bv. tvr. 22. §-ának (1) bekezdése úgy rendelkezik, hogy a büntetés-félbeszakítás időtartama a szabadságvesztésbe nem számít be. A Bv. tvr. azonban nem tartalmaz rendelkezést arra nézve, hogy a jutalomként engedélyezett rövid tartamú eltávozás, valamint kimaradás időtartamát be kell-e számítani a büntetés időtartamába, ez pedig a jogbiztonság alkotmányos elvének sérelmével járhat. A törvény ezért olyan rendelkezést iktat a Bv. tvr. 41/A. §-ának (6) bekezdésébe, amely szerint a jutalomként engedélyezett rövid tartamú eltávozás és kimaradás időtartama a szabadságvesztésbe beszámít.

A 67. §-hoz

A Btk. 127. §-ának (1) bekezdése alapján a katonával szemben kiszabott szabadságvesztést a katonai fogdában kell végrehajtani. A katonai fogdában letöltendő fogházbüntetést jelenleg a Magyar Honvédség szervezetének részét képező Katonai Fogházban hajtják végre. Az államháztartás hatékony működését elősegítő szervezeti átalakításokról és az azokat megalapozó intézkedésekről szóló 2118/2006. (VI. 30.) Korm. határozat előírta a HM katonai fogház büntetés-végrehajtási szervezetbe történő integrálását.

Erre figyelemmel a törvény már arról rendelkezik, hogy a katonai fogda a szabadságvesztés büntetés végrehajtási módja, végrehajtása a büntetés-végrehajtási intézet elkülönített részén történik. A katonai fogda, mint a Btk. szerinti speciális büntetés-végrehajtási mód tehát továbbra is megmarad.

Szükséges rendelkezni a katona szolgálati jogviszonyával összefüggő jogai, illetve kötelezettségeinek gyakorlásáról is, így katonai fogdában büntetésüket töltő elítéltek szolgálati kötelezettségei és jogai annyiban szünetelnek, illetőleg korlátozottak, amennyiben erről az ítélet vagy jogszabály rendelkezik, illetve amennyiben ezek érvényesülése a büntetés céljával ellentétes. Az elítéltek a szabadságvesztés végrehajtása alatt elöljárói és feljebbvalói joggal nem rendelkeznek, fegyvert nem viselhetnek, és fegyveres szolgálatot nem láthatnak el.

A 68. §-hoz

A pénzbüntetés helyébe lépő szabadságvesztés jellegéből adódóan a pénzbüntetés akkor is megfizethető, ha azt a bíróság már átváltoztatta szabadságvesztésre és a szabadságvesztés végrehajtása megkezdődött. A jelenlegi szabályozás szerint, ha az elítélt a pénzbüntetést a szabadságvesztés végrehajtása alatt fizette meg, nyomban szabadon kell bocsátani. Ez a rendelkezés azonban számos esetben gyakorlati problémát okoz, hiszen a befizetés Bírósági Gazdasági Hivatal által történő igazolása nélkül az elítéltet nem lehet szabadon bocsátani, ez pedig értelemszerűen nem teszi lehetővé a befizetést követő nyomban történő szabadítást.

Az Alkotmánybíróság, a bíróságok és más szolgáltatók vagy szervek munkarendjével kapcsolatban megállapította a 667/B/1997. AB határozatában, hogy: „Nyilvánvaló, ahogy a közigazgatási szerveket és a bíróságokat sem, ugyanúgy a postai és egyéb más szolgáltatókat sem lehet arra kötelezni, hogy az extrém, kivételes esetekre is gondolva alakítsák ki nyitvatartási rendjüket. [...] Az ugyanis elvárható az érintettektől, hogy maguk is kellő gondosságot tanúsítsanak, másik oldalról nézve: ez utóbbit nem pótolhatja a szolgáltató helyekkel szemben támasztott túlzó elvárás.” (ABH 1999, 592, 597.). Így nem minősül a személyes szabadsághoz való jog aránytalan és szükségtelen korlátozásának, hogy a pénzbüntetés befizetés visszaigazolása a bíróságok munkarendjének megfelelően csak hétköznap történik.

Mindezekre figyelemmel a törvény úgy módosítja a Bv. tvr. 69. §-ának (2) bekezdését, hogy ha a pénzbüntetés megfizetésére az átváltoztatott szabadságvesztés büntetés megkezdését követően kerül sor, az elítéltet a befizetés azonosítását követően kell nyomban szabadon bocsátani.

A 69. §-hoz

A kényszergyógykezelésre utalt személy egyfelől a bíróság jogerős határozata alapján büntetés-végrehajtási intézetben elhelyezett és a gyógykezelésben való részvételre kötelezett egyén, másfelől beteg. Helyzetének ez a kétarcúsága adja meg az őt érintő jogi szabályozás jellegét: széles körben vonatkoznak rá a szabadságvesztés végrehajtására vonatkozó rendelkezések, de a beteg mivoltával szorosan összefüggő kérdésekre nézve az egészségügyről szóló 1997. évi CLIV. törvény (a továbbiakban: Eütv.) előírásait kell alkalmazni.

Erre figyelemmel a törvény a kényszergyógykezelttel szemben alkalmazható kényszerítő eszközök szabályozását összhangba hozza az Eütv. rendelkezéseivel, tekintettel arra, hogy a hatályos szabályozás nem minden esetben veszi figyelembe az egészségügyi jogi előírásokat.

A Bv. tvr. 84/A. §-ának módosítása azért is szükséges, mert a beteggel szemben alkalmazható kényszerítő eszközök szabályai a Bv. tvr.-ben, valamint a Bvsz. tv.-ben találhatók, e rendelkezések azonban több ponton nincsenek összhangban, ami alkotmányos aggályokat vet fel.

A törvény a kényszergyógykezelttel szemben az Eütv. szerinti korlátozó intézkedések alkalmazását teszi lehetővé, így ez irányadó kell legyen a büntetés-végrehajtási szervezet számára is. Ugyanakkor a büntetés-végrehajtási szervezet által a Bvsz. tv. szerinti kényszerítő eszközök alkalmazhatósága kapcsán is több pontosítást hajt végre a törvény.

Egyrészt a jelenlegi szabályokhoz képest egzaktabban, pontosabban határozza meg, hogy milyen célból alkalmazható kényszerítő eszköz a kényszergyógykezelttel szemben. Eszerint a büntetés-végrehajtási szervezet kizárólag abban az esetben alkalmazhatja a korlátozott testi kényszert, ha a kényszergyógykezeltnek az IMEI-ből, avagy a felügyelet mellett az intézeten kívüli tartózkodása színhelyéről történő engedély nélküli eltávozása más módon nem akadályozható meg.

Egyértelművé teszi a törvény azt is, hogy a Bvsz. tv. szerinti kényszerítő eszközök alkalmazására korlátozottan kerülhet sor, azaz a testi kényszernek csak két módja, a megfogás és a lefogás alkalmazható.

A 70. §-hoz

A pártfogó felügyelet járulékos jellegű intézkedés, erre figyelemmel a törvény a Bv. tvr. 102. §-ának (2) bekezdését új b) ponttal egészíti ki. Eszerint megszűnik a pártfogó felügyelet abban az esetben is, ha a bíróság a próbára bocsátást, a felfüggesztett szabadságvesztést, illetve a feltételes szabadságot megszünteti.

A 71. §-hoz

1. A Bv. tvr. 104. §-ának (1) bekezdése, amely a katona pártfogó felügyeletének végrehajtására vonatkozó szabályokat tartalmazza, számos már hatályon kívül helyezett rendelkezésre hivatkozik. Így a Bv. tvr. 93. §-át, 98-99. §-ait a büntetések és az intézkedések végrehajtásáról szóló 1979. évi 11. törvényerejű rendelet módosításáról szóló 1993. évi XXXII. törvény 51. §-ának (2) bekezdése, 97. §-át a Büntető Törvénykönyvről szóló 1978. évi IV. törvény és más törvények módosításáról szóló 2005. évi XCI. törvény 29. §-a (2) bekezdésének c) pontja helyezte hatályon kívül. Erre figyelemmel a törvény úgy módosítja a Bv. tvr. 104. § (1) bekezdését, hogy az a pártfogó felügyelet hatályos rendelkezésire hivatkozzon.

2. Erre figyelemmel a törvény kimondja, hogy a katonák pártfogó felügyeletének végrehajtása során az általános végrehajtási szabályok nem alkalmazhatók. Ezzel párhuzamosan a törvény beiktatja a katona pártfogó felügyeletének végrehajtására vonatkozó különös szabályokat, amelyek jelenleg miniszteri szintű rendelet [a katonák szabadságvesztésének, előzetes letartóztatásának és pártfogó felügyeletének végrehajtásáról szóló 1/1979. (VIII. 25.) HM-IM együttes rendelet] tartalmaz. E szabályok törvényi szintre emelése az MH katonai fogház büntetés-végrehajtási szervezetbe történő bevonása és ennek következményeképpen a hivatkozott együttes rendelet jövőbeli megszüntetése okán indokolt.

A 72. §-hoz

A Bv. tvr. hatályos szabályozása szerint az elzárás végrehajtása során az elkövető egy alkalommal fogadhat látogatót. Ugyanakkor azokban az esetekben, amikor hosszabb tartamú elzárást kell végrehajtani, vagy több elzárást egymást követően, méltánytalan a látogatás egy alkalomban való korlátozása.

A 73. §-hoz

1. A törvény a Bv. tvr. 127. §-ának (1) bekezdése szerinti felhatalmazó rendelkezést módosítja, amelyben az igazságügyért felelős miniszter az érintett miniszterekkel és a legfőbb ügyésszel egyetértésben szabályozza a büntetések és az intézkedések végrehajtásának, valamint a pártfogó felügyelői szolgálat tevékenységének részletes szabályait.

2. Felhatalmazást kap továbbá az igazságügyért felelős miniszter, hogy rendeletben állapítsa meg a pártfogó felügyelői tevékenységgel kapcsolatos rendőri feladatok végrehajtásának részletes szabályait.

A 74. §-hoz

A törvény 85. §-ával összefüggésben módosítja a Bvsz. tv.-t. A törvény 85. §-a ugyanis új második bekezdéssel egészíti ki a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény 37. §-át. E rendelkezés célja, hogy a szabadságvesztés büntetésre ítélt, valamint a az előzetes letartóztatásban lévő személyek személyazonosítása céljából a büntetés-végrehajtási szervek adatot igényelhessenek a bűnügyi nyilvántartás egyes alnyilvántartásaiból, annak érdekében, hogy a büntetés-végrehajtási intézet kétséget kizáróan meg tudja állapítani a befogadott személyazonosságát.

E rendelkezés alapján a büntetés-végrehajtási intézetek a jövőben a bűnügyi nyilvántartás daktiloszkópiai nyilvántartásából is igényelhetnek adatokat, amelynek része az ujjnyomat nyilvántartás.

Ugyanakkor e rendelkezésnek csak akkor van értelme, ha a befogadást végző büntetés-végrehajtási intézet a kérelmezett adatot (ujjnyomatot) össze tudja hasonlítani azzal az adattal (ujjnyomattal), amelyet a bv. intézetben megjelenő személytől vettek. Biztosítani szükséges tehát azt, hogy a bv. intézetek a jövőben jogosultak legyen ujjnyomat vételére. Az ehhez szükséges törvényi rendelkezést iktatja be a törvény.

A 75. §-hoz

A törvényben írtakra figyelemmel a kényszerítő eszközök korlátozott alkalmazása kapcsán a Bvsz. tv. rendelkezéseit is módosítja a törvény, és ezzel megteremti az összhangot a Bv. tvr. rendelkezéseivel a tekintetben, hogy mely kényszerítő eszközök alkalmazhatók a kényszergyógykezelttel szemben.

A kényszergyógykezelt személy érdekeinek védelme azt kívánja, hogy a kényszerítő eszköz alkalmazásának jogosságáról készült jelentést a jelenlegi személyi körön kívül a betegjogi képviselő, illetve a meghatalmazott képviselő is megkapja. Azért is szükséges erről rendelkezni, mert a törvény módosítja a Bvsz. tv. 17. §-ának (3) bekezdését, amely e személyi kört is feljogosítja kereset, panasz vagy bejelentés megtételére a kényszerítő eszköz alkalmazása kapcsán.

A 76. §-hoz

Az előző szakaszban írtak alapján a törvény a kényszergyógykezelt betegjogi képviselőjét, illetve a meghatalmazott képviselőjét is feljogosítja kereset, panasz vagy bejelentés megtételére a kényszerítő eszköz alkalmazása kapcsán.

A 77. §-hoz

A Bvsz. tv. hatályos szabályozása lehetőséget ad a lőfegyver használatára „a fogvatartott szökésének a megakadályozása” céljából is. Az Alkotmánybíróság 257/B/2004. AB határozatában megsemmisítette a rendőrségről szóló 1994. évi XXXIV. törvény 54. §-a j) pontjának azt a rendelkezését, amely szerint a rendőrség az elfogott, bűncselekmény elkövetése miatt őrizetbe vett vagy bírói döntés alapján fogvatartott menekülésének megakadályozása, vagy elfogása céljából lőfegyvert használhat.

Az Alkotmánybíróság a következőkkel indokolta a döntését: „A menekülő, illetve a menekülést követően elfogás alá eső személy esetében nem áll fenn a rendőrt vagy harmadik személyt érintő veszélyeztetés [...] az államnak hatékonyan kell élnie a rendelkezésére álló alkotmányos eszközökkel. Ez a vizsgált rendelkezés vonatkozásában aképpen konkretizálható, hogy a rendőrség úgy köteles a fogvatartott biztonságos őrzéséről gondoskodni, hogy ezáltal a menekülés elkerülhetővé váljék [...]. A rendőrség számára a jogalkotó megteremtette a biztonságos őrzés feltételeit, eszközrendszerét. Ha az őrzés során olyan mulasztás történik, ami lehetővé teszi a jogilag még felelősségre nem vont fogvatartott szökését, akkor ennek korrigálására nem szolgálhat az élet kioltására is alkalmas eszköz (lőfegyver) használata. Vagyis: az állam életvédelmi kötelezettsége mellett jelen van az őrzési felelősségből fakadó kötelezettsége, ami együttesen már aránytalanná teszi a lőfegyver-használatot az élethez való joggal összefüggésben. Az Alkotmánybíróság azt is figyelembe vette, hogy az állam a fogvatartott menekülését illetően nem marad büntetőjogi eszköz nélkül, mert a Btk. 245. § (1) bekezdése szerint az érintett ezen magatartásával a fogolyszökés bűncselekményét követi el, amelynek alapján büntetőjogilag felelősségre vonható.”

Mindezekre figyelemmel „a fogvatartott szökésének megakadályozása céljából” történő lőfegyverhasználatra vonatkozó rendelkezést a törvény hatályon kívül helyezi a Bvsz. tv. 22. §-a (3) bekezdésének g) és h) pontjaiból. Ezzel összefüggésben a törvény elhagyja a Bvsz. tv. 23. §-a (1) bekezdésének c) és d) pontjai szerinti a kizáró okokat, amelyek e lőfegyver használatára jogosító eset alól állapít meg kivételeket és általánosságban úgy rendelkezik, hogy az elítélt szökésének megakadályozása, illetve szökése esetén elfogása céljából nincs lehetőség lőfegyverhasználatra.

A 78. §-hoz

A büntetés-végrehajtási szervezet feladatainak ellátása során több olyan személlyel is kapcsolatba kerül, akik nem fogvatartottak, azonban vagy a fogvatartott, vagy a saját jogaik gyakorlása érdekében a személyes, sőt különleges adatainak a büntetés-végrehajtási szervezet általi kezelése, nyilvántartása nem nélkülözhető. Így pl. az elítélt jogosult a hozzátartozóival, valamint az általa megjelölt és a büntetés-végrehajtási intézet által engedélyezett személyekkel való levelezésre, látogató fogadására, stb. A büntetés-végrehajtási intézet - értelemszerűen - nyilvántartja azoknak a személyeknek a személyes adatait, akikkel a fogvatartott engedéllyel kapcsolatot tarthat.

A törvény ezért megadja a büntetés-végrehajtási szervezet részére azt a felhatalmazást is, amely ahhoz szükséges, hogy az elítélttel kapcsolatot tartó személyek - a kapcsolattartáshoz, valamint a kapcsolattartó személyek azonosításához szükséges - adatainak kezelésére és nyilvántartására is jogosult legyen. Ezen adatok kezelésére azonban kizárólag a kapcsolattartó személy hozzájárulásával kerülhet sor, így a törvény erről is rendelkezik.

A 79. §-hoz

Mivel a Btk. 326. §-ában nem szerepel a vámszabálysértés, mint az orgazdaság megelőző cselekménye, és annak szabálysértési jellegére tekintettel nem is szerepelhet, annak érdekében, hogy a százezer forint vámbevétel-csökkenést el nem érő vámszabálysértés elkövetési tárgyára megvalósított orgazdaszerű magatartás a jövőben szankcionálható legyen, indokolt egy új tulajdon elleni szabálysértést alkotni. Mivel e szabálysértést indokolt a Vám- és Pénzügyőrség nyomozati hatáskörébe utalni, szükséges az Sztv. 34. §-ának (1) bekezdésében foglalt hatásköri szabály módosítása is úgy, hogy az ne kizárólag a pénzügyi szabálysértésekre utaljon.

A 80. §-hoz

A 2005. évi XCI. törvény újraszabályozta a Btk. környezet- és természetvédelmi tényállásait, e körben módosította a Btk. 281. §-át, a természetkárosítás tényállását is. A módosítás következtében azonban a Btk. és az Sztv. vonatkozó szabályai között átfedések keletkeztek, így egyes elkövetési magatartások mind a Btk., mind az Sztv. alapján büntethetőek lettek, pl. fokozottan védett élő szervezet egyedét, származékát jogellenesen megrongálja, elviszi, valamint elpusztítja. A törvény az átfedések megszüntetése érdekében úgy módosítja az Sztv. szerinti természetvédelmi szabálysértés tényállását, hogy a jogellenes rongálás, elvitel, illetve elpusztítás kizárólag a védett élő szervezet egyedére, származékára vagy barlangi képződményre vonatkozik, a fokozottan védett élő szervezetek vonatkozásában ezek az elkövetési magatartások a Btk. 281. §-a alapján bűncselekménynek minősülnek.

Emellett a törvény alapján továbbra is szabálysértésnek minősül mind a védett, mind a fokozottan védett állatfaj egyedének az élettevékenységében történő jelentős mértékű megzavarása.

A 81. §-hoz

1. A jelenleg hatályos bűncselekményi értékhatárokat a Btk. 138/A. §-ában, valamint a Btké. 27-28. §-aiban az 1999. évi CXX. törvény állapította meg, és 2000. március 1-jétől hatályos. Szintén 2000. március 1-jén lépett hatályba az Sztv., amely igazodva a Btk.-ban foglalt értékhatárokhoz, a tulajdon elleni szabálysértések körében büntetni rendeli a tízezer forintot meg nem haladó értékben elkövetett lopást, sikkasztást, jogtalan elsajátítást, orgazdaságot, a bankkártyával visszaélést, csalást, szándékos rongálást, valamint hűtlen kezelést.

Az inflációra, valamint pergazdasági szempontokra tekintettel mind a Btk. vagyon elleni, mind a gazdasági bűncselekményei esetében indokolt az értékhatár emelése.

Minderre tekintettel a törvény a Btk. 138/A. §-ában a kisebb érték alsó határát a jelenlegi tízezer forintról húszezer forintra emeli, erre tekintettel szükséges az Sztv.-ben a Btk.-hoz igazított értékhatárok módosítása is.

2. A 80. §-hoz írt részletes indokolásban kifejtettek miatt a törvény egy új tulajdon elleni szabálysértéssel egészíti ki az Sztv. 157. §-át, amely miatt az eljárás a vám- és pénzügyőrség hatáskörébe tartozik.

A 82. §-hoz

A törvény módosítja az Sztv. 158-159. §-át, amely a csempészet és vámorgazdaság szabálysértési alakzatáról rendelkezik. A módosítás a törvény 30. §-ában foglaltakat, és az ehhez a szakaszhoz írt részletes indokolásban kifejtett változásokat vezeti át a normaszövegen. Továbbá, mivel a vámorgazdaság szabálysértési alakzata a módosítással beolvadt az Sztv. 157. §-ába, azt a törvény hatályon kívül helyezi, úgy, hogy az eddig az Sztv. 159/A. §-ában szereplő értelmező rendelkezést lépteti az Sztv. 159. §-ának a helyébe.

A 83. §-hoz

Az Európai Központi Bank (EKB) 2003. március 20-án kelt határozata rendelkezik az euro-bankjegyek címleteiről, technikai jellemzőiről, utánzatai készítéséről, cseréjéről és bevonásáról, a szintén 2003. március 20-án kelt iránymutatása pedig a szabálytalan eurobankjegy-utánzatok készítése elleni intézkedések végrehajtásáról, valamint az euro-bankjegyek cseréjéről és bevonásáról. Ezt követően az Európai Unió Tanácsa 2004. december 6-án elfogadta az euroérmékhez hasonló érmekről és zsetonokról szóló 2182/2004/EK tanácsi rendeletet, majd a 2183/2004/EK tanácsi rendeletben ennek alkalmazását kiterjesztette az eurot nem használó tagállamokra is. Az uniós jog értelmében szankcionálni kell egyes érmekről és zsetonokról jogosulatlan utánzat készítését, megszerzését, azok tartását, behozatalát, valamint forgalmazását. Mindezeknek a jogi aktusoknak való megfelelés érdekében is született meg a magyar törvényes fizetőeszköz és az euro utánzatáról szóló 1/2006. (II. 15.) MNB rendelet.

Az Sztv. 163. §-a tartalmazza a pénzutánzattal kapcsolatos szabályok megszegését. A tényállás azonban egyrészt - a hazai szabályozás időközbeni változása miatt - nem áll összhangban a forintbankjegyek és -érmék utánzataira vonatkozó hatályos rendelkezésekkel, másrészt nem terjed ki az euroérmékre és bankjegyekre. A törvény értelmében - figyelemmel az utánzatokra vonatkozó, a Magyar Nemzeti Bankról szóló 2001. évi LVIII. törvényben, az annak felhatalmazása alapján kiadott 1/2006. (II. 15.) MNB rendeletben, valamint a hatályos uniós jogi aktusokban foglalt szabályokra - az Sztv. 163. §-ában jelenleg meghatározott elkövetési magatartások köre kibővül.

A törvény szerint a tényállás (1) bekezdése a súlyosabb jogsértő cselekményeket tartalmazza, míg a (2) bekezdés az enyhébb súlyú elkövetési magatartásokat foglalja magában. Az (1) bekezdés alapján az büntetendő, aki a Magyar Nemzeti Bank által kibocsátott, illetve forgalomba hozott és forgalomban lévő bankjegyről vagy érméről, valamint euro-bankjegyről vagy -érméről engedélyhez kötött utánzatot jogosulatlanul készít, megszerez, tart, azt az országba behozza, vagy utánzatként forgalomba hozza. Eszerint tehát csak az engedélyhez kötött utánzatokkal kapcsolatos elkövetési magatartások tartoznak a szabálysértési jog hatálya alá, az ex lege tiltott utánzatokkal kapcsolatos cselekményekre már a büntetőjog az irányadó, a szabályszerű, engedélyhez nem kötött utánzatokkal kapcsolatos cselekmények pedig nem tiltottak. A tényállás szerint a forgalomba hozatal akkor minősül szabálysértésnek, ha azt utánzatként hozzák forgalomba, ellenkező esetben a pénzhamisítás büntetőjogi tényállása is felmerül.

A tényállás elkövetési tárgyai a Magyar Nemzeti Bank által kibocsátott, illetve forgalomba hozott és forgalomban lévő bankjegyek vagy érmék, valamint az euro-bankjegyek illetve euro-érmék.

A (3) bekezdés értelmező rendelkezésként a magyar és az uniós jogban hatályos utánzatfogalmakra utal. Az MNB rendelet meghatározza, hogy mi minősül a forintbankjegy és -érme utánzatának, melyek a tiltott, a szabályszerű és az engedélyhez kötött utánzatok. Az EKB határozata rögzíti, hogy mik az eurobankjegy-utánzatok készítésének szabályai, a tanácsi rendelet pedig meghatározza, hogy mely, az euroérmékhez hasonló érmeknek és zsetonoknak tilos a gyártása, forgalmazása, illetve az országba történő behozatala.

A 84. §-hoz

A törvény módosítja a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény 4. §-ának s) pontját. Eszerint a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló törvény a jövőben - a Szervezett Bűnözés Elleni Koordinációs Központról szóló 2000. évi CXXVI. törvény helyett - itt határozza meg, hogy mi tekintendő szervezett bűnözéssel összefüggő bűncselekménynek. A Szervezett Bűnözés Elleni Koordinációs Központról szóló 2000. évi CXXVI. törvényt a kormányzati szervezetalakítással összefüggő törvénymódosításokról szóló 2006. évi CIX. törvény 153. §-a ugyanis hatályon kívül helyezte.

A 85. §-hoz

A bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény (a továbbiakban: Bnyt.) 37. §-ának c) pontjának rendelkezése megadja a lehetőséget a büntetés-végrehajtási szervezetnek, hogy adatot igényeljen a bűnügyi nyilvántartás daktiloszkópiai és fényképnyilvántartásából, hiszen a büntetés-végrehajtási intézetnek a fogvatartottak befogadásakor jogszabályi kötelezettsége a személyazonosítás. A Bnyt. e rendelkezése azonban nem elégíti ki az adatkezelésre vonatkozó alkotmányos követelményeket, hiszen sem az adatkezelés célhozkötöttsége, sem a jogkorlátozás szükségessége nem érvényesül megfelelően.

Erre figyelemmel a törvény egyértelművé teszi, hogy az adatok igénylésére kizárólag a személyazonosítás, különösen pedig a befogadáskor történő személyazonosítás céljából kerülhet sor. Az adatok igénylését a törvény nem kizárólag a befogadási eljáráshoz köti, mert biztosítani kell azt, hogy - a személyazonosság kétségessége esetén - a már befogadott fogvatartottak esetében is sor kerülhessen a személyazonosításra.

A jogkorlátozás szükségességének alkotmányos elvét szem előtt tartva a törvény pontosan meghatározza, hogy mely adatok igénylésére van lehetőség a fentebb írt célból. A daktiloszkópiai és fényképnyilvántartás olyan különösen érzékeny személyes adatokat is tartalmaznak, mint az ujjlenyomat, avagy más biometrikus azonosítók. Ezek igénylésére a személyazonosításhoz nincsen szükség, így igénylésük lehetősége alkotmányos alapjogok indokolatlan korlátozására adna módot.

Mindebből következően a törvény a Bnyt. 10. §-ának a) pontjában meghatározott adatok [nyilvántartott természetes személyazonosító adatok (családi és utónév, nők esetében leánykori családi és utónév), születési helye és idő, lakóhely, stb.] igénylésére ad felhatalmazást.

A törvény az igényelt és átvett adatokat haladéktalanul törölni rendeli a személyazonosítást követően.

A 86-88. §-hoz

A módosítás pontosítja azokat a törvényeket, amelyek egyes Btk.-beli tényállás-címekre hivatkoznak. A törvény ugyanis egyes tényállások címét megváltoztatta, illetve új tényállások kerültek a Btk.-ba, így szükséges ezeket a változásokat átvezetni az azokra hivatkozó más, nem kifejezetten büntetőjogi tárgyú törvényekben is.

-----STARTING---POINT---VEGE---

A 89. §-hoz

1. A törvény hatályba léptető szakasza úgy rendelkezik, hogy a törvény 2007. június 1. napján lép hatályba, a kiutasítási szabályok kivételével, amelyek július 1-től hatályosak.

2.1. A (2) bekezdés azokat a jogszabályi rendelkezéseket veszi számba, amelyek 2007. június 1. napjával hatályukat vesztik. Ezek többsége technikai jellegű módosítás, amely kapcsolódik a törvényben foglaltakhoz, néhány pedig korábbi jogszabály-változásnak való megfelelés érdekében szükséges. A törvény továbbá eleget tesz a deregulációs követelményeknek is, mivel hatályon kívül helyezi a törvényben foglalt jogszabályok azon korábbi módosításait, amelyeket a törvény érint.

2.2. Az Alkotmánybíróság 37/2002. (IX. 4.) AB határozata megsemmisítette a Btk. 200. §-át, a természet elleni erőszakos fajtalanság tényállását. A Btk. 42. §-a felsorolja, hogy mely bűncselekmények esetén kell a három évi vagy ennél hosszabb tartamú szabadságvesztést fegyházban végrehajtani. A felsorolásban szerepel a már hatályon kívül helyezett természet elleni fajtanság címére, valamint a Btk. 200. §-ának (2)-(3) bekezdéseire történő utalás. A törvény hatályon kívül helyezi a Btk.-ban már nem létező tényállásra és annak számára való hivatkozást.

2.3. A törvény hatályon kívül helyezi a Btk. 213. §-ának a) pontját, amely büntetni rendeli azt, aki engedély vagy nyilvántartásba vétel nélkül állít elő, vagy terjeszt olyan sajtóterméket, amelynek előállításához vagy terjesztéséhez engedély vagy nyilvántartásba vétel szükséges. A sajtóról szóló 1986. évi II. törvény (a továbbiakban: Stv.) - az 1996. évi I. törvény 1996. február 1-jei hatálybalépését megelőző - rendelkezései szerint sajtóterméket kizárólag engedéllyel lehetett előállítani és nyilvánosan közölni. Az 1996. évi I. törvény hatálybalépésével azonban a korábbi engedélyezési rendszer megszűnt, ennek helyébe a műsorszolgáltatási szerződés lépett. Az Stv. hatályos 12. §-ának (1) és (2) bekezdése a következőképpen rendelkezik:

„12. § (1) Mindenkinek jogában áll sajtóterméket előállítani és nyilvánosan közölni. Ezt a jogot törvény a feltétlenül szükséges és arányos mértékben - más alapvető alkotmányos jog érvényesülése érdekében - korlátozhatja.

(2) Időszaki lap előállítása és nyilvános közlése bejelentési kötelezettség alá esik. A bejelentés alapján az időszaki lapot nyilvántartásba veszik. A nyilvántartásba vétel előtt az időszaki lap nem terjeszthető.”

Ezzel a módosítással megszűnt a sajtótermékek engedélyezésének korábbi rendszere. Az Stv., valamint végrehajtási rendelete ugyan több helyen még tartalmaz rendelkezéseket az engedélyezéssel kapcsolatban, de ezek valójában „üres” szabályok az engedélyezési kötelezettség megszűntére tekintettel. Ezt egyébként a gyakorlat is igazolja, hiszen az Oktatási és Kulturális Minisztérium (OKM) nem végez engedélyezési tevékenységet. Ugyanakkor az időszaki lapok előállításának és nyilvános közlésének bejelentési kötelezettsége fennmaradt, és az ezzel kapcsolatos sajtóigazgatási (nyilvántartási) tevékenységet az OKM jelenleg is végzi.

Mindezeket figyelembe véve a sajtórendészeti vétség első elkövetetési magatartásának részleges fenntartása igazolható lehetne. Ugyanakkor a Btk. 213. §-ának a) pontja közigazgatási jellegű kötelezettséghez kapcsol büntetőjogi jogkövetkezményt, amely alapvetően megkérdőjelezi azt, hogy „az emberi jogokat és szabadságokat szükségképpen korlátozó büntetőjogi eszközrendszert csak a feltétlenül szükséges esetben és arányos mértékben indokolt igénybe venni akkor, ha az alkotmányos vagy az Alkotmányra visszavezethető állami, társadalmi, gazdasági célok, értékek megóvása más módon nem lehetséges”. [30/1992. (V. 26.) AB határozat, ABH 1992, 167, 176.]

Nem indokolt tehát a demokratikus jogállam körülményei között büntetőjogi következményt fűzni (ill. azt fenntartani) egy egyszerű - a sajtótermék tartalmától független - igazgatási kötelezettség megszegéséhez. Ennek megítélésébe be kell vonni azt a tényt is, hogy a jogrendszerben igen nagyszámú közigazgatási jogviszonyt szabályozó jogszabály ír elő kötelezettségeket az ügyfelek és az eljárások más résztvevői részére, és ezek (ritka, pl. a közbizalmat sértő cselekmények, így a hamis tanúzás kivételével) nem vonnak maguk után büntetőjogi jogkövetkezményeket.

2.4. A törvény hatályon kívül helyezi a nemzetközi szerződés által tiltott fegyverrel visszaélés (Btk. 264/C. §) tényállásából a különös visszaesésre, valamint ezzel összefüggésben a hasonló jellegű bűncselekményekre vonatkozó rendelkezéseket, tekintettel a törvény 11-13. §-aiban foglaltakkal.

2. 5. A törvény hatályon kívül helyezi továbbá a Btk. 298/C. §-ában foglalt valótlan érték megjelölésének tényállását. Az (1) bekezdés hatályon kívül helyezése azért indokolt, mert a nem pénzbeli hozzájárulás szolgáltatása és értékének a jelentősége az új társasági jogi szabályok alapján relativizálódott. A nem pénzbeli hozzájárulás bizonyosan kizárólag a szolgáltatásakor áll a társaság rendelkezésére. Előfordulhat, hogy már igen rövid időn belül értékesítésre kerül, és ezzel a társaság saját tőkéjét növeli, amely egyébként is állandóan változik. Mivel a nem pénzbeli hozzájárulás értéke már nem játszik jelentős szerepet a gazdasági társaságok megítélésében, elegendőnek mutatkozik a Gt. 14. §-ának (4) bekezdésében foglalt szabály, amely szerint „a nem pénzbeli hozzájárulást szolgáltató tag (részvényes) a hozzájárulás szolgáltatásától számított ötéves jogvesztő határidőn belül helytállni tartozik a gazdasági társaságnak azért, hogy a társasági szerződésben megjelölt érték nem haladja meg a nem pénzbeli hozzájárulásnak a szolgáltatás idején fennálló értékét. Azok a tagok, akik valamely tag nem pénzbeli hozzájárulását tudomásuk ellenére a szolgáltatáskori értéket meghaladó értékkel fogadták el, a nem vagyoni szolgáltatást teljesítővel együtt egyetemlegesen és korlátlanul felelnek a társaság felé az abból származó károkért”.

A hatályon kívül helyezés további indoka, hogy a Gt. 114. §-ának (3) bekezdése szerint a korlátolt felelősségű társaság esetén - függetlenül attól, hogy a nem pénzbeli hozzájárulás értékét könyvvizsgáló vagy más szakértő határozza meg - az apport értékét a tagok maguk állapítják meg és fogadják el. A könyvvizsgálói értékelés ilyen esetben tehát legfeljebb javaslat lehet az apport értékére, amelyet a tagok nem köteles figyelembe venni.

A Btk. 298/C. §-a (2) bekezdésének hatályban tartása azért nem indokolt, mert a gazdasági társaság részére nem pénzbeli hozzájárulásként szolgáltatott, az államháztartás alrendszereihez tartozó, illetve az állami, önkormányzati tulajdonban álló vagyon értékének a könyvvizsgáló által megállapított értékénél alacsonyabb értéken történő megjelölése nem zavarja meg a társaság belső és külső viszonyait. Nem a gazdálkodási kötelességeket vagy a gazdálkodás rendjét sérti, hanem a vagyonkezelési (felügyeleti) kötelezettség megszegésével összefüggésben vagyoni hátrányt okoz, ezért vagyon elleni bűncselekmény, a hűtlen, vagy a hanyag kezelés megállapítását eredményezheti.

2.6. Figyelemmel a Btké. 28. §-a c) pontjának törvény szerinti módosítására, és annak részletes indokolásában írtakra, hatályon kívül kell helyezni a Btk. 301. §-a (2) bekezdésének c) pontját, mivel az a jelentős mennyiségű árura vonatkozóan tartalmaz rendelkezéseket.

2.7. A 62/2006. (XI. 23.) AB határozatnak való megfelelés érdekében a törvény hatályon kívül helyezi a Be. 150. §-ának (6) bekezdését. Az egyes törvények mentelmi jogra vonatkozó rendelkezéseinek módosításáról szóló 2006. évi LXXXVII. törvény módosította a Be. mentességre vonatkozó 551-552. §-ait, ezért az 552. § (2) bekezdésének technikai jellegű módosítása is szükséges.

2.8. Az Sztv. 36. §-ának (2) bekezdése alapján elzárásról kizárólag a bíróság határozhat. Ennek megfelelően a törvény hatályon kívül helyezi a Bv. tvr. 122. §-ának (1) bekezdéséből a szabálysértési hatóságra vonatozó szövegrészt.

A szigorított javító-nevelő munka 1993-ban hatályon kívül helyezésre került a büntetések és az intézkedések rendszeréből. Erre figyelemmel a törvény hatályon kívül helyezi a Bv. tvr. 123. §-ának (2) bekezdéséből a szigorított javító-nevelő munkára vonatkozó rendelkezést.

2.9. A törvény figyelemmel van az Alkotmánybíróság a 257/B/2004. AB határozatára, amelyben a testület a következő megállapításokat tette a rendvédelmi szervek lőfegyverhasználata kapcsán: „A lőfegyverhasználatnak a felsorolt szervezetekre irányadó szabályait összevetve megállapítható, hogy a szabályozás terjedelme törvényenként különböző, az egyes esetek feltételrendszere, szóhasználata pedig részben megegyezik, részben egymástól eltérő. Az Alkotmánybíróság ezzel összefüggésben rámutat: nincs olyan, az Alkotmányban meghatározott vagy abból levezethető követelmény, hogy a jogalkotónak egységesen kellene szabályoznia a lőfegyverhasználatot. Éppen ellenkezőleg: a jogalkotónak figyelembe kell vennie a lőfegyver-használati joggal felruházható szervezetek feladat- és hatáskörében megmutatkozó különbségeket, és a vizsgált jogosítványra vonatkozó szabályozást ennek megfelelően, az adott szervezetre rendelten kell kialakítania. Az élethez való alapjog érvényesülésének vizsgálata szempontjából azonban bizonyos szabályozásbeli összefüggéseket nem lehet figyelmen kívül hagyni.

Az első ilyen összefüggés a lőfegyver-használati jogosultság terjedelmének meghatározása [...]. A jogosultság egyes eseteinek áttekintése alapján megállapítható, hogy valamennyi érintett szervet (a szerv részéről eljáró jogosított személyt) felruházott a jogalkotó a lőfegyver használatára akkor, ha ez az élet elleni közvetlen fenyegetés vagy támadás, illetve a testi épséget súlyosan veszélyeztető közvetlen támadás elhárítását szolgálja.”

Mindezeket figyelembe véve az Alkotmánybíróság megállapította, hogy az alkotmányos rend erőszakos megváltoztatása, rombolás, kémkedés, népirtás, bűncselekmények elkövetőinek elfogása érdekében alkalmazandó lőfegyverhasználat nem minden esetben felel meg az alkotmányos követelményeknek. Erre figyelemmel a Bvsz. tv. lőfegyverhasználatra vonatkozó szabályai közül e bűncselekményeket a törvény hatályon kívül helyezi.

3.1. A (3) bekezdés tartalmazza a szövegrészt módosító egyes rendelkezéseket. A Btk. 33. §-a (2) bekezdésének e) pontja tévesen tartalmazza a terrorcselekmény súlyosabban minősülő esetének (ha a halált szándékosan okozva követik el) hivatkozását. Az utalás a terrorcselekmény tényállásának a 2003. évi II. törvénnyel történt módosítása óta nem pontos, erre tekintettel a törvény kijavítja a hivatkozást.

3.2. A törvény 11-13. §-ában foglalt módosításokkal kapcsolatos pontosító rendelkezéseket a törvény 91. §-a (3) bekezdésének a), b), j) és l) pontja tartalmazza.

3.3. A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény 77. §-ának (5) bekezdése hatályon kívül helyezte a Kormány tagjai és az államtitkárok jogállásáról és felelősségéről szóló 1997. évi LXXIX. törvényt, egyben megszüntette a politikai államtitkár, valamint a közigazgatási államtitkár tisztségeket és helyettük bevezette az államtitkár, valamint szakállamtitkár titulusokat. A törvény követve a háttérjogszabály változását, a hivatalos személyek körében módosítja az utalást „politikai államtitkárról” „államtitkárra és szakállamtitkárra”.

3.4. A Btk. 77/A. §-ának (1) bekezdése szerint kivételesen mellőzhető azon dolog elkobzása, amelyet a bűncselekmény elkövetéséhez használtak, vagy arra szántak, illetőleg amelyre a bűncselekményt elkövették, ha az elkövetőre vagy a tulajdonosra a bűncselekmény súlyával arányban nem álló, méltánytalan hátrányt jelentene. Vannak azonban olyan bűncselekmények, amelyek esetében ez a méltányosság nem indokolt, hiszen olyan dolgokról van szó, amelyek birtoklása, tartása önmagában is veszélyes a társadalomra. (pl. robbanóanyagok, lőfegyverek, kábítószer, stb.) A törvényi feltételek fennállta esetén e dolgokat el kell kobozni. Ebből kifolyólag a törvény - annak 13. §-ában foglaltakra is tekintettel - kiegészíti a Btk 286. §-ában található felsorolást a haditechnikai termékkel és szolgáltatással, illetőleg kettős felhasználású termékkel visszaélés tényállásával (Btk. 263/B. §), hiszen - e bűncselekmény elkövetési tárgyául szolgáló áruk jellegére figyelemmel - ez esetben sem indokolt az elkobzás mellőzésének a megengedése.

3.5. A Bv. tvr. 62. §-a (1) bekezdésének c) pontja úgy rendelkezik, hogy a kijelölt munkahely köteles a bíróság által megküldött nyilvántartó lapot vezetni, és az elítélttel kapcsolatban kért felvilágosítást a bíróságnak megadni. A gyakorlatban azonban bv. bíró a pártfogó felügyelőnek küldi meg a nyilvántartó lapot, majd azt a pártfogó felügyelő küldi meg a kijelölt munkahely részére. A munkavégzéssel kapcsolatos felvilágosítást ugyancsak nem a bíróság, hanem - a kialakult gyakorlat szerint - a pártfogó felügyelő részére adja meg a munkahely. Ennek megfelelően rendelkezik a törvény. Ennek megfelelő módosítást tartalmaz a törvény 64. §-a is. Továbbá a Bv. tvr. 62. §-ának (2) bekezdése rögzíti, hogy a munkáltató a bíróságot értesíti, ha az elítélt a büntetését megkezdte, munkakötelezettségének nem tesz eleget, más munkahely kijelölése indokolt, vagy büntetését letöltötte. A gyakorlatban azonban a munkáltató nem a bíróságot, hanem a pártfogó felügyelőt értesíti ezekben az esetekben, hiszen egyértelműen a pártfogó felügyelő feladata a közérdekű munka végrehajtásának ellenőrzése.

3.6. Figyelemmel arra, hogy az MH katonai fogház integrálásra kerül a büntetés-végrehajtás szervezetésbe, katonai fogda elnevezéssel, a Magyar honvédség hivatásos és szerződéses állományú katonáinak jogállásáról szóló 2001. évi XCV. törvény 117. §-ának (1) bekezdésében a fogház helyett katonai fogdáról rendelkezik a törvény.

3.7. A törvény elvégzi a kormányzati szervezetalakítással összefüggő törvénymódosításokról szóló 2006. évi CIX. törvény miatt szükséges módosításokat a büntetőjogi tárgyú jogszabályokban.

4. A törvény - a haditechnikai termékkel és szolgáltatással, illetőleg kettős felhasználású termékkel visszaélés új tényállása miatt - a nemzetbiztonsági szolgálatokról szóló 1995. évi CXXV. törvényt külön bekezdésben módosítja. Ennek indoka, hogy az Alkotmány 40/A. §-ának (4) bekezdése értelmében e törvény módosításához a jelenlévő országgyűlési képviselők kétharmadának szavazata szükséges.

5. Tekintettel arra, hogy a Btk. 195/A. §-át és alcímét a törvény hatályon kívül helyezi, az (5) bekezdés rendelkezik arról, hogy a nem lép hatályba az elektronikus információszabadságról szóló 2005. évi XC. törvény 17. §-ának (8) bekezdésében a „195/A. § (tiltott pornográf felvétellel visszaélés) és” szövegrész.

A 90. §-hoz

A törvény megállapítja, hogy a módosítások az Európai Unió mely rendeleteinek, irányelvének, illetve kerethatározatának végrehajtását szolgálják.