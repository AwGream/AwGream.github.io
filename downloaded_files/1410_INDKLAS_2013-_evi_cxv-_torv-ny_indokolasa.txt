2013. évi CXV. törvény indokolása

egyes gazdasági tárgyú törvények módosításáról

-----STARTING---POINT---ALTALANOS--- 

A törvény kiemelt fontosságára tekintettel külön kisajátítási célként nevesíti a közjogi megbízatást betöltő személyek elhelyezéséhez szükséges létesítmények érdekében történő kisajátítási célt. Ilyen létesítmény lehet például az Országgyűlés Hivatala, valamint a Köztársasági Elnöki Hivatala.

A törvény a környezetvédelmi jogcím bővítésével lehetővé teszi azt, hogy a település lakossága életminőségének javítása céljából a település klimatikus és ökológiai viszonyainak megőrzése, javítása, védelme, a levegőszennyezettség és a zajterhelés csökkentése érdekében is legyen egyértelmű lehetőség a kisajátításra. Ezáltal a jellemzően nagyvárosok okozta környezetterheléstől szenvedő lakosság egészséges környezethez való jogának érvényesülése még hatékonyabb eszközökkel biztosítható.

A fentieken túlmenően indokolt a tulajdonosi jogok gyakorlásának, valamint a közérdekű célok és feladatok megvalósításának szorosabb összekapcsolása. Azon állami, illetve önkormányzati tulajdonban álló ingatlanok vonatkozásában ugyanis, ahol a tulajdonos olyan, a Kstv.-ben meghatározott közérdekű célt kíván megvalósítani, amely közérdekű cél megvalósítása a tulajdonos állam, illetve önkormányzat ingatlanának felhasználását igényli, a közérdekű cél megvalósítása sok esetben azért szenved hátrányt, mert a közérdekű céllal érintett ingatlan tulajdonjoga vonatkozásában tulajdoni igényt támasztanak. Ezek a tulajdoni igények ugyanakkor sok esetben évekre hátráltatják, vagy akár meg is bénítják a közérdekű cél megvalósulását.

Ezért szükséges egy olyan eljárás kialakítása, mely lehetőséget teremt az ingatlan tulajdonosa számára, hogy az általa megvalósítani kívánt közérdekű cél kapcsán a perlő személy tulajdonszerzése esetén indítandó kisajátítás jogalapjának a Kstv.-ben meghatározott feltételei szerinti fennállását, valamint a kártalanítási összeg feltételezett nagyságát előre meg lehessen vizsgálni.

Ezen eljárás a tulajdonos által megvalósítani kívánt közérdekű cél Kstv.-ben foglalt feltételeknek történő megfelelése esetén alapot teremt arra, hogy az elérni kívánt közérdekű cél megvalósíthatóvá váljon annak ellenére, hogy az ingatlan vonatkozásában harmadik személyek igénnyel lépnek fel.

A törvény célja továbbá a társasházakról, valamint lakások és helyiségek bérletére, valamint az elidegenítésükre vonatkozó egyes szabályokról szóló törvények módosításán keresztül az üzletszerű ingatlanközvetítői, valamint az üzletszerű ingatlanvagyon-értékelő, és -közvetítő tevékenység folytatására engedéllyel rendelkező természetes személyekről és az arra jogosult gazdálkodó szervezetekről vezetett, valamint az üzletszerű társasházkezelői vagy üzletszerű ingatlankezelői tevékenység végzésére jogosult természetes személyekről és gazdálkodó szervezetekről vezetett nyilvántartás vonatkozásában pontosítás elvégzése.

A törvény célja továbbá az Erzsébet-utalvány fogalmának pontosítása és annak hangsúlyozása, hogy az Erzsébet-utalvány forgalmazásából származó bevételek kizárólag az Erzsébet-program keretében használhatóak fel. A törvény elismeri továbbá az alapítvány jogát ahhoz, hogy a tulajdonában álló gazdasági társaságokon és a nonprofit szervezeteken túl más piaci szereplőkkel is együttműködhessen a feladatai ellátása érdekében. A szerződéses viszonyok létrehozása az együttműködő szervezetek oldalán nem keletkeztet közfeladat-ellátási kötelezettséget.

-----STARTING---POINT---RESZLETES---

Az 1-2., 5-6. §-hoz

A törvény az üzletszerű társasházkezelői, valamint az üzletszerű ingatlankezelői tevékenység, valamint az üzletszerű ingatlanközvetítői, valamint az üzletszerű ingatlanvagyon-értékelő, és -közvetítő nyilvántartásának pontosítására irányul.

A 3. §-hoz

A törvény lehetővé teszi, hogy pénzügyi intézmény az úthasználati jogosultság megszerzésével összefüggő tevékenységet is végezhessen.

A 4. §-hoz

A Stabilitás Megtakarítási Számlák (továbbiakban: SMSZ) bevezetése miatt szükséges az adózás rendjéről szóló 2003. évi XCII. törvény kiegészítése is. Az SMSZ-ről kiutalt jövedelmet terhelő adó bevallását a kifizető (SMSZ-t vezető hitelintézet) az Art. 31. § (2) bekezdése szerinti bevallásában bruttó módon, magánszemélyhez nem köthető kötelezettségként vallja be.

A további módosítást foglalkoztatáspolitikai szempontok indokolják. Főszabályként nem kerülhet úgy kiutalásra túlfizetés, illetve adó visszaigénylés, hogy az adóhatóságnak, mint hitelezőnek ne legyen lehetősége gyakorolni a csődeljárásról és a felszámolási eljárásról szóló 1991. évi XLIX. törvény 36. § (1) bekezdése szerinti beszámítási jogot. Azon felszámolás alatt álló és működő adózók tekintetében azonban, ahol a felszámolás alatt is folyik a termelő és szolgáltató tevékenység, a működés fenntartásához szükséges likviditást elősegíti és munkahelymegtartási hatással járhat, ha időközben is hozzájuthatnak a visszaigényelt adóhoz. Ha a visszaigénylés előterjesztésekor ellenőrzés van folyamatban (vagy indul), akkor a kiutalás határideje az ellenőrzési megállapítások esedékességéhez igazodik. Így az adott esetben még hitelezői igényként érvényesíthető és a visszaigényléssel szemben beszámítható, míg a fennmaradó összeg viszont az adózó részére kiutalható. Ezáltal az adózó felszámolás alatti működése úgy támogatható, hogy a költségvetés érdeke sem sérül.

Az Art. 92. § új (2a) bekezdésében ezen ellenőrzések határidejét is szükséges külön szabályozni.

A 7-9. §-hoz

A törvény külön célként nevesíti az Országgyűlés munkáját segítő hivatali szervezetet. Országgyűlés Hivatalának lakóingatlannak nem minősülő ingatlanban történő elhelyezése olyan kiemelt cél, mely esetében eleve fennállónak kell tekinteni az a feltételt, hogy a kisajátítással biztosított tevékenység közösségi előnyei a tulajdon elvonásával okozott kárt jelentősen meghaladják.

Bővül a környezetvédelmi kisajátítási jogcímek köre a település élhetőségét elősegítő és az egészséges környezethez való jog minél teljesebb érvényesülését lehetővé tevő kisajátítási jogcímmel.

A 10. §-hoz

A törvény lehetővé teszi, hogy abban az esetben, ha állami vagy önkormányzati tulajdonban álló, és közérdekű cél megvalósítására felhasznált ingatlan tulajdonjogát harmadik személy vitatja, az állam (önkormányzat) előzetesen kérje a kisajátítási hatóságtól annak megállapítását, hogy abban az esetben, ha a harmadik személy pert nyerne, az ingatlannak a közérdekű cél érdekében történő kisajátításának feltételei (jogalapja) fennállnának-e, illetve hogy körülbelül mekkora mértékű kártalanítási összeg kifizetése lenne szükséges.

Az előzetes eljárás a jogalap tekintetében azt tisztázza, hogy a határozat kiadásakori körülmények alapján van-e elvi lehetőség arra, hogy ha az ingatlant a harmadik személy megszerezné, akkor az ingatlan kisajátítás által ismét az állam (önkormányzat) tulajdonába kerüljön és megvalósulhasson ott a közérdekű beruházás. Így az előzetes állásfoglalás birtokában eldönthető, hogy érdemes-e az adott ingatlanon a költséges beruházások megvalósításának folytatása a tulajdoni per alatt is.

Az előzetes eljárás - néhány eltéréssel - a kisajátítási eljárás általános szabályai szerint zajlik le annak érdekében, hogy az eljárás eredménye (az előzetes állásfoglalás) minél teljeskörűbben legyen felhasználható a később indított kisajátítási eljárásban és minél kevesebb esetben kelljen azt a kisajátítási eljárásban megváltoztatni.

A jogalap vizsgálata az egész ingatlan (vagyis egész önálló helyrajzi számú ingatlan) kisajátítását feltételezve történik, ugyanis egyrészt ezekben az esetekben nem életszerű az, hogy az ingatlannak csak egy részét venné vissza az állam, másrészt belátható, hogyha a kisajátítás jogalapja az egész ingatlan kisajátítása esetére megáll, akkor - mint többen a kevesebb - az irányadó lehet a részleges kisajátítás esetére is. Ehhez jelzendő, hogy értelemszerűen egész ingatlan kisajátításának minősül az az eset is, mikor - annak megosztási szándéka nélkül - úgy kérik az ingatlan kisajátítását, hogy annak a kisajátítást kérő is résztulajdonosa. Ebből következőleg a jelen esetben, ha az állam vagy önkormányzat - az igénylő részleges pernyertessége folytán - résztulajdonosként még megmaradna az ingatlanban, akkor is egész ingatlan kisajátítását kell kérnie (vagyis a kisajátítás tulajdonképpen tulajdoni hányadokra történne, de fizikai értelemben az egész ingatlanra). Mindezek alapján az az indokolt, hogy a kisajátítás jogalapjának a vizsgálata az egész ingatlan kisajátítását feltételezve történjen.

Az előzetes eljárásban a kisajátítás azon feltételét, hogy a kisajátítást kérő megpróbálkozott-e az ingatlan tulajdonjogának adásvétel útján való megszerzésével [a kisajátításról szóló 2007. évi CXXIII. törvény (a továbbiakban: Kstv.) 3. § (1) bekezdés b) pont], értelemszerűen nem kell vizsgálni, mert a tulajdoni per folyamatban léte alatt az ingatlan még az állam (önkormányzat) tulajdonában áll.

Az előzetes eljárás szabályai nagyrészt megegyeznek a rendes kisajátítási eljáráséval annak érdekében, hogy az annak alapján hozott döntés minél megalapozottabb legyen (kérelem mellékletei, szakértő kirendelése, tárgyalás tartása, és ennek alapján a kisajátítás jogalapja, valamint a kártalanítás összegszerűsége tekintetében döntés).

Azonban a rendes kisajátítási eljáráshoz képest néhány eltérés is indokolt.

Így sajátos szabályként érvényesül az, hogy ezen előzetes eljárásban csak az ingatlan tulajdonosa és a perindító személy ügyfél, ugyanis ebben az előzetes fázisban - és főleg a kisajátítás jogalapja tekintetében - ezen személyek az érdekeltek.

A törvény építési tilalom törvény erejénél fogva történő meghatározásával kizárja, hogy miközben zajlik az előzetes eljárás, illetve azt követően a kisajátítási eljárás, az - esetleg „tulajdonossá váló” - igénylő maga építkezzen az adott ingatlanon, ugyanis ezzel a kártalanítás összegét jelentősen megnövelhetné, miközben - ha az előzetes eljárás alapján a kisajátítás jogalapja fennáll - az ingatlant az állam rövid időn belül visszaszerzi. Ugyanakkor a közérdekű beruházások előrehaladása érdekében ez a tilalom értelemszerűen nem érvényesül az állammal szemben, így a beruházások folytatódhatnak addig, amíg az állam egyébként építkezni jogosult az ingatlanon (vagyis amíg annak tulajdonosa).

A törvény az igénylő jogait is figyelembe veszi, ugyanis arra az esetre, ha az igénylő megnyeri a pert, és az állam 60 napon belül nem indítja meg a kisajátítási eljárást, akkor az építési tilalmat az ingatlanügyi hatóságnak hivatalból törölnie kell. A 60 nap biztosítása azért szükséges, mert a Kstv. 3. § (2) bekezdés a) pontja alapján a tulajdonosnak 30 napja van arra, hogy elfogadja az adásvételi ajánlatot, és ennek sikertelensége esetén tud az állam kisajátítási eljárást indítani).

Ha az állam időben megindítja a kisajátítási eljárást, az építési tilalom a kisajátítási eljárás végéig fennmarad. A kisajátítási eljárások 2013. július 1-jei törvénymódosítással történt gyorsítása folytán az építési tilalom időben nem áll fenn olyan sokáig, hogy az igénylőt túlzottan megterhelje, ugyanakkor a gazdaságosság és ésszerűség érdekében e tilalom biztosítja azt, hogy az immár tulajdonos igénylő - számítva az ingatlan „visszasajátítására” - beruházásokat eszközöljön (növelve így a kártalanítási összeget) vagy éppen a már felépített épületek lebontásába fogjon.

Ugyanakkor, ha a tulajdoni per nem az igénylő pernyertességével zárul, akkor az államnak gondoskodnia kell arról, hogy ez a féloldalas (az államot nem kötő) építési tilalom az ingatlan-nyilvántartásból törlésre kerüljön annak érdekében, hogy az ingatlan-nyilvántartás ne tartalmazzon olyan tilalmat, melyre okot adó körülmény (az eljárás folyamatban léte) már nem áll fenn.

Az előzetes eljárás tárgya csak a jogalap és az összegszerűség megállapítása, vagyis tényleges kisajátítás nem történik. Ebből következően a Kstv. rendelkezéseiből értelemszerűen nem kell alkalmazni pl. a kisajátításról való érdemi - tulajdonosváltozást eredményező - döntésre, a csereingatlanra, a kártalanítási összeg megfizetésére, a birtokba bocsátásra vonatkozó rendelkezéseket.

A törvény emellett szabályozza azokat a kifejezett eltéréseket, melyekre az eljárás sajátosságából fakadóan szükség van, illetve amelyek nem dönthetőek el egyértelműen annak alapján hogy az eljárás tárgya a kisajátítás feltételeinek hipotetikus megállapítása (ilyen kivételek közé tartozik az, hogy pl. az előzetes eljárás megindítását nem kell az ingatlan-nyilvántartásban feljegyezni és ahhoz nem kapcsolódik elidegenítési tilalom sem, nem kell a kártalanítási összeg rendelkezésre állásáról nyilatkozni, nem kell a kisajátítási eljárásra irányadó szigorú hiánypótlási szabályokat sem alkalmazni, és a kisajátítási hatóság döntését nem kell a földhivatallal közölni mert az előzetes eljárásban nem kerül sor tényleges kisajátításra).

A kisajátítás jogalapjának feltételezett fennállását és a kártalanítási összeg nagyságát a kisajátítási hatóság határozatban állapítja meg (előzetes állásfoglalás). Mivel a későbbi kisajátítási eljárás sikerének alapvető feltétele, hogy a kisajátítás jogalapja fennáll-e, ezért az előzetes állásfoglalás jogalapra vonatkozó része tekintetében a törvény már az előzetes eljárásban biztosítja a teljeskörű jogorvoslatot annak érdekében, hogy annak során minden releváns kérdés tisztázódni tudjon. Így ha ezen előzetes eljárás végén jogerősen és adott esetben a bíróság által is alátámasztottan születik döntés arra vonatkozólag, hogy a jogalap fennáll, a később indított kisajátítási eljárásban már - ha az előzetes állásfoglalás kiadáskori körülmények egyébként nem változtak meg - nagy biztonsággal meg fog állni a kisajátítás jogalapja és az érdemben nem lesz vitatható.

A kártalanítás összegszerűsége tekintetében az előzetes állásfoglalás tájékoztató funkciót tölt be, így azzal szemben külön jogorvoslatot biztosítani szükségtelen. A törvény ugyanakkor biztosítja a jogorvoslathoz való jog érvényesülését akkor, mikor előírja, hogy ha a tényleges kisajátítási eljárásban a kisajátítási hatóság felhasználná a kártalanítási összeg megállapítása tárgyában beszerzett bizonyítékokat (elsősorban a szakértői véleményt), akkor a tényleges kisajátítási eljárásban hozott döntés ezen részével szemben teljeskörű jogorvoslatnak van helye.

A jogalap tekintetében az előzetes állásfoglalás célja az, hogy az igénylő személy tulajdonszerzése esetén megindított kisajátítási eljárásban (tényleges kisajátítási eljárás) a kisajátítási hatóság a jogalap tekintetében a döntést alapvetően az előzetes állásfoglalásban foglaltakra alapíthassa, lehetővé téve így a kisajátítási eljárás gyorsabb lefolytatását.

A törvény meghatározza az előzetes állásfoglalás hatályossági idejét is annak érdekében, hogy csak a viszonylag friss előzetes állásfoglalást lehessen ilyen módon felhasználni a tényleges kisajátítási eljárásban, nagyban elősegítve ezzel a tényleges kisajátítási eljárás minél gyorsabb lefolytatását.

Az előzetes állásfoglalás abban segíti elő az ingatlan tulajdonjogának visszaszerzésére indított kisajátítási eljárás (tényleges kisajátítási eljárás) gördülékeny lefolytatását, hogyha a tényleges kisajátítási eljárásban is fennállnak azok a körülmények, melyek a feltételes állásfoglalás alapjául szolgálnak és nincs szükség egyéb bizonyíték beszerzésére sem, a jogalap tekintetében a kisajátítási hatóság a döntését az előzetes állásfoglalásban foglaltakra alapítottan hozza meg. Így a tényleges kisajátítási eljárásban ebben az esetben nem szükséges a jogalap tekintetében ismét lefolytatni az előzetes eljárásban már lefolytatott bizonyítást. Jelzendő, hogy mivel az előzetes eljárás során értelemszerűen nem került sor annak vizsgálatára, hogy a kisajátítást kérő megpróbálkozott-e az ingatlan tulajdonjogának adásvétel útján való megszerzésével [Kstv. 3. § (1) bekezdés b) pont], ennek vizsgálata a tényleges kisajátítási eljárásban természetesen nem mellőzhető.

Azáltal, hogy a tényleges kisajátítási eljárásban vizsgálni kell, hogy az előzetes állásfoglalásban figyelembe vett körülmények alapján a kisajátítás joglapja a tényleges kisajátítási eljárás idején is fennáll-e, a törvény kielégíti az alkotmányos követelményeket is, mert biztosítja azt, hogy a tényleges kisajátítási eljárásban is az akkor fennálló körülmények vizsgálata alapján kerüljön sor a kisajátítás jogalapjának a megállapítására.

A törvény biztosítja, hogy az előzetes eljárás megindítását követően az állam által elvégzett beruházások értékét az igénylő a tulajdonszerzését követően indított kisajátítási eljárásban ne követelhesse az államtól, mert enélkül az állam így kétszeresen kellene, hogy a beruházás értékét megfizesse (egyszer a beruházás, másszor pedig a kártalanítás fejében).

A 11-13. §-hoz

A központi költségvetés bruttó adósságának több mint 41%-a devizaadósság, ami az adósság kezelését megnehezíti, az árfolyamok változásai miatt az adósság alakulását nehezebben kiszámíthatóvá teszi. Több eszközzel törekedni kell arra, hogy az államadósságon belül az aránya deviza adósságról a hazai fizetőeszközben, forintban kifejezett adósság felé tolódjon el. Ezt a folyamatot segíti elő a kizárólag természetes személyek által megnyitható Stabilitás Megtakarítási Számlák (továbbiakban: SMSZ) bevezetése. Az új megtakarítási formához kapcsolódó értékpapírszámlán kizárólag EGT tagállam által kibocsátott, forintban denominált állampapír tartható nyilván. A számlán elhelyezett összeg a befizetés időpontjában megszerzett jövedelemnek minősül, az után SZJA fizetési kötelezettség keletkezik, azonban az adóalap mértékét a befizetés és a pénz felvétele közt eltelt idő szerint kell meghatározni, ami a felvett összeg 200%-tól (3 éven belüli felvét) 0%-ig (5 év után) terjedhet.

A megtakarítási forma bevezetése érdekében módosítani kell a Magyarország gazdasági stabilitásáról szóló 2011. évi CXCIV. törvényt.

A törvény új címmel és rendelkezésekkel egészíti ki a Magyarország gazdasági stabilitásáról szóló 2011. évi CXCIV. törvényt. Meghatározza, hogy Stabilitás Megtakarítási Számlát kizárólag befektetési tevékenységet végző hitelintézet vezethet. Számlavezetése kizárólag természetes személy köthet szerződést a hitelintézettel, s a törvény a szerződésre írásbeliséget köt ki.

A számlanyitással egyidejűleg legalább 5 millió forint befizetést kell teljesíteni. Ugyanarra a megtakarítási számlára csak egy alkalommal lehet befizetést teljesíteni, ugyanakkor nem zárja ki a törvény, hogy ugyanaz a természetes személy akár több SMSZ-t is nyisson.

Az SMSZ stabilitás megtakarítási értékpapírszámlából és stabilitás megtakarítási pénzszámlából áll. A pénzszámlán csak a számlatulajdonos által befizetett vagy átutalt pénz, a befektetési eszközök értékesítéséből származó ellenérték, és az értékpapírszámlán nyilvántartott befektetési eszközök hozama kerülhet jóváírásra.

A stabilitás megtakarítási értékpapírszámlán kizárólag a pénzszámla egyenlegének fedezete mellett adott megbízás teljesítéséből származó, dematerializált állampapír írható jóvá, mely csak a Magyar Állam, illetőleg az Európai Gazdasági Térség más tagállamában kibocsátott, forintban jegyzett állampapír lehet.

A számlán elhelyezett összeg - függetlenül attól, hogy a jövedelem korábbi megszerzéséhez kapcsolódóan az adót megfizették-e - a befizetés időpontjában megszerzett jövedelemnek minősül valamennyi közterhet vagy közteherhez kapcsolódó egyéb kötelezettséget, jogkövetkezményt megállapító jogszabály szempontjából. A törvény előírja azt is, hogy a jövedelmet - nemzetközi szerződés eltérő rendelkezése hiányában - belföldről származó jövedelemnek kell tekinteni, a jövedelem megszerzőjét pedig - ha csak ennek ellenkezőjét ő maga nem bizonyítja, vagy nemzetközi szerződés eltérően nem rendelkezik - e jövedelem tekintetében belföldi személynek kell tekinteni.

Az ilyen módon, megdönthetetlen törvényi vélelem alapján a befizetés napján megszerzett jövedelem (valamint az állampapír hozama, vagy az állampapírral végzett ügylet nyeresége) után SZJA fizetési kötelezettség (16%) terheli a befizetőt, amely azonban csak akkor keletkezik, ha a befizetett összeget az SMSZ-ről felveszi. Az adóalapot az SMSZ-ről teljesített kifizetés összege alapján kell meghatározni, akkor is, ha az, vagy annak egy része a befektetésen elért hozamból (kamat, ügyleti eredmény) származik, mivel ezen összegek után is e különös szabályok szerint kell az adót megállapítani és megfizetni.

Az adóalap pontos meghatározásakor figyelembe kell venni az SMSZ-re teljesített befizetéstől eltelt időt. Ha az összeg felvétele és a befizetés között 3 évnél kevesebb telt el, az adóalap a tényleges kivét 2-szerese, ha ugyanakkor több, mint 5 év telt el a befizetés óta, az adóalap a kivét 0%-a. (Három éven túl, de négy éven belüli pénzfelvétel esetén a kiutalt összeg 100%-a, négy éven túli, de 5 éven belüli kiutalás esetén 50%-a képez adóalapot.) Az adó tényleges alapját tehát az SMSZ-ről felvett összeg (és az eltelt idő által meghatározott adóalap módosítás) képezi, függetlenül attól, hogy az befizetésből, vagy az állampapír hozamából, az állampapírral végzett ügylet eredményéből származik.

Egy SMSZ-re csak egy alkalommal lehet befizetést teljesíteni, így egyértelműen meghatározható minden esetben a kifizetés és befizetés közt eltelt idő. Nem tiltja a törvény, hogy a befizetett összeg (és annak esetleges hozama) részletekben kerüljön felvételre a számláról, ilyen esetben minden alkalommal külön-külön kell az adóalapot megállapítani. A törvény szerinti adófizetési kötelezettségen túl más közteher az SMSZ-re befizetett jövedelmet nem terheli. Előírja ugyanakkor a törvény, hogy e rendelkezésre tekintettel nincsen helye korábban bevallott adó önellenőrzésének, vagy a korábban levont, megfizetett adó vagy adóelőleg visszaigénylésének.

A Stabilitás Megtakarítási Számlán jóváírt jövedelmet, és az értékpapírok hozamát, az értékpapírokkal végzett ügyletek nyereségét terhelő SZJA-t az SMSZ-t vezető hitelintézet állapítja meg, vonja le, és fizeti meg az állami adóhatósághoz. A bevallást is a hitelintézet nyújtja be az állami adóhatósághoz, s ebben magánszemélyhez nem köthető kötelezettségként, bruttó módon ad számot ezen adókötelezettségről.

A számlatulajdonos halála esetére írásban egy vagy több kedvezményezettet jelölhet, ilyen esetben az SMSZ-en lévő követelés, értékpapír nem képezi a hagyaték részét. Ha a Stabilitás Megtakarítási Számláról kifizetés a kedvezményezett, vagy örökös részére történik, a kedvezményezettet, illetve örököst az SMSZ-re vonatkozó különös SZJA kötelezettség tekintetében számlatulajdonosnak, a számlatulajdonos befizetését a kedvezményezett, illetve örökös befizetésének kell tekinteni. A Stabilitás Megtakarítási Számláról a kedvezményezettnek, örökösnek teljesített kifizetést ezen felül más fizetési kötelezettség nem terheli. Az SMSZ-t vezető hitelintézet a számlatulajdonos befizetéséről, valamint a részére a Stabilitás Megtakarítási Számláról teljesített kifizetésről külön jogszabályban meghatározott tartalommal igazolást állít ki és bocsát a számlatulajdonos részére, valamint az SMSZ megnyitásáról, az arra történt befizetésről - a számlatulajdonos azonosítása nélkül - adatot szolgáltat az állami adóhatóság részére.

A rendelkezés továbbiakban az adópolitikáért felelős miniszter számára adott felhatalmazó rendelkezéssel egészíti ki a Gst.-t, amely szerint a miniszter rendeletben állapítja meg az SMSZ vezetésének, az SMSZ-re történő befizetés, valamint az onnan történő kifizetésről kiállítandó igazolásnak- és a hitelintézetek által az SMSZ megnyitásáról és az arra történt befizetésről teljesítendő adatszolgáltatás részletes szabályait.

A 14. §-hoz

A személyi jövedelemadóról szóló 1995. évi CXVII. törvény (a továbbiakban: Szja. törvény) az étkezési Erzsébet-utalványra nézve tartalmazza a melegkonyhás vendéglátóhelyi szolgáltatások igénybevételének lehetőségét, a törvény az Szja. törvénnyel kapcsolatos korrekciót tartalmaz. A törvény kiegészíti az Erzsébet-utalvány meghatározását, illetve külön nevesíti a gyermekgondozáshoz szükséges termékek beszerzésére és szolgáltatások igénybevételére jogosító utalványt.

A 15. §-hoz

A törvény elismeri az alapítvány jogát ahhoz, hogy a tulajdonában álló gazdasági társaságokon és a nonprofit szervezeteken túl más gazdálkodó szervezetekkel is együttműködhessen a feladatai ellátása érdekében. A szerződéses viszonyok létrehozása az együttműködő szervezetek oldalán nem keletkeztet közfeladat-ellátási kötelezettséget.

A szociális üdültetés, a szociális étkeztetés és valamint a gyermek- és ifjúságvédelmi programok infrastrukturális hátterének lehetőségeit az állam a rendelkezésére álló költségvetési és az uniós források felhasználásával támogatja. Ennek értelmében a törvény kimondja, hogy az állam elősegíti a program helyszínéül szolgáló ingatlanegyüttes bővítését, illetve további szállodák és táborhelyek létrehozását, működtetését.

A 16. §-hoz

A törvény szövegcserés módosítását tartalmazza.

-----STARTING---POINT---VEGE---

A 17. §-hoz

A törvény hatályba léptető rendelkezését tartalmazza.

A 18. §-hoz

Sarkalatossági záradékot tartalmaz.