2014. évi XXXVI. törvény indokolása

egyes oktatási tárgyú törvények módosításáról

-----STARTING---POINT---ALTALANOS--- 

A sajátos nevelési igényű, a beilleszkedési, tanulási, magatartási zavarral küzdő, eltérő fejlődésű és más kiemelt figyelmet igénylő gyermekek, tanulók, pedagógiai szakszolgálati ellátása során döntő jelentősége van a gyermek szakszolgálati és szakszolgálaton kívüli (egészségügyi, szociális stb.) ellátási előzményei ismeretének, vagyis annak, hol, mikor, milyen ellátásban részesült az érintett, ott a szakemberek milyen megállapításokat tettek, milyen véleményt fogalmaztak meg. Eddig mindezek kezelése esetleges volt, akár egy iskolaváltás során is előfordulhatott, hogy ezek az információk elvesztek, ha a szülők vagy az előző iskola nem közölték azokat az új iskolával vagy pedagógiai szakszolgálati intézményekkel. Ezen problémák kiküszöbölését célozza az Integrált Elektronikus Nyomonkövető Rendszer (a továbbiakban: INYR) bevezetése. Az INYR olyan szenzitív adatokkal is dolgozik majd, amelyek kezelése csak törvényi felhatalmazás alapján történhet, ezért van szükség a nemzeti köznevelésről szóló 2011. évi CXC. törvény (a továbbiakban: Nkt.) módosítására.

Ezen kívül a módosítás a közalkalmazottak jogállásáról szóló törvény módosításával összefüggésben változtat a pedagógiai szakszolgálati intézményben pedagógus-munkakörben foglalkoztatottak munkaidő beosztási szabályain, oly módon, hogy a nevelési-oktatási intézményekben pedagógus-munkakörben foglalkoztatottakkal egyező szabályozást vezet be esetükben.

A törvény elősegíti továbbá Magyarország Alaptörvénye X. cikk (3) bekezdésének érvényesülését. Az Alaptörvény szerint „a felsőoktatási intézmények a kutatás és a tanítás tartalmát, módszereit illetően önállóak, szervezeti rendjüket törvény szabályozza. Az állami felsőoktatási intézmények gazdálkodási rendjét törvény keretei között a Kormány határozza meg, gazdálkodásukat a Kormány felügyeli”. Ennek megfelelően meg kell teremteni a megfelelő viszonyt egyrészről a kutatás és oktatás szabadságának biztosítása érdekében fontos akadémiai autonómia, másrészről a közpénzekkel való professzionális gazdálkodás és szervezeti menedzsment között. Fontos, hogy a kutatás és oktatás szabadsága körében megvalósulhasson az intézmények önkormányzati jellegű működése a választott testületeken és a választott rektoron keresztül, de okulva az elmúlt 20-25 évnek az egyetemi autonómia kiterjesztő értelmezéséből eredő negatív tapasztalatain, legalább ugyanilyen fontos, hogy biztosított legyen az esetenként több tízmilliárdos költségvetéssel és több ezer dolgozóval működő intézmények felelős, átlátható és professzionális gazdálkodása, az erre a feladatra kiválasztott, felkészült és a Kormány által kinevezett professzionális menedzsereken, azaz a kancellárokon keresztül.

A Mozgássérültek Pető András Nevelőképző és Nevelőintézete által folytatott képzés a központi idegrendszer károsodása következtében mozgássérült személyek helyreállító nevelését szolgálja. A világhírű Pető módszer alkalmazásával az intézmény komoly hazai és nemzetközi sikereket ér el ezen tevékenysége, valamint a konduktorképzés területén.

Az állami finanszírozás hatékonyságának növelését a jelenlegi szabályozási környezetben az teremtheti meg, ha az intézmény közvetlen állami fenntartásba kerül. Ez a többi állami fenntartású intézménnyel azonos módon biztosítja a főiskola magyar állami ösztöndíjas helyeit, a köznevelési intézmény (iskola, óvoda, szakszolgálat stb.) pedig gyakorlóiskolai státusba kerül, mely nem csak az állami finanszírozást, hanem a felsőoktatási gyakorlóhelyeknek biztosítható speciális többletforrások lehetőségét is biztosítja, erre ugyanis az igen speciális körülmények között, magas konduktori létszámmal működő intézetnek mindenképpen szüksége van.

A törvénymódosítás a sportegészségügy és a sporttudomány területein jelentkező legfontosabb feladatok közötti kapcsolat intézményes megerősítése céljából egy új, önálló, egyetemi szintű sporttudományi képzést folytató állami felsőoktatási intézmény létrehozását kezdeményezi, mely a Semmelweis Egyetem Testnevelési és Sporttudományi Karának önállóvá válásával jön létre. Az új intézmény magában foglalja majd a jelenlegi Országos Sportegészségügyi Intézet (OSEI) egyes - nem betegellátást végző - egységeit, valamint a sporttudományhoz és a sportegészségügyhöz kapcsolódó egyes kutatási tevékenységeket is.

A sporttudományi, felsőfokú képzési, valamint továbbképzési intézményi feladatokat, továbbá a sportegészségügyi feladatokat és az ezekhez kapcsolódó kutatási feladatokat komplex módon összefogó új szervezet sportcélú közfeladatait tekintve egyedülálló európai és világszinten egyaránt. Az élsport és az élutánpótlás-nevelés szakmai programjainak érvényesülését biztosító felkészülési és versenyeztetési feladatok segítése, megalapozása mellett a szabadidősport és a diák-hallgatói sport szakmai programjainak fellendülése is várható az új intézmény működésétől, szolgáltatásaitól, ami összességében a sportban kitűzött tömegesítés megvalósítását szolgálja annak valamennyi közvetlen és közvetett pozitív hatásával.

A törvény ezen túl számos más a jogszabály tartalmi koherenciáját szolgáló, a jogalkalmazást egyszerűsítő, egységes értelmezést előmozdító változtatási kezdeményezést is tartalmaz.

-----STARTING---POINT---RESZLETES---

Az 1. §-hoz

A módosítás a pedagógiai szakszolgálati intézményekben pedagógus-munkakörben foglalkoztatottak számára is biztosítja az évi 25 munkanap pótszabadságot, ezzel egyidejűleg a nemzeti köznevelésről szóló törvény fogalomhasználatához igazítja a Kjt. már elavult szövegét.

A 2. §-hoz

Az 1. §-ban megfogalmazott módosításhoz kapcsolódóan a felhatalmazó rendelkezést is pontosítani kell.

A 3. §-hoz

A pótszabadság év közbeni megadása miatt rendelkezni kell átmeneti szabályokról is, hogy egyértelmű legyen az idei évben kiadható pótszabadság mennyisége.

A 4. §-hoz

Adatkezelésre vonatkozóan előírást csak törvényi szinten lehet megfogalmazni, ezért szükséges, hogy az INYR működtetése érdekében a pedagógiai szakszolgálati intézmény részéről kezelhető adatok köre kiegészüljön.

Az 5. §-hoz

A pedagógiai szakszolgálati ellátásokat nem kizárólag a köznevelés rendszerében jogviszonnyal rendelkező (tehát óvodás, iskolás) gyermekek, tanulók veszik igénybe. Egyes pedagógiai szakszolgálatokat (pl. korai fejlesztés, gyógypedagógiai tanácsadás) lényegében már a születés pillanatától nyújtja a köznevelési rendszer részeként működő pedagógiai szakszolgálati intézményrendszer. Emiatt és azért, mert az INYR-ben történő adatkezeléshez, nyilvántartáshoz szükség van azonosító számra, oktatási azonosítót kell, hogy kapjanak azok is, akik köznevelési intézménnyel jogviszonyban nem állnak, de pedagógiai szakszolgálati ellátást igénybe vesznek.

A 6. §-hoz

E szakasz definiálja az INYR-t, meghatározza az adatkezelőt, továbbá kimondja, hogy kik kötelesek adatokkal feltölteni a rendszert és kik ismerhetik meg az ott nyilvántartott adatokat.

Itt tesz eleget a törvény az információs önrendelkezési jogról és az információszabadságról szóló 2011. évi CXII. törvényben meghatározott célhoz kötöttség elve érvényesülésének.

A 7. §-hoz

Az adattakarékosság elvének megfelelően szabályozza az INYR működtetése céljának eléréséhez feltétlenül szükséges adatok körét.

A 8. §-hoz

A pedagógiai szakszolgálati intézményekben pedagógus munkakörökben alkalmazott pedagógusokra a nevelő-oktató munkát végzőket megillető pótszabadság jogintézménye nem terjedt eddig ki, azonban a korábbi önkormányzati fenntartók széles köre a pedagógiai szakszolgálati intézmények esetében saját jogértelmezésükkel a pótszabadságot a pedagógiai szakszolgálati intézményekben foglalkoztatottak esetében is alkalmazták. Ebből kifolyólag a Klebelsberg Intézményfenntartó Központ által 2013. szeptember 1. napjától (az új struktúrájú pedagógiai szakszolgálati intézmények létrejöttétől) történő helyes jogalkalmazást a pedagógiai szakszolgálati intézményekben foglalkoztatott pedagógusok veszteségként élték meg, sok szakember el is hagyta a köznevelési rendszert. A kialakult probléma komplex megoldást kíván, ezért nem elég a pótszabadságra való jogosultságot megadni a pedagógiai szakszolgálati intézményekben, hanem indokolt más tekintetben is a nevelési-oktatási intézményekkel egyező szabályozás kialakítása. Így a kötött munkaidő bevezetése, valamint ezzel összefüggésben az ellátandó feladatoknak az egyes munkaidő részekre való beosztásának a felülvizsgálata.

A 9. §-hoz

A pedagógus előmeneteli rendszer része az a merőben új jogosultság, hogy az öregségi nyugdíjkorhatárt öt éven belül elérő pedagógus, óvodai dajka választása szerint csökkentett munkaidőben dolgozhat. Illetménye, munkabére pedig csak a munkaidő-csökkentés mértékének ötven százalékával csökken. E rendelkezés népszerű, számos kérelem érkezik e körben az állami és önkormányzati fenntartású köznevelési intézmények vezetőihez. Az elmúlt időszak gyakorlati tapasztalatai alapján megállapítható, hogy előfordul egy nevelőtestületben akár több ilyen igény tanítási év közben történő bejelentése, és ez ellátási zavarokat okozhat a tanítási év befejezéséig, hiszen az igény teljesítése okán kieső tanítási órákat mással kell elláttatnia a munkáltatónak, azonban ez tanítási évben egy váratlan bejelentés okán nehézségekkel jár. Ennek kiküszöbölésre kerül meghatározásra az az új szabály, hogy a munkáltató a csökkentett munkaidőben történő foglalkoztatásra irányuló kérésnek csak akkor köteles eleget tenni, ha azt a nevelési, a tanítási év vagy a tanítási év első félévének befejezését megelőző hatvan nappal korábban közli a pedagógus, az óvodai dajka a munkáltatóval.

A módosítás kezel egy másik problémát is, szabályozza a köznevelési intézményvezetői munkakör átmenetileg történő megüresedése esetében a helyettesítő pedagógus munkaidejét. Nyilvánvalóan méltánytalan, ha egy hosszabb betegállomány vagy gyermekgondozási szabadság miatt tartósan távollévő intézményvezetőt helyettesítő, esetleg az intézményvezető-helyettesi óraszámban tart órákat foglalkozásokat a helyettesítés teljes ideje alatt. Ennek a kezelése a törvény alapján, hogy a tízedik munkanap után a helyettesítőre már az intézményvezetői óraszám vonatkozna.

A 10. §-hoz

Az Nkt. 68. § (1) bekezdésének módosítása a párhuzamos szabályozás kiiktatását célozza. A törvény több helyen is szabályozza, hogy kiknek, mely szervezeteknek, közösségeknek, személyeknek a véleményét kell kikérni az intézményvezető megbízása előtt. Ezt a 68. § (1) bekezdésében nem indokolt, illetve az értelmezést zavaró megismételni, ezért ebből a rendelkezésből el kell hagyni.

A 11. §-hoz

A tanulók fizikai állapotát, edzettségét csak azokon az évfolyamokon lehet mérni, vizsgálni, ahol a testnevelés tantárgy oktatása egyáltalán folyik, hiszen pl. egy kizárólag érettségi utáni szakképzést folytató iskolában lehet, hogy nincs is a nevelőtestületben olyan testnevelő tanár, aki a méréseket el tudná végezni.

A 12. §-hoz

A rendelkezés a nemzetiségi önkormányzat egyetértési jogára vonatkozó szabályozás értelemszerű pontosítása. Nem indokolt, hogy a nemzetiségi önkormányzat egyetértési joggal rendelkezzen olyan településen működő köznevelési intézményi tagintézménye vonatkozásában, ahol egyáltalán nem folyik az adott nemzetiség nevelés-oktatása. Ugyanis amiatt, hogy a településen működő iskola nem önálló, hanem egy másik településen székhellyel rendelkező többcélú köznevelési intézmény tagintézménye, amely köznevelési intézmény valamely feladat-ellátási helyén folyik nemzetiségi nevelés-oktatás, nem szükséges a generális egyetértési felhatalmazó rendelkezést ilyen formában fenntartani.

A 13. §-hoz

Az INYR bevezetéséhez szükséges részletszabályok megalkotására vonatkozó felhatalmazó rendelkezés.

A 14. §-hoz

A szövegcserés módosítások a szövegpontosításokra irányulnak.

A 15. §-hoz

A köznevelési intézmények jogi státuszának az államháztartásról szóló 2011. évi CXCV. törvénnyel való koherenciáját biztosító rendelkezés.

A 16. §-hoz

A felsőoktatási intézmények részeként, illetve a felsőoktatási intézménnyel kötött megállapodás alapján működő kollégiumok, diákotthonok státusát érintő szabályozás pontosítása.

A 17. §-hoz

A kancellári rendszer bevezetésével összefüggésben a rektorválasztás szabályai pontosításra kerülnek, növelve ezzel a felsőoktatási intézmény oktatási, kutatási és tudományos autonómiáját.

A 18. §-hoz

A kancellári rendszer bevezetésével kapcsolatosan a rektor és a kancellár jogkörét, hatáskörét állapítja meg, világosan rögzítve, hogy a rektor felelős a felsőoktatási intézmény szakszerű, alaptevékenységnek megfelelő működéséért, ennek keretében gyakorolja az oktatói, kutatói, illetve tanári munkakörben foglalkoztatottak feletti munkáltatói jogokat, ami hagyományosan garantálja az oktatási, kutatási és művészeti alkotómunka szabadságát.

A 19. §-hoz

A sokmilliárdos, esetenként több tízmilliárdos költségvetéssel működő intézmények professzionális menedzsmentjének és gazdálkodásának kialakítása, fejlesztése, a közpénzekkel való felelős, hatékony és elszámoltatható gazdálkodás biztosítása érdekében régóta megoldandó kérdés a magyar felsőoktatásban.

A kancellár jogköreit illetően néhány olyan kulcsmomentum van, amely a megfelelő feladatellátás érdekében mindenképpen hozzárendelendő a pozícióhoz. Egyrészt megalapozott az igény, hogy a költségvetési intézmény egészére vonatkozóan minden, a szervezetébe tartozó munkatárs (tehát az elsődlegesen nem oktatási, kutatási feladatokat ellátó szervezeti egységek közalkalmazottai) felett ne csak a szakmai felügyeletet, hanem a munkáltatói jogokat is a kancellár gyakorolja. A munkáltatói jogkör a kancellár részéről az ésszerű működés érdekében részben vagy egészben tovább delegálható. Másrészt indokolt, hogy a rektornak és a szenátusnak az intézmény gazdálkodását érintő, vagy gazdasági következménnyel járó stratégiai döntései és intézkedései érvényességéhez, hatályba lépéséhez szükséges legyen a kancellár egyetértése (ellenjegyzése).

A kancellár nem egy megerősített jogkörökkel rendelkező gazdasági főigazgató - ezt a magasabb vezetői pozíciót a törvény megtartani rendeli - hanem az intézmény működtetéséért felelős felsővezető menedzser. Így a kancellári pozíció betöltéséhez szükséges feltételek kialakítása esetén - a gazdasági élet más területein bevett gyakorlathoz hasonlóan - a hozzáértés, az alkalmasság, a kompetencia és a tapasztalat oldaláról kell megközelíteni az alkalmasságot. A kancellár az általa irányított szervezet útján köteles gondoskodni a jogszabályoknak megfelelő pénzügy-szakmai kompetencia biztosításáról.

A kancellárok esetében számos jogosítvány biztosítása indokolt a fenntartó számára. A törvény a központi költségvetési szerveknél szokásos módszert követi: a kiválasztás pályázat útján történik, az adott szerv (ebben az esetben a felsőoktatási intézmény) maga nem működik közre a folyamatban, csak a fenntartó. A kancellár a felsőoktatási intézmény közalkalmazottja, munkáltatója az oktatásért felelős miniszter. A visszahívás jogkörét értelemszerűen a megbízónál szükséges tartani.

A 20. §-hoz

A köznevelési intézmények jogi státusának az államháztartásról szóló 2011. évi CXCV. törvénnyel való koherenciáját biztosító rendelkezés. A felsőoktatási intézmény által fenntartott köznevelési intézmények jogállását, működtetését a köznevelés hatályos szabályrendszerével összhangba hozó módosítás, illetve pontosítás. A felsőoktatási intézmények által fenntartott köznevelési intézményekben foglalkoztatottak munkáltatója a rektor.

A 21. §-hoz

A felsőoktatás képzési rendszerében indokolt a gyakorlatorientált képzések egy speciális formájaként a duális képzés lehetőségének bevezetése, szabályozása. A törvény a duális képzést a teljes idejű képzések egyik formájaként határozza meg.

A 22. §-hoz

A törvényi felhatalmazás alapján a felsőoktatási információs rendszerből a korábbinál bővebb körben szolgáltathatóak adatok. Tekintettel arra, hogy az adatok a felsőoktatási információs rendszerben rendelkezésre állnak, ez nagymértékben csökkenti az intézmények egyedi és eseti adatszolgáltatási kötelezettségét.

A 23. §-hoz

A felsőoktatási intézmények átalakulási szabályai körében a szervezeti egységre vonatkoztatott, önálló felsőoktatási intézmény alapításával nem járó kiválás, illetve a kiváló szervezeti egység más felsőoktatási intézményhez történő csatlakoztatás szabályozásának a pontosítása, illetve az államháztartási szabályokkal való harmonizálása.

A 24. §-hoz

A módosítás a kancellár jogintézménye bevezetésére tekintettel válik szükségessé. A nemzeti felsőoktatásról szóló 2011. évi CCIV. törvény (a továbbiakban: Nftv.) - jelen törvénnyel megállapított - 13/A. §-ára tekintettel indokolt a magasabb vezetői körben a kancellár nevesítése. A módosítás egyúttal rendezi a magasabb vezetői megbízással rendelkezők megbízási idejét, így a kancellárét is, valamint a rektor megválasztásának és megbízásának, továbbá a kancellár kiválasztásának, pályáztatásának és megbízásának rendjét.

A 25−27. §-hoz

A magyar állami ösztöndíj feltételei teljesítése során az Nftv. 48/B. § (8) bekezdése szerint az Nftv. 48/A. § a) pontban rögzített kötelezettség a szakváltást nem korlátozza. Az Nftv. 48/B. § (8) bekezdésének jelenleg hatályos szövege szerint „A 48/A. § a) pontjában meghatározott kötelezettség a szakváltást nem korlátozza. Szakváltás esetén a feltételek teljesítése szempontjából az újabb szak képzési ideje irányadó.”.

Az Nftv. a szakváltás fogalmát és az Nftv. 42. § (1) bekezdés a) pontja szerint a képzés megváltoztatásának a hallgatói jogát nem azonosítja, ez a két lehetőség eltérő alapon illeti meg a felsőoktatási képzésben részt vevő személyt. Az Nftv. 42. § (1) bekezdés - a képzésváltás szabályozásával - az Nftv. 48/B. § (8) bekezdése szerinti esetre kínál analógiát, de a magyar állami ösztöndíj mint - a hallgatói jogviszonyt tekintve - járulékos jogviszony feltételei teljesítése szempontjából maradéktalanul nem igazolható az ösztöndíjazottra vonatkoztatott szakváltás lehetőségének és a képzésváltoztatás törvényben szabályozott hallgatói jogának az azonosítása. A felsőoktatási információs rendszer, mint ágazati nyilvántartás a képzésváltás azon fogalmára épült fel, hogy a hallgató a hallgatói jogviszony megszakítása nélkül szakot, szakirányt, munkarendet, képzés nyelvet és telephelyet, finanszírozási formát válthat. A felsőoktatási intézmények és a tanulmányi rendszerek ezt a fogalomhasználatot alkalmazzák. A magyar állami ösztöndíj feltételei teljesítésének nyilvántartásáért felelős szerv eredendően a hallgatói jogviszonyhoz járuló ösztöndíjas jogviszonyon belüli képzésváltást, vagyis a szak, munkarend, nyelv, telephely, finanszírozási forma váltást, továbbá a másik intézménybe történő átvételt a magyar állami ösztöndíj feltételei teljesítése szempontjából kezeli az Nftv. 48/B. § (8) bekezdés szerinti szakváltásként.

A magyar állami ösztöndíj feltételeinek nem teljesítése pénzügyi szankciókhoz kötött, az ösztöndíjas jogviszony túlmutat a hallgatói jogviszonyon, esetlegesen több hallgatói jogviszonnyal párhuzamosan is létezhet, és nem szűnik meg a hallgatói jogviszony, vagy több egymást követő hallgatói jogviszony megszűnésével sem. Ezért a magyar állami ösztöndíj relációjában a szakváltás fogalmát nem lehetséges az Nftv. 42. § (1) bekezdése alapján kizárólag képzésváltásként megítélni, figyelemmel arra, hogy az Nftv. mellett sem a hallgatói szerződés, sem az azt felváltó hallgatói nyilatkozat sem tartalmaz arra vonatkozóan rendelkezést, hogy az Nftv. 48/B. § (8) bekezdésében foglalt szabályt az Nftv. 42. § (1) bekezdés a) pontjában található keretek, és a megszakítás nélküli folyamatos hallgatói jogviszony mellett lehet csak értelmezni, ebből következően az ösztöndíjas számára a szak jogszerű megváltoztatása lehetséges a hallgatói jogviszony megszűnését követő újabb kereszt- általános- vagy pótfelvételi eljárás során történt felvétel és beiratkozás teljesítésével, újabb hallgatói jogviszony létesítésével is.

Az Nftv. 42. § (1) bekezdés b) pontja a hallgatói jogok között határozza meg a képzésváltás lehetőségét a következő megfogalmazásban: „A hallgató kérheti átvételét azonos, illetve másik felsőoktatási intézmény ugyanazon képzési területhez tartozó szakjára.”. Amennyiben az ösztöndíjas és nem kizárólagosan a hallgató törvényben biztosított jogaként értelmezné a jogalkalmazó a képzésváltást, úgy a joggal járó korlátozásokat is érvényesítenie kellene egy olyan ösztöndíjas jogviszonyban, ami nem csak a hallgatói jogviszony idejére jött létre, amit az Nftv. 48/B. § (7) bekezdése több egymást követő hallgatói jogviszonyra tekintettel folyósított állami ösztöndíj jogi kereteként, a hallgatói jogviszony megszűnését követően is fenntartani rendel. Vagyis ez az értelmezés nem engedhető meg, ugyanakkor, ha a szakváltás a magyar állami ösztöndíjasnak - értelemszerűen az elsőként megkezdett felsőfokú tanulmányai befejezését megelőzően megszüntetett hallgatói jogviszonyát követő, de - nem a hallgatói jogviszonyához kötött sajátos lehetőségeként is gyakorolható, úgy az Oktatási Hivatalnak a 248/2012. (VIII. 31.) Korm. rendelet 1. § (1) bekezdés a) pont aa) alpontjában meghatározott visszafizetési kötelezettséget megállapító döntése időpontjával összhangban az Nftv. is terminológiai pontosításra szorul. (A hallgatói, illetve az ösztöndíjas számára biztosított két eltérő lehetőség a hallgatói jogviszony folyamatossága vagy annak hiánya körében tér el, valamint abban, hogy az ösztöndíjas szakváltás nem korlátozódik a már megkezdett képzés képzési területére.)

Amennyiben az ösztöndíjas a képzés befejezése nélkül abbahagyja a szakot és a jogviszonyát meg is szünteti, de a következő felvételi eljárásban felsőoktatási felvételi kérelmet nyújt be és sikeres felvételt követően ismételten hallgatói jogviszonyt létesít, az új hallgatói jogviszony keretében az előző szak képzési területéhez tartozó, vagy azon kívüli szakra egy éven belül történő beiratkozása is megvalósítja a szakváltást az Nftv. hivatkozott szabályai alapján. Ennek folytán továbbra is megmarad annak a lehetősége, hogy a képzési támogatás formájában a felsőoktatási intézmény számára az ösztöndíjasra tekintettel már megfizetett magyar állami ösztöndíj olyan oklevél megszerzését eredményezze, amely az ösztöndíjas választásának megfelelően a jogalkotó által elvárt társadalmilag hasznos hazai munkaviszony alapja lehet. (A visszafizetési kötelezettség előírása nem célja csupán szankciója az Nftv. magyar állami ösztöndíjasokra vonatkozó szabályozásának.) Ezt, a vázolt szabályozási környezet mellett az az elvi alapvetés is indokolja, hogy a kreditrendszerű, többciklusú képzés lehetőségein belül a hallgatói, illetve ösztöndíjas egyéni döntési lehetőségeket, és a magyar állami ösztöndíj feltételeinek teljesítését ezen a módon lehetséges összehangolni.

A módosítás eredményeként a tanulmányok befejezése nélküli hallgatói jogviszony megszűnési időpontjától a soron következő általános feltételi eljárás lefolytatásáig, a beiratkozásig terjedő határozott időszak alatt az Oktatási Hivatal a visszafizetési kötelezettséget a hivatkozott kormányrendeleti szabályozásra tekintettel nem állapítja meg. A hosszabb időtartamot az indokolja, hogy a felvételi eljárást lezáró besorolási és felvételi döntés, illetve ezek jogorvoslata, majd az azt követő felsőoktatási beiratkozás, hallgatói jogviszony létesítés időigényes. Ezek biztonságos, jogszabály szerinti lebonyolítása, az új hallgatói jogviszony felsőoktatási információs rendszerbe történő lejelentése mind szükséges a magyar állami ösztöndíj adminisztrációjához.

A párhuzamosan létesített jogviszony keretében folytatott magyar állami (rész)ösztöndíjas képzés új kötelezettséget teremt, a párhuzamosan kezdett önköltséges képzés pedig a magyar állami ösztöndíjasokra vonatkozó szabályozás értelmezési körén kívül esik.

A módosítás ezen túl rendezi azt a helyzetet, amely abban az esetben áll elő, ha a kötelezett

a) megkezdett tanulmányainak rövid időn -felsőoktatási szakképzési, illetve osztott képzés esetén egy féléven, osztatlan képzés esetén kettő féléven - belüli befejezése folytán jogosult lenne az Nftv. 48/M. § (2) bekezdésében meghatározott mentességre, ugyanakkor a szakváltás kedvezményével is élni kíván,

b) volt magyar állami ösztöndíjas hallgató ösztöndíjas jogviszonyára tekintettel már megkezdte kötelezettsége teljesítését, azonban a teljesítés időszakában áll be az a körülmény, amely alapján a fennálló kötelezettség előírására nem kerülhetett volna sor.

A 28. §-hoz

Kodifikációs pontosítás.

A 29. és 42. §-hoz

A módosítás a Magyar Tudományos Akadémia, művészeti területen a Magyar Művészeti Akadémia, sporttudományi területen a Magyar Olimpiai Bizottság kezdeményezési lehetőségét teremti meg az egyetemi, főiskolai tanári kinevezések esetén. Az oktatásért felelős miniszter felterjesztése alapján hozott köztársasági elnöki, miniszterelnöki döntés, a kinevezés az egyetemi tanári, főiskolai tanári munkaköri cím adományozását eredményezi, amely szükséges a felsőoktatási intézményben, a tanári munkakörben való alkalmazáshoz, azonban a munkakör betöltésének nem egyedüli feltétele, így a nemzeti felsőoktatásról szóló törvény által előírt személyi feltételeket a kezdeményezést követően, a miniszteri felterjesztést megelőzően szükséges vizsgálni. Ezzel összefüggésben szükséges a habilitációs követelmények teljesítésére vonatkozó átmeneti rendelkezés módosítása.

A 30. §-hoz

A módosítás az Oktatási Hivatal hatáskörének pontosítását szolgálja. A törvény szerint a doktori iskola megszüntetése esetén nem szükséges az Nftv. 67. § (4) bekezdésében meghatározott feltételt teljesíteni, a Magyar Felsőoktatási Akkreditációs Bizottság szakértői véleményét megkérni, tekintettel arra, hogy ez a szakértői vélemény megszüntetés esetén már nem képes betölteni a folytatott, vagy folytatni kívánt tevékenység minősítésével kapcsolatos szakértői feladatokat, így a rendelkezés egyszerűsítése indokolt.

A 31. §-hoz

A törvény szerint a Magyar Felsőoktatási Akkreditációs Bizottság tagjainak bővítése szükséges a Hallgatói Önkormányzatok Országos Konferenciája, valamint a Magyar Kereskedelmi és Iparkamara egy-egy delegáltja révén. A két új delegáló szervezet révén a szakértői testületben hangsúlyosabban jelennek meg a képzésekkel kapcsolatos hallgatói és gazdasági szempontok, egyúttal 50% alá csökken a Kormány által delegáltak aránya.

A 32. §-hoz

A kancellári rendszer bevezetésével a belső ellenőr megbízásának feladatköre a fenntartótól a kancellárhoz kerül. A felsőoktatási intézmények a képzések meghirdetésekor egyedi önköltségszámítást végeznek, ennek fenntartó általi, egyedi jóváhagyása biztosítja, hogy a képzési támogatás biztosított mértéke fedezze az önköltség összegét.

A 33. §-hoz

A felsőoktatási intézmény eredményes gazdálkodásának, stabilitásának érdekében szükséges a fenntartó jogköreinek bővítése a költségvetés végrehajtása kapcsán.

A 34. §-hoz

A törvény a rektor akadályoztatása, érintettsége vagy a rektori tisztség átmeneti betöltetlensége esetén az erre jogosult rektorhelyettest hatalmazza fel a szenátus vezetésére. A módosítás az intézmény működőképességének ilyen speciális helyzetben való fenntartását célozza. A törvény a kancellári rendszer bevezetése kapcsán rendezi a belső ellenőrzési vezető megbízásának és megbízása visszavonásának a kérdését, továbbá pontosítja a gazdasági főigazgató megbízásának és megbízása visszavonásának rendjét.

A 35. §-hoz

A módosítás a Magyar Felsőoktatási Akkreditációs Bizottság nemzetközi akkreditációjára való tekintettel törvényi szinten is kimondja, hogy a Magyar Felsőoktatási Akkreditációs Bizottság támogatását a törvényes, megfelelő színvonalú működés érdekében megfelelő mértékben, költségvetési előirányzaton kell biztosítani.

A 36-37. §-hoz

A kancellári rendszer bevezetésével kapcsolatos módosítás, mely az egyházi és magán fenntartású intézményekkel kapcsolatos eltérő szabályozást pontosítja.

A művészeti és sporttudományi felsőoktatás területén távlatosan rendezi annak lehetőségét, hogy meghatározott, díj, versenyen elért helyezés az alkalmazási, képesítési feltételek teljesítése szempontjából a doktori fokozat helyett elfogadható legyen. A különös szabályozás egyes elemei már a hatályos nemzeti felsőoktatásról szóló törvényben is megtalálhatók, ezek azonban nem rendezik a két terület valamennyi sajátosságát és átmeneti jellegűek.

A 38. §-hoz

A Nemzeti Közszolgálati Egyetemről, valamint a közigazgatási, rendészeti és katonai felsőoktatásról szóló 2011. évi CXXXII. törvény speciális szabályokat tartalmaz az Nftv. szabályaihoz képest. Speciális szabályozás alá esnek az intézmény feletti fenntartói jogkörök. A Fenntartói Testület olyan, más állami felsőoktatási intézményekhez képest speciális irányítási és felügyeleti jogkörökkel rendelkezik, amelyek biztosítják a hatékony működés és gazdálkodás kereteit. Ennélfogva a törvény kancellári intézményének kiterjesztése a NKE-re nem indokolt. Mindazok a szakmai indokok, amelyek a kancellár intézményét indokolják, az NKE-n a Fenntartói Testület működésével érvényesülnek. Rögzítésre kerülnek a rektor és a gazdasági főigazgató hatáskörére vonatkozó, Nftv. általános szabályaitól eltérő rendelkezések. A fenti indokok miatt az NKE-n nem intézményesíti a kancellárt.

További speciális rendelkezés, hogy az Nftv. általános szabályaitól eltérően az NKE tekintetében a rektorjelölt személyéről - a szenátus véleményezését követően - a fenntartók döntenek.

A 39. §-hoz

Az újonnan létrehozandó Testnevelési Egyetem speciális képzési szerkezete megkívánja az általános törvényi előírások alóli részbeni eltérést, erre ad lehetőséget e rendelkezés.

A 40. §-hoz

A felsőoktatás átalakítása során az egyik igen fontos szempont és cél a felsőoktatás és a gazdaság kapcsolatának erősítése, a gazdaság és a munkaerőpiac igényeinek való jobb megfelelés, továbbá egyes képzési területeken a gyakorlatorientált képzési programok elterjedésének elősegítése. E szempontból fontos lépés a felsőoktatás és a gazdasági szereplők együttműködésével megvalósuló úgynevezett duális képzés, amelynek meghonosításán, elterjesztésén bizonyos intézmények és a közelükben lévő vállalatok évek óta dolgoznak. Az eddigi előkészületeket, fejlesztési elképzeléseket, előkészített szakmai programokat megismerve világossá vált, hogy a duális képzések bevezetése, felfutása érdekében fontos külön is nevesíteni a duális képzést mint fogalmat, és annak legfontosabb ismérveit, folytatásának peremfeltételeit a felsőoktatásban folyó képzés rendszerében, illetőleg megteremteni e képzések további részletszabályozásához szükséges törvényi alapokat.

2013. augusztus 31-éig a hátrányos, halmozottan hátrányos helyzetű gyermek, tanuló fogalmát a közoktatásról szóló 1993. évi LXXIX. törvény szabályozta a Nkt. 95. § (3) és (8) bekezdései alapján. Az Nkt. 4. §-ának 13. b) pontja rögzíti továbbá, hogy ezt követően a hátrányos és halmozottan hátrányos helyzet meghatározását a gyermekek védelméről és a gyámügyi igazgatásról szóló 1997. évi XXXI. törvény (továbbiakban Gyvt.) határozza meg. Ennek megfelelően 2013. szeptember 1-jei hatállyal a hátrányos, halmozottan hátrányos helyzetű gyermek (fiatal felnőtt) fogalma és ennek megállapítása a gyermekvédelmi gondoskodás körébe tartozó hatósági intézkedések egyike.

A szabályozás célja, hogy a gyermek születésétől kezdődőn - a gyermek hátrányainak kompenzálása, esélyeinek növelése (koragyerekkortól fiatal koráig, a minél sikeresebb társadalmi integrációjának elősegítése) érdekében - azonos fogalomhasználat alapján tudjon eljárni az egészségügyi, a köznevelési és a szociális, illetve gyermekvédelmi ágazat. Annak érdekében, hogy a köznevelés és a felsőoktatás területén azonos fogalomhasználat legyen érvényben, módosítani szükséges a nemzeti felsőoktatásról szóló törvény hátrányos helyzetű és halmozottan hátrányos helyzetű hallgatóra (jelentkezőre) vonatkozó értelmező rendelkezését.

A fogalom módosulásával fennáll annak a veszélye, hogy akik a 2014. augusztus 31-ig hatályban lévő szabályok alapján még hátrányos helyzetű hallgatónak (jelentkezőnek) minősültek, azok az új szabályozás alapján már nem minősülnek annak. Annak érdekében, hogy a fogalomváltozás senkit ne érintsen hátrányosan, az átmeneti rendelkezések megteremtik annak a lehetőségét, hogy a régi szabályok szerint hátrányos helyzetűnek minősülő hallgató, legkésőbb a képzés képzési időn belül történő befejezéséig, igénybe vehesse a hátrányos helyzetű státusszal járó kedvezményeket.

A 41. §-hoz

A Magyar Felsőoktatási Akkreditációs Bizottság (MAB) működésére vonatkozó szabályozási felhatalmazás kiegészítése tartalmát tekintve jogtechnikai pontosítás, amely törvényi szinten rögzíti, hogy a jelenleg a MAB működési körében szabályozott elnöki, tagi, tisztségviselői tiszteletdíj megállapítása a végrehajtási szabályozás szükséges, mérlegelést nem tűrő, lényegi eleme. A törvény szabályozási felhatalmazást biztosít továbbá a Duális Képzési Tanács működésére, hatáskörére vonatkozóan.

Az Nftv. 110. § (1) bekezdésének a kiegészítése ugyancsak jogtechnikai pontosítás. Az Nftv. meghatározza a hallgatói hitelre vonatkozó alapvető rendelkezéseket:

- a 46. § (2) bekezdése és a 79. § (4) bekezdése meghatározza a hallgatói hitelre jogosultak körét,

- a 46. § 2013. június 1-jétől hatályos (2a) bekezdése rögzíti, hogy a hallgatói hitel milyen költségek finanszírozásához igényelhető,

- a 46. § (2) bekezdése és a 79. § (6) bekezdése emellett utal arra, hogy a hallgatói hitelre vonatkozó részletszabályokat kormányrendelet állapítja meg.

Az Nftv. hivatkozott rendelkezéseire, a szoros tárgyi összefüggésre való tekintettel indokolt, hogy a korábban a költségvetésről szóló törvényben megtalálható szabályozási felhatalmazást biztosító rendelkezés az ágazati szaktörvényben nyerjen elhelyezést.

A 43. §-hoz

Az Nftv. 108. § 9. és 10. pontjában található fogalom módosulásával lehetnek olyan érintettek, akik a 2014. augusztus 31-ig hatályban lévő szabályok alapján még hátrányos helyzetű hallgatónak (jelentkezőnek) minősültek, az új szabályozás alapján azonban már nem minősülnek annak. Annak érdekében, hogy a fogalomváltozás senkit ne érintsen hátrányosan, az átmeneti rendelkezésekkel megteremtjük annak a lehetőségét, hogy a korábbi szabályok szerint hátrányos helyzetűnek minősülő hallgató, legkésőbb a képzés képzési időn belül történő befejezéséig igénybe vehesse a hátrányos helyzetű státusszal járó kedvezményeket.

A 44. §-hoz

A megváltoztatott jogszabályi rendelkezések bevezetését szolgáló átmeneti rendelkezések.

A 45. §-hoz

A törvény a Mozgássérültek Pető András Nevelőképző és Nevelőintézetének állami fenntartásba vétele kapcsán meghatározza az állami tulajdonú gazdasági társaság és az általa fenntartott felsőoktatási intézmény feladatellátásának központi költségvetési szerv által történő átvételének szabályait.

A 46. §-hoz

Az Nftv. 6. § (4) bekezdése értelmében felsőoktatási intézmény állami elismeréssel jön létre. Az állami elismerés az Országgyűlés hatásköre, amelynek formája az Nftv. 1. mellékletében való nevesítés. Az új intézmény működésének megkezdéséhez ez az előfeltétel elengedhetetlen, ezért van szükség a törvény 1. mellékletének módosítására. A törvény 2. és 3. melléklete kodifikációs és technikai pontosításokat tartalmaz.

A 47-48. §-hoz

A megváltoztatott rendelkezésekhez kapcsolódó kodifikációs pontosítások.

-----STARTING---POINT---VEGE---

A 49. §-hoz

Hatályba léptető rendelkezések.