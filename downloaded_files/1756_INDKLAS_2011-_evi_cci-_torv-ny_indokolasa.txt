2011. évi CCI. törvény indokolása

egyes törvények Alaptörvénnyel összefüggő módosításáról

-----STARTING---POINT---ALTALANOS--- 

Az Országgyűlés 2011. április 18-i ülésén elfogadta Magyarország Alaptörvényét, amely 2012. január 1-jén lép hatályba. Az Alaptörvénynek mint a magyar jogrendszer alapvető jogforrásának az elfogadása szükségszerűen vonja maga után az összes jogszabály áttekintését és azok Alaptörvénnyel való összhangjának megteremtését. A jogszabályoknak az Alaptörvény hatálybalépésével egyidejűleg meg kell felelniük az új alkotmányos szabályoknak.

Az Alaptörvény elfogadása és az alkotmányozó hatalom szándékai számos esetben megkövetelik, hogy az Országgyűlés, mint törvényhozó hatalom az Alaptörvény hatálybalépéséig új törvények megalkotásával váltsa fel azokat a hatályos jogszabályokat, amelyek a legfontosabb alkotmányos szerveket, intézményeket és legtöbbször - az új Alaptörvény szóhasználata alapján - sarkalatosnak minősülő törvényben szabályozott tárgyköröket szabályozzák. Ennek az átfogó jogalkotási folyamatnak az első lépései már megtörténtek, így például az Országgyűlés már a tavaszi ülésszakán elfogadta a honvédelemről és a Magyar Honvédségről, valamint a különleges jogrendben bevezethető intézkedésekről szóló törvényt vagy például az alapvető jogok biztosáról szóló törvényt. A kiemelkedő jelentőségű törvények elfogadása évvégéig megtörtént. Külön törvény szól az Alaptörvénnyel összefüggő átmeneti rendelkezések megalkotásáról.

A fentieken kívül számos olyan változást hoz az elfogadott Alaptörvény, amelyek nem igénylik az érintett törvények új törvényekkel történő felváltását, azonban amelyek miatt szükségessé válik a szóban forgó törvények teljes körű felülvizsgálata és az alaptörvényi szintű változásoknak megfelelő módosítása. Az Alaptörvény számos tartalmi újítása, a korábbiaktól eltérő tartalmi rendelkezése miatt több olyan változtatást is tartalmaz, amelyek miatt szükségessé vált tehát számos hatályos törvény áttekintése és ezen változtatásoknak megfelelő felülvizsgálata. A törvényben ezek az átfogó törvénymódosítások kaptak helyet.

-----STARTING---POINT---RESZLETES---

A 3. § (1), (7)-(11) bekezdéshez, a 4-5. §-hoz

Az Alkotmánybíróságról szóló 2011. évi CLI. törvény, amelyet az Országgyűlés 2011. november 14-ei ülésnapján fogadott el, több tekintetben is érinti a polgári eljárást a következők szerint.

A bíró az Alkotmánybíróság eljárását kezdeményezi, ha az előtte folyamatban lévő egyedi ügy elbírálása során - az általa alkalmazandó - jogszabály alaptörvény-ellenességét vagy nemzetközi szerződésbe ütközését észleli.

Alkotmányjogi panasz terjeszthető elő, egyrészt abban az esetben, ha a bírósági eljárás során alaptörvény-ellenes jogszabály került alkalmazásra és a törvényben meghatározott egyéb feltételek is fennállnak. Másrészt alkotmányjogi panasz terjeszthető elő az alaptörvény-ellenes bírói döntéssel szemben is a törvényben meghatározott feltételek fennállása esetén. Az Alkotmánybíróság a bírói döntéssel szemben előterjesztett alkotmányjogi panasz esetén jogosult a bíró döntést vagy a bírói döntéssel felülvizsgált egyéb hatósági döntést is megsemmisíteni.

A polgári perrendtartásról szóló 1952. évi III. törvény (a továbbiakban: Pp.) a jelenleg hatályos XXIV. Fejezetében (Alkotmányjogi panasz alapján alkotmányellenesség nyilvánított jogszabály konkrét esetben történő alkalmazhatóságának visszamenőleges kizárására irányuló eljárás) csak arra az esetre tartalmaz szabályozást, ha az alkotmányjogi panasz alapján az Alkotmánybíróság az anyagi jogi avagy az eljárásjogi jogszabályt megsemmisíti.

Nemcsak az Alkotmánybíróság eljárására vonatkozó szabályozás módosul, hanem az Alaptörvény egy - korábban az Alkotmánybíróság hatáskörébe - tartozó feladatot a bíróságokhoz telepített, amelyről részletesen a bíróságok szervezetéről és igazgatásáról szóló 2011. évi CLXI. törvény rendelkezik. E szerint a Kúria dönt a fővárosi és megyei kormányhivatal kezdeményezése alapján az önkormányzati rendelet más jogszabályba ütközéséről és megsemmisítéséről, továbbá a helyi önkormányzat törvényen alapuló jogalkotási kötelezettsége elmulasztásának megállapításáról. Ezt az eljárást a bíró is kezdeményezheti, ha az eljárásra során észleli, hogy valamely önkormányzati rendelet jogszabályba ütközik.

A fentiekre tekintettel a törvény kiegészíti a Pp. szabályozását az Alkotmánybíróság, illetve a Kúria eljárásához kapcsolódó, azzal összhangban álló részletes szabályozással.

A törvény kiegészíti egy új alcímmel a Pp.-t, abban szabályozva a bíróság Alkotmánybírósághoz, illetve Kúriához fordulására vonatkozó eljárási cselekmények részletes szabályait, rögzítve, hogy a bíróság Alkotmánybírósághoz, illetve Kúriához fordulását ki kezdeményezheti, továbbá azt, hogy ebben az esetben az eljárást fel kell függeszteni. Az eljárás az Európai Bíróság előzetes döntéshozatali eljárásának kezdeményezéséhez hasonló, így ezekben az esetekben sincs a bíróság végzése ellen külön fellebbezésnek helye.

A törvény módosítja a Pp. XXIV. Fejezetének címét, és kibővíti annak szabályozását. A törvény az alkotmányjogi panasz esetén követendő eljárás valamennyi szabályát e Fejezetben helyezi el.

Figyelemmel arra, hogy a törvény szerint az alkotmányjogi panaszt az első fokon eljárt bíróságnál kell előterjeszteni, a Pp. módosítása rendelkezik a bíróság azon kötelezettségéről, hogy a panaszt haladéktalanul továbbítania kell az Alkotmánybírósághoz. Emellett rendelkezik a törvény a panasszal támadott határozat végrehajtása felfüggesztésének lehetőségéről, illetve a bíróság felfüggesztési kötelezettségéről. Az Alkotmánybíróság eljárásának befejezéséig az első fokon eljárt bíróság hivatalból, az eset körülményeit mérlegelve felfüggesztheti a végrehajtást, ez ellen a végzés ellen külön fellebbezésnek van helye. Ugyanakkor, ha az Alkotmánybíróság hívja fel a bíróságot a határozat felfüggesztésére, a bíróságnak nincs mérlegelési joga, fel kell függesztenie az eljárás; ezen végzés ellen nincs is helye külön fellebbezésnek.

Ugyanakkor nem csak a végrehajtás felfüggesztéséről indokolt határozni. Ha a bíróság részítéletével vagy közbenső ítéletével szemben terjesztenek elő alkotmányjogi panaszt, indokolt lehetőséget biztosítani annak mérlegelésére, hogy indokolt-e a további eljárás felfüggesztése az Alkotmánybíróság eljárásának befejezéséig.

A hatályos szabályozás alapján a Kúria állapítja meg az alkotmányjogi panasz orvoslásának eljárásjogi eszközét, ha az Alkotmánybíróság anyagi jog vagy eljárásjogi jogszabályt semmisített meg. Ugyancsak a Kúriának kell megállapítania az alkotmányjogi panasz orvoslásának eljárásjogi eszközét, ha az Alkotmánybíróság a bírói döntést semmisíti meg, figyelemmel arra, hogy az Alkotmánybíróság a döntés megsemmisítésén túl további utasítást, illetve iránymutatást a bíróságnak nem ad. A Kúriának kell arról döntenie, hogy melyik bíróságot utasítja új eljárásra vagy esetleg a bírósági határozattal felülvizsgált határozatot hozó hatóságot értesíti-e a szükséges intézkedések megtétele érdekében.

A 3. § (2)-(6) bekezdéshez, 6. §-hoz

Magyarország Alaptörvénye változást hozott a választójogból kizártak körében. Míg az Alkotmány 70. § (5) bekezdése alapján nem volt választójoga annak, aki jogerős ítélet alapján a cselekvőképességet korlátozó vagy kizáró gondnokság alatt áll, az Alaptörvény XXIII. cikk (6) bekezdése alapján az nem rendelkezik választójoggal, akit a belátási képességének a korlátozottsága miatt a bíróság a választójogból kizárt. A módosítás megteremti az Alaptörvény vonatkozó rendelkezéseinek végrehajtásához szükséges törvényi feltételeket, figyelemmel az Emberi Jogok Európai Bíróságának a Kiss Alajos kontra Magyarország ügyben (Judgement of 20 May 2010, no. 38832/06) meghatározott elvárásaira is.

A választójogból való kizárásról a bíróság a gondnokság alá helyezési eljárás keretei között dönt. A választójogból kizárás önmagában nem lehet ok a gondnokság alá helyezésre, a választójogból való kizárásról akkor kell dönteni, ha a bíróság legalább egy ügycsoport tekintetében korlátozza a gondnokság alá helyezett személy cselekvőképességét. A választójogból való kizárásról a gondnokság alá helyezés kötelező felülvizsgálata iránti eljárásban újra dönteni kell.

A törvény hatálybalépésekor gondnokság alatt állók nem rendelkeznek választójoggal a gondnokság megszüntetéséig, vagy amíg választójoguk fennálltát a bíróság meg nem állapítja. Erre a gondnokság felülvizsgálatának kezdeményezésére jogosultak (a gondnokság alatt álló, házastársa, bejegyzett élettársa, egyeneságbeli rokona, testvére, a gondnok, a gyámhatóság és az ügyész) kérelmére, vagy a soron következő, kötelező felülvizsgálat során kerülhet sor.

A törvény tartalmazza a fenti változásokból eredően a gondnokoltak nyilvántartásában szükséges módosításokat is.

A 77-79. és a 279-280. §-hoz

Az Oktatási Hivatal által vezetett állami közoktatás-irányítást szolgáló legnagyobb nyilvántartás, azaz a közoktatási információs rendszer (a továbbiakban: KIR) a közoktatási intézmények adatszolgáltatásain alapul. Az elmúlt évek tapasztalatai alapján azonban ezen intézményi adatszolgáltatások nem minden esetben megbízhatóak, a hibás adatokról az Oktatási Hivatal azonban szinte csak kivételes esetben szerez tudomást, hiszen a jelenlegi jogszabályi környezet alapján nincs lehetősége az adatok ellenőrzésére.

Az eddigiek során azon adatok tekintetében derült fény a hibás adatszolgáltatásokra, amelyeket továbbítani kellett más állami szervek, nyilvántartások részére. Nem minden nyilvántartásban szereplő személyes adat kerül azonban összevetésre más nyilvántartásokkal - mely az adatok ellenőrzésének legegyszerűbb módja -, így a tárolt személyes adatok pontossága, teljessége, időszerűsége nem biztosítható, annak ellenére, hogy az erről való gondoskodás a személyes adatok védelmére vonatkozó törvény alapján is az adatkezelő Oktatási Hivatal kötelessége.

A törvény az adatvédelmi előírásokkal összhangban a személyiadat- és lakcímnyilvántartással való kapcsolat révén biztosítja a KIR-ben kezelt adatok pontosságát.

A felsőoktatás információs rendszere (a továbbiakban: FIR) esetében is igaz a fentiekben vázolt helyzet, azonban a FIR adattisztításának egyidejűleg más módja is megvalósul, így a személyiadat- és lakcímnyilvántartással való adatkapcsolatot, adattisztítási módot jelenleg lehetőségként szükséges bevezetni.

A törvény - az Elektronikus közigazgatás operatív program és az Államreform operatív program 2009-2010. évi akciótervének módosításáról (kiemelt projektek nevesítéséről, pályázati konstrukciók törléséről) szóló 1314/2010. (XII. 27.) Korm. határozatnak (a továbbiakban: Korm. Határozat) az oktatási kártyarendszer kialakítására vonatkozó feladat végrehajtása érdekében - megteremti a lehetőséget az Oktatási Hivatal számára a diákigazolvány, a pedagógus igazolvány és az oktatói igazolvány igénylésére vonatkozó eljárás új típusú kialakítása érdekében. Ehhez kapcsolódóan a törvény pontosítja a személyes adatok kezelésére vonatkozó felhatalmazást, felhatalmazást ad továbbá az oktatási kártyacsalád igénylésével kapcsolatosan az elektronikus eljárás bevezetésére, a diákigazolványra, a pedagógus igazolványra és az oktatói igazolványra vonatkozó nyilvántartás vezetésére, és ezek személyiadat- és lakcímnyilvántartással való összekapcsolására.

A 167. §-hoz

A törvény a bírósági eljárás hivatalból vagy indítványra történő felfüggesztésének okait kiegészíti az Alkotmánybírósághoz fordulás esetével az alkalmazandó jogszabály alaptörvény-ellenességének észlelésén kívül az alkalmazandó közjogi szervezetszabályozó eszköz, illetve jogegységi határozat alaptörvény-ellenességének észlelésével, valamint az alkalmazandó jogszabály, közjogi szervezetszabályozó eszköz vagy jogegységi határozat nemzetközi szerződésbe ütközésének észlelésekor.

A törvény a bírósági eljárás hivatalból vagy indítványra történő felfüggesztésének további okaként határozza meg azt az esetet, ha a bíróság a Kúriához fordul az önkormányzati rendelet más jogszabályba ütközésének észlelésekor.

A bírósági eljárás felfüggesztésének ezen eseteiben a törvény kizárja a jogorvoslat lehetőségét.

A bíróság ügydöntő határozatának az Alkotmánybíróság általi megsemmisítésének esetére a törvény a megismételt eljárás szabályainak módosításával ezen eljárás szabályait rendeli alkalmazni a további eljárásra.

A törvény az alkotmányjogi panasszal, mint rendkívüli jogorvoslat jellegű jogintézménnyel kapcsolatos rendelkezéseket külön fejezetben, a felülvizsgálati eljárásra vonatkozó fejezetet követően iktatja be a büntetőeljárásról szóló törvénybe. A törvény rendelkezik arról, hogy az ügyben első fokon eljárt bíróságnak haladéktalanul meg kell küldenie az alkotmányjogi panaszt az Alkotmánybíróságnak. A törvény rendelkezik arról is, hogy a jogerős ügydöntő határozat végrehajtását az ügyben első fokon eljárt bíróság függesztheti fel vagy szakíthatja félbe, mivel a büntetőeljárás jogerős befejezését követően e bíróságnak állnak rendelkezésére teljes körűen a bűnüggyel kapcsolatos adatok, illetve iratok. Ugyanezen okból tartalmazza azt a törvény, hogy az Alkotmánybíróság felhívására a jogerős ügydöntő határozat végrehajtását az első fokon eljárt bíróság függeszti fel vagy szakítja félbe. A felfüggesztés kötelező jellegére figyelemmel a törvény kizárja a jogorvoslat lehetőségét.

A 175-177. §-hoz

A törvény a hősi temetési helyeket aktív védelemben részesíti oly módon, hogy a szabályozás alanyi jelleggel biztosít jogot azok teljes körű védettségére. A rendelkezés alapelvi jelleggel rögzíti, hogy a hősi temető, hősi temetési hely védelme és hozzáférhetővé tétele közérdek, amelynek megvalósításában mindenki köteles közreműködni.

A hősi temető, hősi temetési hely egységes szempontok alapján történő kezelése érdekében a törvény valamennyi, a temetési helyhez kapcsolódó tevékenységet (hősi temetővé, hősi temetési hellyé minősítését, azok megnyitását, áthelyezését, megszüntetését, valamint az azokból történő exhumálást, illetve a sírokon emelt síremlékek létesítését, felújítását, átépítését és elbontását) a honvédelemért felelős miniszter engedélyéhez köti. E feladatrendszer végrehajtásával kapcsolatos ellenőrzés jogkör is a honvédelemért felelős miniszterhez kerül telepítésre.

A törvény tartalmazza, hogy a honvédelemért felelős miniszter által kijelölt szerv a hősi temetőkről, hősi temetési helyekről nyilvántartást vezet. E nyilvántartásban a hősi halott személyére és temetési helyére vonatkozó adatok kerülnek rögzítésre. A törvény a kijelölt szerv kötelezettségévé teszi, hogy a második világháború előtt, valamint a második világháborúval összefüggésben elhunyt hősi halottak adatait az erre a célra létrehozott internetes honlapon közzé tegye.

A törvény meghatározza, hogy a hősi temetővel, hősi temetési hellyel kapcsolatos gondoskodás érdekében támogatást a központi költségvetésről szóló törvénynek a honvédelemért felelős miniszter által vezetett minisztérium költségvetési fejezetében kell tervezni, és azt közvetlen beruházás formájában, illetve pályázati rendszer keretében lehet felhasználni.

A törvény garanciális szempontból kifejezetten meghatározza, hogy a hősi temetőre, hősi temetési helyre vonatkozó nemzetközi szerződések rendelkezései változatlan formában érvényesüljenek.

A 258-261. §-hoz

Az Országgyűlés és a Kormány európai uniós ügyekben történő együttműködéséről szóló 2004. évi LIII. törvény elfogadása óta eltelt időben az Európai Unió alapítószerződései módosultak, és a Lisszaboni Szerződés tovább erősítette a nemzeti parlamentek szerepét az európai uniós döntéshozatalban. A törvény az Alaptörvénnyel való összhang megteremtését célzó módosítások mellett az Európai Unió alapítószerződéseinek változásaira is reagál, és a nemzeti parlamenteket azok alapján megillető jogosultságok gyakorlásának az Országgyűlés és a Kormány viszonyát érintő egyes vonatkozásaira is kiterjed.

A 270-272. §-hoz

A nemzetközi szerződésekkel kapcsolatos eljárásról szóló 2005. évi L. törvény módosítása elsősorban az Alaptörvénnyel összefüggésben szükséges módosításokat tartalmazza, másodsorban pedig a nemzetközi szerződéskötési gyakorlat során a törvény hatálybalépése óta eltelt időben felmerült egyes kérdések rendezésére is irányul. Egyes eljárási cselekmények pontosabb törvényi rendezésére okot ad az is, hogy a jogalkotásról szóló 2010. évi CXXX. törvény 47. §-a értelmében a jogalkalmazást az eddigiekben segítő, a nemzetközi szerződésekkel kapcsolatos eljárásról szóló 2005. évi L. törvény alkalmazásáról szóló 1/2005. (X. 25.) KüM-IM együttes irányelv 2012. január 1-jén hatályát veszti.

1. A törvény az alaptörvényi hivatkozásokkal összhangban pontosítja a nemzetközi szerződésekkel kapcsolatos eljárásról szóló 2005. évi L. törvény fogalommeghatározásait. Nem változtat a törvény azon a hatályos rendszeren, amely szerint a nemzetközi szerződés kötelező hatályának elismerésére a szerződés tárgyától függően az Országgyűlésnek vagy a Kormánynak kell felhatalmazást adnia, konkrétan megnevezi ugyanakkor azokat a személyeket (köztársasági elnök, miniszterelnök, külügyminiszter), akik e belső jogi felhatalmazások alapján nemzetközi jogi síkon jogosultak elismerni a nemzetközi szerződés kötelező hatályát.

2. A törvény a nemzetközi szerződések és a belső jog összhangjának vizsgálatával összefüggésben terminológiai pontosításokat tartalmaz azzal kapcsolatban, hogy az Alaptörvény értelmében a „jogszabály” fogalmába az Alaptörvény nem tartozik bele. A törvény egyértelművé teszi, hogy a nemzetközi szerződések előkészítésétől kezdődően, a későbbi stádiumokra is kiterjedően, folyamatosan vizsgálni kell a nemzetközi szerződés hatásait. Annak érdekében, hogy az előzetes hatásvizsgálat eredményeivel ne csupán a nemzetközi szerződést kihirdető jogszabálytervezet tárgyalásakor (azaz azt követően, hogy a nemzetközi tárgyalások során a nemzetközi szerződés szövege már létrejött) szembesüljön a Kormány, a törvény rendelkezik arról, hogy a hatásvizsgálat közbenső eredményeiről már a szerződés létrehozásához, illetve szövegének végleges megállapításhoz kapcsolódó közbenső előterjesztésekben is tájékoztatni kell a döntéshozót.

3. A törvény az Alaptörvény törvény terminológiájának megfelelően a „Magyar Köztársaság külkapcsolatai szempontjából kiemelkedő fontosságú” nemzetközi szerződések helyett az „Országgyűlés feladat- és hatáskörébe tartozó” nemzetközi szerződésekről szól. A törvény a hatásköri felsoroláson egyszerűsítéseket tesz, de annak értelmében továbbra is mindazokban a tárgykörökben, amelyekben az Alaptörvény szerint belső jogi szempontból az Országgyűlésnek van feladat- és hatásköre, a nemzetközi szerződések kötelező hatályának elismerésére is csak az Országgyűlés adhat felhatalmazást. A törvény nem nevesíti külön az Országgyűlés feladat- és hatáskörébe tartozó nemzetközi szerződések között azokat, amelyek a Magyarország joghatóság alá tartozó személyek jogait és kötelezettségeit közvetlenül szabályozzák, ezek önmagában ezen az alapon nem minősülnek országgyűlési feladat- és hatáskörbe tartozónak.

4. A törvény megteremteni annak általános törvényi lehetőségét, hogy a törvényben kihirdetendő nemzetközi szerződések olyan mellékleteit, amelyek a tárgyuk szerint önmagukban nem tartoznának országgyűlési feladat- és hatáskörbe, egyedi felhatalmazás alapján kormányrendelet hirdesse ki. E rendelkezésnek azoknál a nemzetközi szerződéseknél van jelentősége, amelyek gyakran módosuló, nagy terjedelmű, technikai jellegű mellékleteket tartalmaznak, mivel az ilyen mellékletek módosításait értelemszerűen már elegendő lenne kormányrendeletben kihirdetni. A törvény a nemzetközi szerződés és a mellékletek szerves egységét nemzetközi jogi síkon tiszteletben tartja, az egyedi esetekben az Országgyűlés kötelező hatály elismerésére vonatkozó felhatalmazása - amellett, hogy a mellékletek kihirdetésére a Kormánynak ad felhatalmazást - a teljes nemzetközi szerződésre (főszövegre és a mellékletekre is) irányul, és annak alapján a mellékletek kötelező hatályát is a köztársasági elnök ismeri el. A külpolitikáért felelős miniszter ilyenkor a nemzetközi szerződés kihirdetéséről szóló törvény elfogadását követően tett előterjesztésével egyidejűleg megküldi a köztársasági elnöknek a nemzetközi szerződés mellékletét is.

5. A törvény speciális szabályokat állapít meg arra az esetre, ha a nemzetközi szerződéssel létrehozott szerv által hozott - a nemzetközi szerződés módosítására irányuló, vagy egyéb, Magyarország számára nemzetközi jogi jogokat és kötelezettségeket létesítő, módosító vagy megszüntető - döntés a nemzetközi szerződés rendelkezései alapján abban az esetben is kötelezi Magyarországot, ha a döntés kötelező hatályát Magyarország nem ismerte el.

6. A törvény a korábbiaknál egyszerűbben és egyértelműbben kívánja kezelni a nemzetközi szerződéssel kapcsolatos fenntartás, kifogás és nyilatkozat tételével összefüggő szabályokat.

A 360-363. §-hoz

1. Az Alaptörvény 23. cikke szabályozza az önálló szabályozó szervekre vonatkozó alkotmányos rendelkezéseket. Az Alaptörvény 23. cikk (1) bekezdése alapján az „Országgyűlés sarkalatos törvényben a végrehajtó hatalom körébe tartozó egyes feladat- és hatáskörök ellátására és gyakorlására önálló szabályozó szerveket hozhat létre”. Az Alaptörvény rendelkezései azonban nem rendezik, hogy az önálló szabályozó szerv mint közigazgatási jogi szervtípus mely csoportba tartozik, emiatt indokolt az önálló szabályozó szervet a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény (a továbbiakban: Ksztv.) szerinti terminológiának megfelelően „központi államigazgatási szervként” meghatározni. Az átláthatóság érdekében - hasonlóan az autonóm államigazgatási szervekhez - a Ksztv. konkrétan nevesíti, hogy a Nemzeti Média- és Hírközlési Hatóság és a Pénzügyi Szervezetek Állami Felügyelete minősül önálló szabályozó szervnek. A Ksztv. ezekre a szervekre vonatkozóan ugyanakkor további szabályt nem tartalmaz, mivel azokat az Alaptörvény rendelkezései alapján sarkalatos törvény rendezni.

2. Az Alaptörvény egyértelműen változtatta meg a Kormány, a miniszterelnök és a Kormány tagja megbízatása megszűnésére vonatkozó alkotmányos szabályokat. Az Alaptörvény 20. cikk (1) bekezdése alapján a „miniszterelnök megbízatásának megszűnésével a Kormány megbízatása megszűnik.” Az olyan esetben tehát, amikor a Ksztv. a Kormány megbízatásának megszűnéséről rendelkezik, indokolt a miniszterelnök megbízatásának megszűnésére hivatkozni, emellett az Alaptörvény a miniszterelnök megbízatásának megszűnésére vonatkozó rendelkezéseinek az Alkotmány rendelkezéseihez képest megváltozó megszűni okok [lásd különösen az Alaptörvény 20. cikk (2) bekezdés d), f) és g) pontját] miatt az azokhoz kapcsolódó részletszabályokról kell rendelkezni a Ksztv.-ben is. A törvény az Alaptörvény 20. cikk (3) bekezdése miatt - figyelemmel az Alaptörvénynek az Alkotmánytól való eltérésére - a miniszter megbízatásának megszűnési okai közül a felmentés körébe vonja a miniszter kinevezéséhez szükséges feltételek hiányát és az összeférhetetlenségi körülményeket is, amelyek mérlegelést nem engedő felmentési oknak minősülnek.

3. A Ksztv. számos olyan rendelkezést tartalmaz, amely az Alaptörvényből egyértelműen következik. Az Alaptörvény sajátos jogforrási helyére tekintettel kifejezett alkotmányos követelmény, hogy törvény az Alaptörvény rendelkezéseit se szó szerint, se tartalmában ne ismételje meg. Mindezek alapján a törvény deregulálja, illetve módosítja a Ksztv. valamennyi olyan rendelkezését, amely az Alaptörvényből következik (lásd erre például a Ksztv. 16. §-át, 18. §-át, 19. §-át, 21. és 22. §-át, 34. §-át, 41. §-át stb.).

4. Az egységes szabályozás érdekében - különös figyelemmel a köztársasági elnök jogállásáról és javadalmazásáról szóló 2011. évi CX. törvény rendelkezéseire - a törvény valamennyi olyan rendelkezést, amely a miniszterelnök javadalmazásával és juttatásaival összefügg, a Ksztv.-ben kívánja rendezni. Ennek megfelelően kap helyet a Ksztv.-ben a köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvénynek a miniszterelnökre, volt miniszterelnökre vonatkozó valamennyi rendelkezése.

5. A törvény megfelelően rendezi az országgyűlési képviselői megbízatással nem rendelkező politikai vezető és családtagja vagyonnyilatkozat-tételével, a politikai vezető vagyonnyilatkozat-tételének elmulasztásával kapcsolatos rendelkezéseket.

6. A törvény egyértelművé teszi, hogy azokban az esetekben, amikor a Kormány a szervezetalakítási szabadságára tekintettel - a minisztériumi struktúra változatása nélkül - módosítja a miniszterek feladat- és hatásköreit, akkor a jogutódlás tekintetében a Ksztv. általános rendelkezése az irányadó (azaz a feladat- és hatáskört átadó minisztérium jogutódja a feladat- és hatáskört átvevő minisztérium). A Kormány a Ksztv. rendelkezéseitől szervezetalakítási szabadságára tekintettel ugyanakkor eltérhet.

7. Az Alaptörvény rendelkezéseire tekintettel a törvény pontosítja a miniszter helyettesítésére vonatkozó rendelkezéseket és egyértelművé teszi az ehhez kapcsolódó szabályrendszert. A törvény az államtitkár megbízatásának megszűnését a miniszter megbízatásának megszűnési okaihoz igazítja, ennek keretében a kinevezéshez szükséges feltételek hiánya és az összeférhetetlenség nem külön megszűnési ok, hanem kötelező felmentésre vezető körülmény.

8. Az Alaptörvény választásokra vonatkozó szabályainak a módosítása miatt a miniszterelnök megválasztásához, a miniszter és az államtitkár kinevezéséhez szükséges feltételként a törvény a „választójoggal való rendelkezés” helyett a passzív választójog (választhatóság) fennállását követeli meg.

9. A törvény a központi államigazgatási szervek Ksztv.-ben meghatározott rendszerét pontosítja. A pontosítás eredményeképpen egyértelművé válik, hogy a rendvédelmi szervek egésze - hasonlóan lényegében minden a Ksztv. hatálya alá tartozó államigazgatási szervtípushoz - központi államigazgatási szervnek minősül.

A törvény ugyancsak érvényesíti azt az Alaptörvény és az Alaptörvény végrehajtására kiadott, a honvédelemről és a Magyar Honvédségről, valamint a különleges jogrendben bevezethető intézkedésekről szóló törvény rendelkezéseiből következő követelményt, hogy a Katonai Nemzetbiztonsági Szolgálat központi államigazgatási szerv.

10. A törvény a jogalkotásról szóló törvény rendelkezéseivel való párhuzamos rendelkezések deregulációja mellett egyértelművé teszi, hogy milyen aktusokban történik például a kormánybiztos kijelölése, a miniszterelnöki biztos kijelölése.

11. A törvény az információs önrendelkezési jogról és az információszabadságról szóló törvénnyel összhangban egyértelműen meghatározza, hogy az irányítási jogviszony során az irányító szerv az irányított szerve kezelésében lévő mely adatokat kezelheti [lásd erre vonatkozóan a Ksztv. 2. § (1) bekezdés i) pontját].

12. A törvény pontosítja és összhangba hozza a kormánybiztosra, a miniszterelnöki biztosra, a miniszterelnöki megbízottra és a miniszteri biztosra vonatkozó szabályokat.

A 375-381. §-hoz

A jogalkotásra vonatkozó szabályok alkotmányi szintű rendezése eltér a hatályos Alkotmány rendelkezéseitől. A jogalkotói hatáskör gyakorlásával kapcsolatos kérdések megváltozása miatt indokolt a jogalkotásról szóló 2010. évi CXXX. törvény (a továbbiakban: Jat.) pontosítása is. A Jat. módosítása az Alaptörvényből következő technikai-terminológiai módosítások mellett megteremti annak lehetőségét, hogy törvényi felhatalmazás alapján az önkormányzati társulási megállapodásban erre kijelölt önkormányzat képviselő-testülete a társulásban részes többi önkormányzat jóváhagyásával az egész társulás területére, illetve területén élőkre szabályozzon. Emellett a törvényben a Jat. módosítása egyértelműsíti azon szervek és személyek körét, amelyek közjogi szervezetszabályozó eszközt - normatív határozatot és normatív utasítást - adhatnak ki.

A törvényben a jogszabályok előkészítésében való társadalmi részvételről szóló 2010. évi CXXXI. törvény módosítása az Alaptörvényből következő technikai-terminológiai módosításokat és az elektronikus információszabadságról szóló 2005. évi XC. törvény hatályon kívül helyezésével összefüggő módosításokat végzi el.

A 389-392. §-hoz

A törvényben a médiaszolgáltatásokról és a tömegkommunikációról szóló 2010. évi CLXXXV. törvény módosítása az Alaptörvényből következő technikai-terminológiai változtatásokat végzi el, valamint sarkalatossági klauzulát illeszt a törvénybe.

A 411-413. §-hoz

A törvény az információs önrendelkezési jogról és az információszabadságról szóló 2011. évi CXII. törvény belső és az időközben végrehajtott törvénymódosításokkal való koherenciájának biztosítása érdekében szövegezési pontosításokat tartalmaz, továbbá az adatvédelmi nyilvántartás adattartalmának megismerhetőségére vonatkozó rendelkezéseket a hatályos szabályozással analóg módon állapítja meg, továbbra is biztosítva az adatvédelmi nyilvántartásba való betekintés, valamint feljegyzés készítésének lehetőségét.

A 421. §-hoz

A törvény az elektronikus információszabadságról szóló 2005. évi XC. törvény hatályon kívül helyezésével összefüggő módosításokat végzi el.

-----STARTING---POINT---VEGE---

A 436-437. §-hoz

Az ezen alcímben meghatározott rendelkezés a törvény hatálybalépéséhez, valamint az Alaptörvény sarkalatosságra vonatkozó követelményének való megfeleléshez szükséges rendelkezéseket állapítja meg.

Valamennyi alcímhez

A törvény azokat a törvénymódosításokat is tartalmazza, amelyeket az Alaptörvény fenti körön kívüli változásainak megfelelően, alapvetően technikai szempontok miatt kell elvégezni. A törvényben a fentiek mellett az alábbi jogrendszerszintű módosítások szerepelnek:

A törvény következetesen érvényesíteni kívánja azt a kodifikációs-jogelvi megoldást, hogy az Alaptörvényben szereplő rendelkezéseket a törvények ne ismételjék meg. Emögött az elv mögött az a megfontolás húzódik meg, hogy az Alaptörvényt mint a jogrendszer alapvető forrását az Alaptörvény alapján kibocsátott jogszabályokkal együtt kell értelmezni minden esetben, ezért bármely alaptörvényi rendelkezés más törvényben való megismétlése felesleges. Például erre tekintettel kerül sor a gyülekezési jogról szóló 1989. évi III. törvény 1. § (1) bekezdésének hatályon kívül helyezésére és a magyar állampolgárságról szóló 1993. évi LV. törvény módosítására az Alaptörvény VIII. cikk (1) bekezdésében és G) cikkében foglalt rendelkezéseknek megfelelően.

Az új megnevezésnek megfelelően valamennyi törvényben az Alaptörvény kifejezés kerül az Alkotmány fordulat helyébe.

Hazánk új hivatalos megnevezésének megfelelően, az Alaptörvény A) cikke alapján a törvény valamennyi esetben lecseréli a Magyar Köztársaság kifejezést a Magyarország elnevezésre. Ezzel kapcsolatban természetesen ki kell emelni, hogy a nemzetközi szerződések tartalmát csak abban az esetben lehet megváltoztatni, ha a nemzetközi szerződésnek a nemzetközi jogi szempontból történő módosítására is sor kerül: ennek megfelelően a törvény nem módosítja a nemzetközi szerződéseket kihirdető törvényeket.

A törvény minden esetben rendelkezik az érintett törvények esetében az ún. sarkalatossági záradékról. Az Alaptörvény valamely rendelkezése alapján sarkalatosnak minősülő törvényeket vagy törvényi rendelkezéseket ugyanis a jövőben minden esetben pontosan fel kell tüntetni. Azokban az esetekben, amelyekben az Alaptörvény elfogadása miatt nem kerül sor új sarkalatos törvény megalkotására, a törvény foglalt módosító szabályok rendezik ezt a kérdést.