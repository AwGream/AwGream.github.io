1996. évi XLIX. törvény indokolása

a postáról szóló 1992. évi XLV. törvény módosításáról

-----STARTING---POINT---ALTALANOS--- 

A postáról szóló - többször módosított - 1992. évi XLV. törvény (a továbbiakban: Pt.) 1993. július 1-jén lépett hatályba.

A Pt. hatályba lépése óta eltelt időszak tapasztalatai azt mutatják, hogy a törvény alapvető rendelkezései ma is helytállóak, azonban kisebb - a társadalmi-gazdasági környezet és a közigazgatás korszerűsítése által indokolt - a gyakorlat igényeihez igazodó módosításokra, a Pt. eddigi alkalmazása során jelentkezett hiányosságok megszüntetésére szükség van.

Ennek keretében kell megoldani a törvény hatályba lépése óta eltelt időszakban felmerült problémákat, így a levélpostai küldemények tömeg- és mérethatárainak meghatározásával az alapszolgáltatások pontosítását, a postai hatósági szervek hatáskörének megváltoztatását, a bélyegkibocsátás miniszteri hatáskörbe történő utalását, a távközlési törvénnyel való összhang megteremtése céljából az állami postai szolgáltató és a koncessziós postai szolgáltató számára a táviratszolgáltatásban való közreműködés tekintetében a szerződéskötési kötelezettség előírását.

A javaslat rendelkezik továbbá a 600 főnél nagyobb népességszámú településen postai alapszolgáltatások ellátása tekintetében a szigorú kötelezettség feloldásáról. Az olyan, a törvényi feltételeknek megfelelő önkormányzatok esetében, amelyek a jelenlegi postai szolgáltatásokkal elégedettek és nem igénylik állandó szolgáltató hely létesítését, lehetőség nyílik - megfelelő garanciák mellett az alapszolgáltatás más módon történő igénybevételére. A lakosság számára további garanciát jelent, hogy amennyiben az állandó postai szolgáltatóhelyet korábban megszüntették, az önkormányzat kezdeményezésére a szolgáltató két éven belül köteles e szolgáltatás helyreállítására.

A törvényjavaslat elfogadásával a törvény eddigi alkalmazása során észlelt problémák megszüntethetők.

-----STARTING---POINT---RESZLETES---

Az 1. §-hoz

A javaslat - a távközlésről szóló 1992. évi LXXII. törvény rendelkezéseivel összhangban, amely távközlési szolgáltatásként szabályozza a táviratszolgáltatást - kötelezi a postai szolgáltatót a táviratszolgáltatási szerződésben való közreműködésre. A javaslat az egyéb tevékenységek köréből néhány olyan szolgáltatást, illetve tevékenységet jelöl meg, amelyeket a Magyar Posta Rt. jelenleg is ellát. Ezek nyújtásának feltétele azonban, hogy e tevékenységek az alapellátás színvonalát nem veszélyeztethetik.

A 2. §-hoz

A javaslat a nemzetközi szabályozással összhangban egyértelműbben, a gyakorlat követelményeihez igazodva határozza meg a postabélyeg kibocsátásának részletes feltételeit, amelyet miniszteri rendeletben kell megállapítani.

A 3. §-hoz

A javaslat a jogértelmezés és a jogalkalmazás megkönnyítése céljából egy helyen határozza meg a postai alapszolgáltatás, a különszolgáltatás, valamint a különleges szolgáltatás fogalomkörét.

E meghatározások alapvető fontosságúak a további szabályozás szempontjából, mivel megszabja az ágazati irányítás körét és kereteit. Ennek szervezeti feltételeit a közlekedési, hírközlési és vízügyi miniszter gazdálkodó szervezet alapításával, illetve az állami monopólium körébe tartozó alapszolgáltatások koncesszióba adásával hozza létre.

A 4. §-hoz

A javaslat - a távközlési törvény rendelkezéseivel összhangban - szövegpontosítás útján lehetőséget teremt a koncessziós társaság részére egyes távközlési szolgáltatásokban történő közreműködésre.

A 5. §-hoz

A hatályos törvény 9. §-ának (2) bekezdése kötelezi a szolgáltatót arra, hogy a postai alapszolgáltatások ellátását a 600 főnél nagyobb népességszámú településen állandó postai szolgáltató helyeken teljesítse. Ettől való eltérésre kizárólag népességcsökkenés címén, az önkormányzat előzetes véleményezése és a miniszter egyetértése esetén van lehetőség. Az országban több olyan - a törvényi feltételeknek megfelelő - önkormányzat van, amely a jelenlegi postai szolgáltatással elégedett, ugyanakkor az állandó szolgáltatóhely működtetését nem igényli, ezért indokolt a szigorú kötelezettség feloldása, a megfelelő garanciák (az önkormányzat előzetes egyetértése és a miniszter engedélye) biztosításával.

A lakosság számára további garanciát jelent, hogy amennyiben az állandó postai szolgáltatóhelyet korábban megszüntették, az önkormányzat kezdeményezésére a szolgáltató két éven belül köteles e szolgáltatás helyreállítására.

A 6-9. §-hoz

A javaslat az engedélyezési eljárások részletes megállapítását a Kormány, illetőleg a miniszter hatáskörébe utalja. Lényeges, hogy a javaslat csak objektív, normatív szabályokon alapuló eljárást tesz lehetővé, a hatóságokat elzárja a diszkrecionális döntésektől.

A jogszabályokban meghatározott feltételek szerinti működés ellenőrzése - és szükség esetén a szabályokat meg nem tartók szankcionálása - hatósági feladat. (A postai hatósági engedélyezési eljárásra az államigazgatási eljárás általános szabályai az irányadóak.)

A szolgáltatás folyamatossága és az ellátás biztonsága érdekében a hatályos törvény rendelkezéseihez képest a javaslat kibővíti a szolgáltatónak a hatósághoz történő bejelentési kötelezettségét a tevékenység szüneteltetésének, illetve megszűnésének az esetére is.

A javaslat tartalmazza a hatályos törvényből hiányzó felhatalmazást a miniszter részére az engedélyezési eljárás rendjére és díjazásra vonatkozó rendeletek meghatározásához, továbbá a szolgáltató és a díjleróvásra használt gépek igénybevevői közötti pénzügyi elszámolás érdekében, ezen gépek alkalmazását a javaslat a hatóság engedélyéhez köti.)

A 10. §-hoz

Az állam törvényi szinten garantálja, hogy Magyarország területén bárki jogosult a rendszeresített szolgáltatások igénybevételére, korlátozásra csak a törvényben meghatározott rendkívüli körülmények esetén és garanciák mellett kerülhet sor.

A 11. §-hoz

A javaslat - összhangban a 3. §-ban javasolt módosítással - a jogértelmezés és jogalkalmazás megkönnyítése céljából a könyvelt küldemények körét a mellékletben jeleníti meg.

A 12. §-hoz

A hatályos törvény 3. §-ának (1) bekezdése értelmében postabélyeget kibocsátani, azt forgalomból kivonni csak a miniszter által létrehozott kizárólagos állami tulajdonú gazdálkodó szervezet (Magyar Posta Rt.) jogosult.

A javaslat a Magyar Posta Rt. kizárólagos jogosultságát változatlanul fenntartja, azonban a bélyegkibocsátás jelentőségére, valamint a hozzáfűződő állami érdekre figyelemmel az éves bélyegkibocsátási terv jóváhagyását a miniszter hatáskörébe vonja.

A 13. §-hoz

A javaslat a hatályos törvény szövegét pontosítja.

A 14. §-hoz

A társadalmi-gazdasági viszonyok folyamatos változása, az egyéni és társas vállalkozások megjelenése a gazdasági verseny kiéleződéséhez vezetett, amelynek nem kívánatos kisérő jelensége, hogy egyes vállalkozások - törvényi tilalom ellenére - az állami, illetve a koncessziós postai szolgáltató által kizárólagosan végezhető postai alapszolgáltatást végeznek. A fenti jelenség megszüntetése érdekében a javaslat - a mellékletben - tömeg és méret alapján pontosabban kívánja meghatározni, hogy mi minősül alapszolgáltatásnak - e tekintetben az állami, illetve a koncessziós postai szolgáltatót kizárólagos jogosultság illeti meg - és amely tevékenységek ezen a körön kívül esnek, azt jogszerűen bárki végezhesse.

-----STARTING---POINT---VEGE---

A 15-16. §-hoz

A 15. § (2)-(3) bekezdése illetve 16. § a javaslat elfogadása következtében szükséges törvénymódosításokat, illetve kiegészítéseket és a kisebb pontosításokat tartalmazza, így különösen a frekvenciagazdálkodásról szóló 1993. évi LXII. törvény 7. §-a (1) bekezdésének - a frekvenciagazdálkodási hatóságra vonatkozó szabályának - valamint a távközlésről szóló 1992. évi LXXII. törvény kiegészítését, valamint a melléklet 21. pont b) alpontjának a módosítását.