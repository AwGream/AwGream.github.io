2021. évi LXVII. törvény végső előterjesztői indokolása

a Magyarország Kormánya és Románia Kormánya között, a Magyarország Kormánya és Románia Kormánya között Bukarestben, 2014. július 24-én aláírt, a magyar-román államhatáron átvezető közúti kapcsolatokról szóló megállapodás módosításáról szóló megállapodás kihirdetéséről

Általános indokolás

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában közzétételre kerül.

A magyar-román szakaszon a határátlépési lehetőségek közötti távolság csökkentése céljából, a 2007-2013 közötti EU költségvetési időszak forrásaiból többek között 10 kisléptékű közúti kapcsolat is megvalósult. 2017-ben a két ország az utak átjárhatóságának érdekében a 10 útkapcsolaton a határnyitást ideiglenes jelleggel biztosította, ugyanakkor megegyeztek arról, hogy legalább két útkapcsolat esetében állandó határátkelőhelyet nyitnak.

A román féllel a két átkelőhely létesítésére vonatkozó tárgyalások 2017-ben kezdődtek. A román fél 2018 júniusában tett javaslatot arra, hogy az Elek-Ottlaka és a Dombegyház-Kisvarjas útkapcsolatokon létesüljenek állandó határátkelőhelyek. A magyar fél a javaslatot 2019 júniusában fogadta el, személyes egyeztetés lefolytatását kérve a határnyitás részleteinek egyeztetése érdekében. A szakértői egyeztetésre 2021. március 31-én került sor.

A határátkelőhelyek létesítéséhez szükséges a Magyar Köztársaság Kormánya és Románia Kormánya között a Magyar Köztársaság és Románia között a közúti és a vasúti határforgalom ellenőrzéséről szóló, Bukarestben, 2004. április hó 27. napján aláírt egyezmény végrehajtásáról szóló megállapodás módosítása, ugyanakkor a román fél egyúttal a 10 mellékút megépítésével kapcsolatban 2014. július 24-én, Bukarestben aláírt, a Magyarország Kormánya és Románia Kormánya között, a magyar-román államhatáron átvezető közúti kapcsolatokról szóló megállapodás módosítását is szükségesnek tartja.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontjában foglaltakra tekintettel a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

Az Nsztv. 7. § (2) bekezdése és 9. § (1) bekezdése szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjának megfelelően a törvény 1. melléklete a Megállapodás hiteles magyar nyelvű szövegét tartalmazza.

A 4. §-hoz

Hatályba léptető rendelkezés. A hatálybalépés napját - az Nsztv. 10. § (4) bekezdésének megfelelően - a külpolitikáért felelős miniszter a Magyar Közlönyben közzétett közleményével állapítja meg.

Az 5. §-hoz

Az Nsztv. 10. § (1) bekezdés f) pontjának megfelelően tartalmazza a Megállapodás végrehajtásáért felelős szerv megjelölését.