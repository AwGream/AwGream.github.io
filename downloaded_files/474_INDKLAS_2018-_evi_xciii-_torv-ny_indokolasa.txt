2018. évi XCIII. törvény indokolása

az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény módosításáról

-----STARTING---POINT---ALTALANOS--- 

A civil szervezetekre vonatkozó szabályok folyamatos felülvizsgálatával, a gyakorlati tapasztalatok beépítésével, az eljárási szabályok egyszerűsítésével a jogalkotó annak az alkotmányos kötelességének tesz eleget, amely feladatául jelöli ki az egyesülési jog zavartalan gyakorlásának biztosítását, védelmét.

A támogatásokat érintő módosítások egyszerre szolgálják a civil szervezetek adminisztrációjának csökkentését, ösztönzőleg hatnak a saját bevételek növelésére, és lehetővé teszik, hogy a jelenleginél több egyesület és alapítvány részesüljön miniszteri egyedi támogatásban. A módosítás célja ennek megfelelően:

- a civil szervezetek által gyűjtött és a számviteli beszámolóban feltüntetett adományok értéke után járó normatív támogatás mértékének megemelése 5%-ról 10%-ra,

- a civil szervezetek normatív és egyszerűsített támogatása kiemelt szerepének hangsúlyozása az értelmező rendelkezésekben való megjelenítésükkel,

- az egyedi keret növelése, amely biztosítja, hogy évente több alkalommal váljon lehetővé civil szervezetek egyedi szakmai programjainak rugalmasabb eljárási keretek között történő támogatása,

- a nevesített szervezetek működési támogatásból való kizárásnak a megszüntetése a pályázóbarát összevont pályázati kategória megjelenésével.

-----STARTING---POINT---RESZLETES---

Az 1. §-hoz

A civil szervezetek normatív támogatása a szervezetek adománygyűjtő tevékenységét ösztönzi és ismeri el a gyűjtött adomány mértéknek növekedésével arányos támogatással. A támogatás fontosságát jelzi a rendelkezések közötti megjelenése az eddig adomány, adományosztó szervezet fogalmak mellett, amely azt a szándékot erősíti, hogy a civil szervezetek forrásteremtő tevékenységét ebben a formában is ösztönözni szükséges.

A civil szervezetek egyszerűsített támogatása lehetőséget teremt a kis közösségekért tevékenykedő szervezetek számára, hogy egyszerűsített eljárás eredményeképpen jussanak kisebb összegű támogatáshoz. A támogatás fontosságát jelzi, hogy törvényi szintű megfogalmazást nyer, a helyi, valós igényekre reflektáló, a kis közösségek tagjait bevonó, a helyi közösségi érdekekért munkálkodó szervezetek tevékenysége, támogatása kiemelt társadalmi érdek.

A határon túli civil szervezet fogalmának pontosítása, a „más állam területén, annak jogszabályai alapján működő” civil szervezet meghatározással kiküszöbölhető a nem egyértelműen értelmezhető egyesület és alapítvány fogalom.

A 2. §-hoz

Az adományokat fogadó szervezetek minden évben a fogadott adomány összegének 5%-át pályázhatják meg, 2017-ben ez összesen 64 millió Ft támogatást jelentett. A módosítás révén immáron 10% lesz pályázható. A támogatás mértékének növelése érdekeltté teszi az adományokat fogadó szervezeteket adományszerző tevékenységük fejlesztésében. Költségvetési többletforrást ugyanakkor nem igényel a módosítás, a rendelkezésre álló források hatékonyabb felosztását célozza. 

A helyi vagy területi hatókörű civil szervezetek egyszerűsített támogatása esetében fontos hangsúlyozni, hogy a támogatás a civil szervezet alapcél szerinti tevékenységéhez kapcsolódóan, a kisebb, helyi közösségek fejlesztése érdekében végzett feladatok ellátásának segítésére irányul.

Az egyedi keret növelése biztosítja, hogy évente több alkalommal legyen lehetőség civil szervezetek egyedi szakmai programjainak rugalmasabb eljárási keretek között történő támogatására. Az elmúlt években jelentősen megnőtt, szinte megduplázódott az e keretre beadott pályázatok száma (2016-ról 2017-re 297 darabról 580 darabra nőtt ez a szám), ezért célszerű, ha erre a körülményre a jogalkotó is a lehetőségek kiszélesítésével reagál.

A 3. §-hoz

A módosítás indoka, hogy az egyszerűsített támogatás esetén a bevételi korlát nem értelmezhető.

A 4. §-hoz

A Nemzeti Együttműködési Alap keretét meghatározó determináció módosítása, a determináció alapelvének megtartásával, az Alap kezelő szervének változása miatt szükséges, ugyanis az Alap kezelő szervének költségvetésében tervezett összeg az állam tulajdonában álló gazdasági társaság esetében nem értelmezhető.

Jelen esetben 2019. január 1-jétől a Nemzeti Együttműködési Alappal kapcsolatos kezelő szervi feladatokat az Emberi Erőforrás Támogatáskezelő helyett a Bethlen Gábor Alapkezelő Nonprofit Zrt. (a továbbiakban: Alapkezelő) látja el. Az Alapkezelő változása miatt szükséges a kezelő szerv költségvetésére vonatkozó szövegrész módosítása annak érdekében, hogy az elkülönített nyilvántartás-vezetés az állam tulajdonában álló gazdasági társaság esetében is alkalmazható legyen. Ez a cél a jelen módosítás nélkül nem elérhető.

Az 5. §-hoz

A testületi tagok költségtérítés, költségátalány mértékének rendezése, amely a jelenlegi törvényi szabályozás és a Nemzeti Együttműködési Alappal kapcsolatos egyes kérdésekről szóló rendelet rendelkezései közötti ellentmondást kívánja feloldani azzal, hogy a költségátalány és a költségtérítés mértékét eltérő módon rendezi.

A 6. §-hoz

A felhatalmazó rendelkezés az Alapkezelő jogutódlása kapcsán felmerülő átadás-átvételi eljárási szabályok megalkotását teszi lehetővé.

A 7. §-hoz

Hatályát vesztő rendelkezés. A szakmai és működési pályázatok egyszerűbb, összevont formában történő benyújtása bevezetése miatt szükséges a működési pályázatokra vonatkozó kizáró rendelkezés megszüntetése, amely az összevont pályázati forma esetén nem értelmezhető.

-----STARTING---POINT---VEGE---

A 8. §-hoz

Hatályba léptető rendelkezés.