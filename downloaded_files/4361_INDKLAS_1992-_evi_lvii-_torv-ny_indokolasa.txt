1992. évi LVII. törvény indokolása

a Magyar Népköztársaság és a Török Köztársaság között, a polgári és kereskedelmi jogsegélyről szólóan létrejött, Ankarában, 1988. évi június hó 6. napján aláírt szerződés kihirdetéséről

Általános indokolás

1988. június 6-án, Ankarában, a magyar és a török igazságügyminiszter aláírták a Magyar Népköztársaság és a Török Köztársaság között a polgári és kereskedelmi jogsegélyről szóló szerződést (a továbbiakban: Szerződés).

A két ország között a tárgyban 1938. június 18-án írtak alá egyezményt, amely az idő múlása, valamint a két ország életében azóta végbement jelentős változások miatt elavult, ezért indokolttá vált egy új, korszerű szerződés megkötése. Ez történt meg 1988. június 6-án, amikor a két ország igazságügyminiszterei aláírták a Szerződést.

A megerősítő okiratok kicserélése 1991. április 9-én megtörtént, így a Szerződés 24. cikkének 1. pontja alapján, a megerősítő okiratok kicserélésétől számított 30 nap elteltével, 1991. május 9-én nemzetközi jogi értelemben a Szerződés hatályba lépett. Ahhoz, hogy a nemzetközi jogi értelemben hatályba lépett Szerződés rendelkezései a magyar jogrendszer részévé váljanak, szükséges a Szerződés jogszabállyal való kihirdetése. Miután a Szerződésben foglaltak alapvető állampolgári jogokat és kötelezettséget érintenek, az Alkotmány 8. §-ának (2) bekezdésében, illetőleg a jogalkotásról szóló 1987. évi XI. törvény 2. §-ának c) pontjában foglaltaknak megfelelően azt törvénnyel kell kihirdetni.

Részletes indokolás

Az 1. §-hoz

A Magyar Népköztársaság és a Török Köztársaság között Ankarában 1988. évi június hó 6. napján létrejött a polgári és kereskedelmi jogsegélyről szóló új szerződés - amely a Magyarország és Törökország között a polgári és kereskedelmi jogsegélyről szóló 1938. évi június hó 18. napján aláírt, az 1940. évi XXIV. törvénycikkel kihirdetett szerződést váltja fel -, 1991. évi május hó 9. napján a megerősítő okiratok kicserélését követően hatálybalépett. A Javaslat 1. §-a a Szerződés kihirdetésével a belső jogrendszer részévé teszi a két ország között létrejött Szerződést.

A 2. §-hoz

A Javaslat 2. §-a - a Szerződésben foglaltaknak a jogalkalmazásban történő elősegítése érdekében - a Szerződés hiteles magyarnyelvű szövegét teljes egészében tartalmazza.

A 3. §-hoz

A Szerződést kihirdető törvény hatálybalépésének időpontja - mint a nemzetközi szerződések esetében általában - eltér a Szerződés nemzetközi jogi hatályának kezdő időpontjától, amelyet a Szerződés 24. cikkének 1. pontja szabályoz. Ez utóbbi szerint a Szerződés a megerősítő okiratok kicserélésétől számított 30 nap elteltével lépett hatályba. A belső jognak és a nemzetközi jognak a nemzetközi szerződések hatályával kapcsolatos ellentmondását oldja fel a Javaslat 3. §-a (1) bekezdésének az a rendelkezése, amely szerint a Szerződés rendelkezéseit a nemzetközi jogi értelemben vett hatálybalépésének időpontjától, 1991. évi május hó 9. napjától kell alkalmazni.

A Javaslat 3. §-ának (2) bekezdése a kérdéskört korábban szabályozó nemzetközi szerződést kihirdető 1940. évi XXIV. törvényt helyezi hatályon kívül. Az új Szerződés 24. cikkének 1. pontja értelmében ugyanis nemzetközi jogi szempontból az említett korábbi szerződés az új Szerződés hatályba lépésével hatályát vesztette.

A Javaslat 3. §-ának (3) bekezdése a törvény végrehajtásával összefüggő feladatokkal az igazságügyminisztert bízza meg, aki ezt a tevékenységét az érdekelt miniszterekkel és a legfőbb ügyésszel egyetértésben látja el.