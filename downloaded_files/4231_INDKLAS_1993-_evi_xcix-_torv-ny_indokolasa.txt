1993. évi XCIX. törvény indokolása

a társasági adóról szóló, az 1991. évi LXXXVI. törvény módosításáról

-----STARTING---POINT---ALTALANOS---
-----STARTING---POINT---RESZLETES---

Az 1-2. §-hoz

A hatályos társasági adótörvény szerint az egyéni vállalkozók 1991. végéig jelentkezhettek be a társasági adótörvény hatálya alá, és valamennyi, a társasági adótörvény szerint adózó egyéni vállalkozónak legkésőbb 1993. december 31-éig át kell jelentkeznie a személyi jövedelemadó törvény hatálya alá.

A Javaslat megszünteti az egyéni vállalkozók társasági adótörvény hatálya alá történő bejelentkezésének tilalmát, és 1993. után is lehetővé teszi a két adónem közötti szabad választást.

A Javaslat - a két adónem közötti átjelentkezési lehetőséghez kapcsolódóan - meghatározza az adókötelezettség keletkezésének és megszűnésének időpontját. Átjelentkezés esetén ez az időpont a bejelentést követő naptári év első napján, a tevékenységet kezdő vállalkozónál - ha úgy dönt - a tevékenység indításakor kezdődik, illetve a bejelentés naptári évének az utolsó napjával szűnik meg.

Ehhez kapcsolódóan a Javaslat - az általános rendelkezéstől eltérően - átmeneti rendelkezésként lehetővé teszi, hogy az egyéni vállalkozó 1994. január 1-jével kezdődően a társasági adótörvény szerint adózhat akkor is, ha nem a tárgyévet megelőzően jelentkezett be adóalanyként, hanem 1994. január 31-éig bezárólag [Javaslat 15. § (1) bekezdés].

A Javaslat a törvény hatálya alá nem tartozó szervek körét kiterjeszti az Igazságügyi Minisztérium felügyelete alá tartozó büntetésvégrehajtási vállalatnak a fogvatartottak foglalkoztatását végző jogutódjára, valamint a felszámolási eljárás alatt állókra, a felszámolás kezdő napjától, ugyanakkkor a törvény hatálya alá tartozik a közhasznú társaság.

A 3. §-hoz

A Javaslat e §-on belül a törvény alkalmazásához szükséges fogalmakat határozza meg, illetve pontosít:

A devizatörvény tervezete szerint a vámszabadterületi társaságok - néhány rendelkezés alkalmazásától eltekintve - devizakülföldinek minősülnének. Nem lenne azonban indokolt, hogy emiatt változzon az adóalanyi státuszuk. Ezért rögzíti a Javaslat, hogy a társasági adótörvény alkalmazásában a vámszabadterületi társaság belföldinek minősül, és az a társaság ahova befektet nem válik külföldi részvételű társasággá.

A Javaslat pontosítja az árbevétel fogalmát és azt értelmezi a pénzintézetekre, biztosítóintézetekre és értékpapír forgalmazókra is.

A külföldi vegyesvállalatok adókedvezményre való jogosultságának, illetve az adókedvezmény igénybevételének első évét - az egyértelműség végett - a Javaslat - az eredeti szándéknak megfelelően - abban az adóévben jelöli meg, amelyben először teljesül, hogy az adóalanynál az adókedvezmény feltételei fennállnak és a vállalkozásnak számított adója van. Rendezi a törvény a kapcsolt vállalkozás tartalmi ismérveit, valamint a közhasznú tevékenység bevételének összetevőit.

A 4. §-hoz

Az adóalap az eredeti törvényben is jellemzően a számvitelben kimutatott eredménytől való eltérést tartalmazza, részben az adóalap védelme érdekében (pl. amortizációnál, céltartaléknál), részben a kétszeres adóztatás, vagy indokolatlan adóelkerülés megakadályozása miatt (pl. kapott osztaléknál, térítés nélküli eszközátadásnál).

A javasolt változások a számviteli törvény előírásaihoz jobban igazodó pontosításokat tartalmaznak; a vállalkozás bevételeivel szemben elszámolható költségeket részben korlátozzák; az előző évhez képest szűkítik az alapítványoknak és közérdekű kötelezettségvállalásoknak adott adományok után az adóalapnál érvényesíthető levonást.

A törvény adóalapcsökkentő tételei közül módosul a 4. § (2) bekezdés b), d), g), i) és j) pontja és a csökkentő tételek köre n), o), p) ponttal egészül ki.

-  Annak érdekében, hogy a bankkonszolidáció sikerrel járjon és a pénzintézetek biztonságos működésének feltételei megteremtődjenek, lehetővé kell tenni - az 1993. évre is vonatkoztatva -, hogy a pénzintézeteknél a kockázati tartalékképzés teljes egészében adómentes legyen.

 A Javaslat szerinti megoldás azt jelenti, hogy a pénzintézeteknél és a biztosítóintézeteknél a megképzett és a számvitelben az eredmény terhére ráfordításként elszámolt kockázati, biztosítástechnikai tartalékot az adótörvény is elismeri költségként, így emiatt adóalapkorrekciót nem ír elő.

-  A számviteli törvény 39. §-a az évközi és az év végi értékvesztés szabályait írja elő. Az adótörvény értékvesztésre vonatkozó korrekciója kizárólag az év végi elszámolásra vonatkozik, s ezért a számviteli törvényre való hivatkozást pontosítani kellett mind az adóalapcsökkentő, mind az adóalapnövelő tételeknél.

-  Jelenleg az adómentes vagyonszerzés (vagyonnevesítés) egyik népszerű formája a pénz vagy vagyontárgy alapítványi, illetőleg közérdekű célra való átadása.

 Az adótörvényben megfogalmazott célra létrehozott alapítványok és közérdekű célok támogatása esetén ugyanis ma korlátlanul lehet adóalapot csökkenteni.

 Az államháztartás helyzete miatt indokolt az adóelkerülés korlátozása. Ilymódon nagyobb szerepet és megbecsülést kapnak az önzetlen felajánlások.

 A Javaslat ezért - az egyéb idetartozó rendelkezéseket nem érintve - a levonás lehetőségét az előző évben fizetendő társasági adó 50%-ában korlátozza. E korlátozás miatt a törvény 5. §-a kiegészül egy (10) bekezdéssel.

-  A Javaslat szerint a szakmunkástanuló-képzést végző adóalanyok ezentúl tanulónként ezerötszáz forinttal csökkenthetik az adóalapjukat az oktatási intézménnyel kötött szerződés alapján foglalkoztatott szakmunkástanulók után.

-  A számviteli törvény lehetőséget ad az éven túli lejáratú kötelezettségek kamatának adózott pénzből történő elszámolására. Tartalmilag hasonló - vagyis nem a költségek között jelenik meg - a beruházási hitelek után fizetett kamat elszámolása is. A beruházás befejezése előtt fizetett kamat a számviteli törvény szerint beruházási költségként számolandó el, azzal a beruházás értékét növelni kell, s így végül csak az amortizáció jelenik meg majd költségként több év alatt. A törvénymódosítás azt kívánja megerősíteni, hogy a beruházásokhoz kötődően elszámolt és aktívált (vagy aktíválandó) kamat ráfordításként elszámolt kiadásnak minősül.

-  Új adóalapkorrekciós tétel a munkanélkülieket foglalkoztató adóalanyokat kedvezményezi. Azoknál az adóalanyoknál, ahol a megfelelő feltételek fennállnak, az adózás előtti eredmény csökkenthető egy éven keresztül a munkanélküli után fizetett társadalombiztosítási járulék 70%-ával.

-  Csökkenti az adózás előtti eredményt a bankkonszolidáció keretében megvalósuló adóskonszolidáció során elengedett kötelezettség bevételként elszámolt összege is.

-  Ha a szövetkezet az állami tulajdon privatizációjában vesz részt, úgy az ennek során felhasznált - termőföldért kapott - kárpótlási jegyek címletértéke és névértéke közötti különbség csökkenti az adóalapját.

A törvény adóalapnövelő tételei közül módosul az eredeti törvény 4. § (3) bekezdése a), c), f), i), és o) pontja és az adóalapnövelő tételek köre v), w) és z) ponttal egészül ki.

A Javaslat a), c), f) pontja a céltartalékot, az értékvesztés és a térítés nélküli eszközátadást érintő pontosításokat tartalmaz, amelyekről már említés történt. Az i) pont az ingyenesen juttatott szövetkezeti üzletrészre is értelmezi a részvényekre előírt rendelkezést, amely szerint a ráfordításként elszámolt érték adóalapot növel. Az o) pontban leírt adóalapnövelő tétel kiegészül az értékpapír, üzletrész bérleti díjával, illetve a lízing-forgalom pontosításával összhangban a bérleti díj akkor is növeli az adózás előtti eredményt a bérbevevőnél, ha a termék átvétele olyan szerződés alapján történik, amely a termék 366 napon belüli bérletéről azzal a kikötéssel rendelkezik, hogy a bérbeadó a bérlő számára vételi jogot biztosít, tehát nemcsak akkor, a bérlő az utolsó bérleti díj kiegyenlítésével, illetve a szerződés lejártával a tulajdonjogot megszerzi.

A Javaslat új adóalapnövelő tételei az elszámolható költségeket korlátozzák a következő területeken:

-  A reprezentáció tartalmát, elszámolhatóságának mértékét ma jogszabály nem határozza meg. A költségek között elszámolható mérték a Javaslat szerint az árbevétel 0,5%-a, e fölött adóalapnövelő tételként számolandók el a reprezentációs kiadások. A reprezentáció fogalmát a javaslat 3. § 14. pontja határozza meg.

-  A vállalkozás tulajdonában lévő személygépkocsi - üzemeltetésénél gyakorlat, hogy a gépkocsivezetők készpénzt kapnak az üzemanyagra, amellyel norma alapján elszámolnak, a normán belüli fogyasztás esetén a többlet a gépkocsivezetőké. E gyakorlatnak a számviteli törvénnyel és az adótörvénnyel való összehangolását és az adóalap védelmét is jelenti a Javaslatnak az a megfogalmazása, amely szerint a vállalkozás költségei között személygépkocsi esetében legfeljebb a külön kormányrendeletben meghatározott normával számított üzemanyagköltség jelenhet meg.

-  Ha a közhasznú társaság jogutód nélkül megszűnik, vagy nem közhasznú társasággá alakul át, úgy a saját tőke adómentes növekménye növeli az adóalapot. Ehhez kapcsolódik az 5. § új (11) bekezdése.

Az 5. §-hoz

A Javaslat e rendelkezései az adóalapmódosító tételhez kapcsolódó értelmező rendelkezéseket tartalmaznak.

A céltartalék címén a tárgyévben és előző évben ténylegesen megképzett összeg különbsége, de legfeljebb a kintlévőség időtartalmától függően a késedelemben lévő követelés kettő, öt és huszonöt%-a vonható le az adóalapnál. Ezzel a módosítással érhető el, hogy csak egyszer jelenjen meg a tartalékképzés költségként az adóalapnál.

Az eredeti törvény 5. § (6) bekezdése határozza meg azokat a legfontosabb költségtényezőket, amelyek elszámolhatók a vállalkozási tevékenység költségei között. A Javaslat ezeket egészíti ki, - összhangban a Szja törvénnyel -, a természetbeni juttatás költségével, valamint az ezt terhelő járulékkal és személyi jövedelemadóval, továbbá a kamatmentes vagy kedvezményes kamatozású kölcsön, munkabérelőleg kamatkülönbözete után a kifizetőt terhelő személyi jövedelemadóval.

A 6. §-hoz

A törvény meg kívánja akadályozni a kapcsolt vállalkozások közötti - adóalap csökkentésére irányuló - tranzakciókat azzal, hogy a piaci értéktől eltérő szerződéses tételeket az adóhatóság korrigálhatja.

A 7-8. §-hoz

A Javaslat a számított adó mértékét az adóalap 36%-ában állapítja meg, a jelenlegi 40%-os kulccsal szemben.

Azoknál a vállalkozásoknál, amelyeknél az adóalap a korrigált árbevétel 2%-át nem éri el, a számított adó a korrigált árbevétel 2%-ának a 36.%-a. Árbevételként itt a közszolgáltató tevékenység árbevételével - vagyis az 5. számú mellékletben felsorolt tevékenységekből származó árbevétellel - csökkentett árbevételt kell figyelembe venni. Nem kell minimális jövedelem alapján adóznia az egyházaknak, társadalmi szervezeteknek, alapítványoknak, lakásszövetkezeteknek, víziközmű társulatoknak és közhasznú társaságoknak a közhasznú tevékenység bevétele után..

A Javaslat felhatalmazza a Kormányt, hogy az adóhatóság javaslatára a minimumadó megfizetése alól mentesítést adjon elemi kár és olyan objektív ok alapján, amelynek fennállása a vállalkozás működőképességét veszélyezteti.

A 9. §-hoz

A hatályos társasági adótörvény szerint a külföldi részvételű gazdasági társaságok normatív adókedvezménye 1993. december 31-ei jogszerzési határidővel, az előre meghirdetett szabályoknak megfelelően megszűnnek. Ugyanakkor a jelentős befektetésnek számító külföldi működő tőke Magyarországra történő beáramlása érdekében a jövőben is célszerű kivételt tenni: a különösen fontos tevékenységek végzéséhez kötődő adókedvezmény feltételeit, a munkahelyteremtésre is tekintettel, célszerű módosítani oly módon, hogy a beruházás megkezdésével is lehessen jogot szerezni a kedvezményre, ha a beruházást a társaság 1993. december 31-éig megkezdi.

A 10. §-hoz

Adókedvezmény érvényesíthető a beruházásokat finanszírozó pénzintézeti hitelek után is, a kamat 38, illetve 25%-a erejéig.

A 11. §-hoz

A külföldi részvételű gazdasági társaságok adókedvezményeinek megszűnésével együtt megszűnik a külföldi fél osztalékának visszaforgatására vonatkozó adókedvezmény is.

Az osztalék-visszaforgatási kedvezmény lehetőségét azonban nemzetgazdasági szempontokra tekintettel továbbra is indokolt megtartani, mégpedig minden adóalanyra kiterjesztett értelemben. Ennek célszerű megoldásaként a Javaslat felhatalmazást ad a Kormánynak arra, hogy - a tulajdonosi körtől függetlenül - bármely adóalany esetében egyaránt kedvezményt biztosíthasson a különösen jelentős befektetéseknél az alapítói vagyon emelésére fordított osztalék után. E befektetési kedvezmény feltétele, hogy az alapítóii vagyon legalább 100 millió forint, vagy a visszaforgatott osztalék legalább 25 millió forint legyen, és hogy a megnövelt alapító vagyon csökkentésére, vagy szétválásra öt éven belül ne kerüljön sor. Az egyedi mérlegelés alapján engedélyezett adókedvezmény legfeljebb a visszaforgatott osztalékra jutó társasági adó összegéig terjedhet. Az öt évre szóló kikötések megszegése a kedvezmény elvesztésével és késedelmi pótlék fizetésével jár.

A fejlesztések elősegítése érdekében a Javaslat lehetőséget biztosít továbbá arra, hogy a Kormány egyedi elbírálással adókedvezményt nyújthasson a korszerű, környezetbarát terméket előállító, meghatározott méretet elérő vállalkozások számára is. A kedvezmény feltétele, hogy a társaság minimum 500 millió forint alapítói vagyonnal rendelkezzen, legalább 200 millió forint értékű olyan beruházást kezdjen, amelyből az árbevételének több mint a fele a korszerű termék előállításából származik, és export árbevételét növelje, vagy új munkahelyet hozzon létre. A kedvezmény időtartama maximum 10 év, és 5 évig 100%, további 5 évig 60% lehet a maximális mértéke.

A 12. §-hoz

Az 1994. évtől a Magyar Nemzeti Bank csak a deviza középárfolyamot jegyzi és teszi közzé. A deviza (valuta) vételi és eladási árfolyamából az eladásra, vásárlásra feljogosított pénzintézetek adnak információt. Emiatt székséges a külföldi pénznemben keletkezett kötelezettségek, bevételek eddigi értékelési szabályának megváltoztatása. A vámszabad területi társaságok esetében erről rendelkezik a Javaslat.

A 13. §-hoz

A hatályos társasági adótörvény az átmeneti rendelkezések között határozza meg azokat a szabályokat, amelyeket az egyéni vállalkozóknak 1991. végén a személyi jövedelemadó törvény hatálya alól a társasági adótörvény hatálya alá történő átjelentkezésekor kellett alkalmazni.

A Javaslat szerint a törvény 19. §-a új bekezdéssel egészül ki, mely rögzíti, hogy a későbbi években történő átjelentkezés esetén is e szerint kell eljárni az átjelentkezésig még nem rendezett veszteség eslzámolásánál és az adóalap meghatározásánál, természetesen mindig az átjelentkezés éve előtti adatokra kell értelmezni a szabályokat.

A 14. §-hoz

A Javaslat e §-on belül rendelkezik a koncesszió keretében megvalósult tárgyi eszközök értékcsökkenési leírásáról. Igazodva a koncessziós időszakhoz a vállalkozó döntése szerinti amortizációnak az adóalapból való levonhatóságát írja elő.

A Javaslat megengedi, hogy az 1994. évtől beszerzett 100 ezer forint alatti értékű gépek, berendezések, felszerelések (épületek, építmények, járművek nem tartoznak ide), valamint értékhatártől függetlenül az irányítástechnikai, számítástechnikai berendezések, egyes környezetvédelmet szolgáló berendezések stb. esetében a számviteli törvény szerinti értékcsökkenési leírást érvényesíthesse az adóalany.

A Javaslat - összhangban a számviteli törvény ilyen irányú módosításával - lehetőséget ad az adóalanynak az immateriális javak terven felüli értékcsökkenésének az adóalapnál való érvényesítésére, ha a terven felüli leírásra selejtezés, vagyoni értékű jogok esetében a szerződés módosulása (pl. bérleti jog megszűnt), kutatás, fejlesztés aktivált értéke esetén a kutatás, fejlesztés révén megvalósult tevékenység korlátozása vagy megszüntetése miatt kerül sor.

A társasági adó működésének újabb tapasztalata által megismert pontosítási igényeket, a jobb működést és eligazodást, valamint a biztonságos jogértelmezést segíti a külföldi vállalkozókkal és külföldi szervezetekkel kapcsolatos 6. számú melléklet egyes fogalmainak módosítása, kiegészítése.

-----STARTING---POINT---VEGE---

A 15. §-hoz

A Kormány döntése szerint az adóalanynak az 1993-as évről 1994. február 15-éig könyvviteli zárlatot kell készítenie és a társasági adóelőleg és az adókötelezettség különbözetével el kell számolnia. A Javaslat ennek megfelelően kötelezettséget ír elő.

A Javaslat a jogalkotási törvény előírásainak való megfelelés végett a társasági adótörvényt 1993. évközben módosító 1993. évi LIII. törvény rendelkezésének - amely az átalakulás során megvalósított vagyonnövekedés adóztatásáról rendelkezik - a hatálybalépés előtti eseményekre való alkalmazásánál a kötelező előírást megengedőre változtatja.

A 16. §-hoz

A Javaslatnak ez a §-a a hatálybalépésről rendelkezik. Egyértelműsíti, hogy a szabályozást általában az 1994. évi adó megállapításánál kell alkalmazni. Kivételként kezeli viszont

 az értékvesztés kezelésére beépített pontosító rendelkezéseket, amelyeket az 1992. évi adómegállapításra is lehet alkalmazni.