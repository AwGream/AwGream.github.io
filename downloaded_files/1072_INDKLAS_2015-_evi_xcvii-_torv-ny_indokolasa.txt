2015. évi XCVII. törvény indokolása

a mezőgazdasági termékpiacok szervezésének egyes kérdéseiről, a termelői és a szakmaközi szervezetekről

-----STARTING---POINT---ALTALANOS--- 

A mezőgazdasági termékpiacok közös szervezéséről szóló jogszabályok a Közös Agrárpolitika (KAP) legutóbbi reformjának keretében számos ponton megváltoztak, amely a hatékony és versenyképes piacszervezés érdekében a hazai agrárpiaci szabályozás általános rendelkezéseinek felülvizsgálatát, módosítását és kiegészítését tette szükségessé. A szerződéskötésre, adatszolgáltatásra és versenyjogi szabályozásra vonatkozó jogszabályi elemek megfelelő keretet kell, hogy biztosítsanak az egyes ágazatok szereplői számára az integráltabb és szervezettebb működéshez.

A KAP reform által meghatározott irányok figyelembe vételével a magyar agrárpolitika is egyre nagyobb szerepet szán az egyes ágazatokban megvalósuló, alulról szerveződő, nyitott tagság elvén működő ágazati-szakmaközi önszabályozásnak. Ezt az önszabályozást a szakmaközi szervezetek hivatottak megvalósítani, amelyek egy-egy ágazat különböző vertikális szinten elhelyezkedő szereplőit, így a termelőket, a kereskedőket és a feldolgozókat fogják össze azzal az elsődleges céllal, hogy a termékek előállításának és forgalmazásának fejlesztését előmozdítsák, valamint elősegítsék a piac szereplői között az információáramlást, és ezzel növeljék a piac átláthatóságát.

A termelői csoportok és a termelői szervezetek feladata a termelés és értékesítés szervezése, a termelői érdekek képviselete, az együttes fellépés kereteinek biztosítása és a stabil termelői jövedelmezőség elősegítése. A termelői szervezeteket megalakító termelők termékeiket közösen viszik piacra, így alkuképesekké válnak, csökken hátrányuk a nagy volumenben termelő és vásárló szereplőkkel szemben. A termelői szervezetek megerősítésén keresztül növelhető az ágazatok technikai és technológiai színvonala, elősegíthető a friss piacok elérése és könnyebben megoldható a feldolgozóipar ellátása megfelelő minőségű és mennyiségű hazai alapanyaggal. Emellett fontos szerepük lehet a hazai feldolgozóipar újjászervezésében is.

A mezőgazdasági termékpiacok szervezésének kérdéseivel kapcsolatos korábbi törvényi szintű hazai szabályozást a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény tartalmazta. Ennek alapját a 1234/2007/EK tanácsi rendelet, az úgynevezett egységes piacszervezési rendelet adta, amely 2014. január 1-jén átadta helyét a 1308/2013/EU parlamenti és tanácsi rendeletnek (a továbbiakban: Rendelet). Az új Rendeletben az egyes ágazatok szabályozásának további piaci orientálásával a szakmaközi szervezetek önszabályozáson alapuló piaci intézkedései még jobban előtérbe kerültek, aminek következtében a szakmaközi szervezetek szerepe a laza szabályozású ágazatokban is erősödött. Ezen kívül a szakmaközi és termelői szervezetek elismerésével, működésével kapcsolatos szabályozás is átfogó megújuláson esett át. Tekintettel arra, hogy a korábbi jogalapot jelentő uniós szabályozás jelentős mértékben átalakult az új Rendelettel és a magyar törvénynek sem a szerkezete, sem pedig az abban szereplő hivatkozások megváltozása már nem tette lehetővé a megfelelő jogalkalmazást, így a szükséges változtatások köre és mennyisége indokolttá tette egy új törvény előterjesztését, amely egészében felváltja a jelenlegit.

A halászati és akvakultúra-termékek piacának szervezéséről szóló hazai végrehajtási szabályok újdonságként jelennek meg a mezőgazdasági piacszabályozás rendszerében.

-----STARTING---POINT---RESZLETES---

Az 1. §-hoz

Az 1. § a törvény személyi és tárgyi hatályát tartalmazza.

A törvény az eljárási kérdésekben is megteremti az összhangot a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény rendelkezéseivel.

A 2. §-hoz

Az egységes jogalkalmazás biztosítása érdekében a törvényben használt fogalmak értelmezését külön szakasz tartalmazza.

A 3. §-hoz

Az előírás a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelvnek való megfelelést szolgálja. A törvény a termelő és a feldolgozó, illetve a felvásárló közötti mezőgazdasági és élelmiszer-ipari termék átruházására irányuló szerződésből eredő pénztartozás kifizetésére speciális, az irányelv 3. és 4. cikkében foglalt követelményeknél szigorúbb (15 napos) teljesítési határidőt határoz meg arra az esetre, ha a szerződés értelmében szolgáltatott termék tulajdonjogának átruházására a számla - ellenszolgáltatás fizetésére kötelezett általi - kézhezvételét megelőzően került sor.

A 4‒6. §-hoz

Az előírás a mezőgazdasági termény szolgáltatására kötött szerződés kötelező tartalmi elemeit annak függvényében határozza meg, hogy azt a termés betakarítása előtt, vagy azt követően kötik-e meg. A különbségtétel objektív indoka az, hogy a jogalkotónak reagálnia kell arra a helyzetre, miszerint hazánkban a mezőgazdasági termények meghatározó vegetációs időszakában évenként, sőt adott esetben éven belül is szélsőséges változások következhetnek be. Ilyen körülmények között a jogalkotó felelőssége, hogy kidolgozza a piaci viszonyokkal összhangban lévő kockázatvállalás ésszerű megosztására vonatkozó szabályokat. Az egyoldalú, vagy aránytalan kockázatvállalás adott esetben súlyos nemzetgazdasági károkkal is járhat, és kihatással lehet pl. a birtokpolitikai prioritások megvalósulására is.

A törvény kifejezett jogpolitikai célja, hogy megakadályozza az időjárási és más természeti okok miatt ténylegesen nehéz helyzetbe került termelők teljes ellehetetlenülését. A törvény értelmében a termelők szerződéses kötelem alóli mentesülése csak szigorú feltételek teljesítése esetén biztosított. Ugyanakkor a mentesülés szélesebb köre adott esetben gátja lehetne a piaci ügyletek megvalósulásának, amely szintén nem kívánatos.

A törvény azon túl, hogy érvényt kíván szerezni az előzőekben megfogalmazott jogalkotói szándékoknak, ki kívánja zárni az olyan helyzetek kialakulását, amikor a szerződéskötési szabadság elvére történő hivatkozással az ún. határidős ügyletek esetében a mennyiségre történő megállapodást - a szerződésben vállalt kötelezettségre hivatkozással - abban az esetben is abszolút kötelemnek tekintették, amikor a termés igazoltan nem termett meg. Ezen szerződéses kikötés esetleges tisztességtelenségének vizsgálatára a korábbiakban érdemben nem került sor. A jogalkotói szándék szerint, aki a termés betakarítása előtt mezőgazdasági termény vásárlására szerződést köt, annak mind eladói, mind pedig vevői oldalon számolnia kell azzal, hogy olyan termékre köt szerződést, amelynél fennállhat olyan eset, ami adott esetben a teljesítést korlátozza, vagy kizárja (pl. egy súlyos természeti esemény miatt a termény nem terem meg). Meg kell jegyezni, hogy ez a kockázat pl. az árutőzsdei kereskedés esetén hatványozottan érvényesül, hiszen a világ árutőzsdéin az adott termény éves termésmennyiségének a sokszorosa (akár több mint hússzorosa) cserél virtuálisan gazdát. Miután a termés betakarítása előtt a termék-előállítás kockázata elsődlegesen a termelőt terheli, ezért részére a fokozott jogvédelem biztosítása indokolt, még abban az esetben is, ha a vevői oldalon is fennállhat elismerhető kockázat.

A jogalkotó a törvényben egyértelműen állást foglal a kockázatmegosztás kérdésében, azt nem kívánja kizárólag a piaci értékítéletre bízni. A kockázat csökkentését a törvény elsősorban a szerződés kötelező tartalmi elemeinek meghatározásával, valamint a felek közötti kötelező együttműködés rendjére vonatkozó szabályozással kívánja segíteni. A szerződésben ugyanis ki lehet alakítani a felek közötti együttműködés rendjét különösen arra az esetre, amikor a termés az eladó ellenőrzési körén kívül eső ok (vis maior) miatt meg sem termett. A törvény rendezi az emiatt kieső termés miatti felelősséget is. A szerződésben a felek az eladó által megtermelt más terménnyel való pótlás lehetőségében is megállapodhatnak. Ebben az esetben a mentesülés feltételei szigorodnak. A vevői oldalon fennálló kockázat pedig megfelelő előkészítéssel, és reális terméseredményekhez való közelítéssel, valamint az eladó személyét is figyelembe véve (teljesítési megbízhatóság) minimális szintre csökkenthető.

A 7. §-hoz

A tejkvóta rendszer 2015-ig történő zökkenőmentes megszüntetése érdekében az Európai Parlament és a Tanács elfogadta a 261/2012/EU („tejcsomag”) rendeletet az 1234/2007/EK tanácsi rendeletnek a tej- és tejtermék-ágazati szerződéses kapcsolatok tekintetében történő módosításáról. A módosítás átemelésre került az új Rendeletbe is.

E szakasz a „tejcsomaggal” elfogadott a tejágazatban alkalmazandó szerződéskötési kötelezettség nemzeti szabályait tartalmazza.

A 8‒12. §-hoz

Az itt szereplő előírások a különböző mezőgazdasági adatbázisok, így a tesztüzemi információs rendszer, a piaci árinformációs rendszer, az agrártámogatás igénybevevője által szolgáltatott adatok, a termésbecslési célból szolgáltatott adatok, a nyers tej első felvásárlója által szolgáltatott adatok, valamint a termelői szervezetekkel és termelői csoportokkal kapcsolatos adatbázis működésének alapvető szabályait tartalmazzák.

A 13. §-hoz

A rendelkezés a vágás utáni minősítés kötelezettségét írja elő.

A 14‒17. §-hoz

Az agrárpolitikáért felelős miniszter (a továbbiakban: miniszter) végzi a szakmaközi szervezet elismerését, ellátja az elismerés visszavonásával és az ellenőrzéssel kapcsolatos feladatokat. A miniszter gondoskodik a szakmaközi szervezetekkel kapcsolatos dokumentumoknak a Hivatalos Értesítőben való közzétételéről, vezeti a megfelelő nyilvántartást, illetve gondoskodik az Európai Bizottság irányában a kapcsolattartásról.

A szakmaközi szervezetek elismerése követelményeinek hazai szabályozása szorosan követi az uniós szabályrendszert.

A Rendelet előírja, hogy a szakmaközi szervezeteknek az adott gazdasági tevékenység jelentős részét kell végeznie, egyben lehetőséget biztosít a szakmaközi szervezetek számának nemzeti szintű korlátozására. A magyar mezőgazdaság érintett ágazatai érdekeinek, valamint a versenyképesség fejlesztésének leginkább megfelelően egy ágazatban egy szakmaközi szervezet elismerése indokolt.

A törvény meghatározza a szakmaközi szervezetek ellenőrzésével kapcsolatos miniszteri feladatokat, valamint rögzíti az elismerési feltételeknek meg nem felelő elismert szakmaközi szervezettel szemben alkalmazható szankciókat, illetve az elismerés visszavonásának feltételeit.

A 18. §-hoz

A törvény meghatározza a miniszter feladatait a termelői szervezetek, a termelői csoportok és azok társulásai elismerésével kapcsolatban, valamint a miniszter döntései meghozatalához alkalmazandó eljárási szabályokat.

A 19. §-hoz

A Rendelet szerint amennyiben valamely elismert termelői szervezet, termelői szervezetek elismert társulása, valamint elismert szakmaközi szervezet egy adott termék előállításának, kereskedelmének vagy feldolgozásának tekintetében reprezentatívnak tekinthető, az érintett tagállam az említett szakmaközi szervezet kérésére - korlátozott időszakra - kötelezővé teheti a szervezethez nem tartozó piaci szereplők - egyének vagy csoportok - számára az elismert szakmaközi szervezeten belül létrejött egyes megállapodások, döntések vagy összehangolt magatartások követését, szigorú betartását. Ennek az úgynevezett kiterjesztésnek a nemzeti szabályozását tartalmazzák az előírások.

A 20. §-hoz

A szakmaközi szervezeten belül létrejött megállapodások, döntések, vagy összehangolt magatartások, azaz a piacszervezési intézkedések szabályainak miniszteri rendeletben történő kiterjesztésének alkalmazási garanciáját szolgája az ellenőrzésre vonatkozó szabályok előírása és a szankció kilátásba helyezése.

A 21‒23. §-hoz

Azokban az esetekben, amikor a szabályokat kiterjesztik, és az adott tevékenységet egy elismert szakmaközi szervezet folytatja, és e tevékenységek azoknak a személyeknek az általános gazdasági érdekét szolgálják, akiknek a tevékenysége kapcsolatban van az érintett termékkel, az elismerést biztosító tagállam dönthet úgy, hogy azoknak az egyéneknek vagy csoportoknak, amelyek nem tagjai a szakmaközi szervezetnek, de amelyek az említett tevékenységek előnyeit élvezik, be kell fizetniük a szervezet tagjai által fizetett pénzügyi hozzájárulás teljes összegét vagy annak egy részét, amennyiben ezt a hozzájárulást a szakmaközi szervezet a szóban forgó tevékenység végzésével kapcsolatos költségek közvetlen fedezésére használja fel. A meghatározott feladatok elvégzésének tervezéséhez nélkülözhetetlen, hogy az elvárt összeg befolyjon. A miniszter a piacszervezési intézkedést kihirdető rendeletben határozza meg a pénzügyi hozzájárulás mértékét és a hozzájárulás fizetésére kötelezettek körét. A miniszter a hozzájárulás előírásának megállapítása során az intézkedés nyomán jelentkező előnyök és hátrányok mérlegelésével jár el, valamint törekszik az intézkedés esetleges versenytorzító hatásainak elkerülésére.

A törvény rögzíti a piacszervezési hozzájárulás megfizetésének szabályait, illetve meg nem fizetése esetén szankciót helyez kilátásba, mely a piacszervezési hozzájárulás megfizetésének garanciális szabályait jelenti. A piacszervezési hozzájárulás önkéntes meg nem fizetése esetén állami szerv által történő beszedésre kerül sor. A piacfejlesztési hozzájárulást a szakmaközi szervezeteknek a tanácsi rendeletben és e törvényben meghatározott feladatok elvégzésére kell igazoltan fordítani.

A 24. §-hoz

A törvény a piac zavartalan működésének biztosítása, valamint a piaci együttműködés tisztasága érdekében rögzíti a szakmaközi szervezetek jogosítványait a saját tagjait érintő egyes eljárásokban.

A 25. §-hoz

A Rendelet 210. cikke határozza meg a szakmaközi szervezetek megállapodásainak és összehangolt magatartásainak az EUMSZ 101. cikke (versenyszabályok) alóli mentesülésének feltételeit.

Biztosítja annak lehetőségét, hogy az elismert szakmaközi szervezetekhez nem tartozó ágazati szereplők is önként csatlakozhassanak a megállapodásokhoz vagy összehangolt magatartásokhoz.

Ezen felül megteremti az összhangot a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény, valamint a versenytörvény 11. §-a előírásai között azzal, hogy szabályozza a beszállítók érdekképviseletét ellátó szervezet által végezhető tevékenységeket.

A 26. §-hoz

A mezőgazdasági szaktanácsadói engedély kiadásával, a szaktanácsadói névjegyzék vezetésével, a szaktanácsadók képzésének, továbbképzésének ellenőrzésével kapcsolatos feladatokat 2015. január 1-je után a Magyar Agrár-, Élelmiszergazdasági és Vidékfejlesztési Kamara látja el.

A feladat ellátásához szükséges részletes szabályokat e rendelkezések tartalmazzák.

-----STARTING---POINT---VEGE---

A 27‒31. §-hoz

E rendelkezések a rendeletalkotási felhatalmazást, a törvény hatálybalépését, valamint a jogharmonizációs záradékot tartalmazzák.

A 32. §-hoz

Az újraszabályozás folytán szükséges hatályon kívül helyező rendelkezést tartalmazza.