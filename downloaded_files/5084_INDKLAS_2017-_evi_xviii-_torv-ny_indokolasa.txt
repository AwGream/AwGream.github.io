2017. évi XVIII. törvény indokolása

az egyrészről az Európai Unió és tagállamai, másrészről Kolumbia és Peru közötti kereskedelmi megállapodáshoz a Horvát Köztársaság Európai Unióhoz történő csatlakozására tekintettel létrejött Kiegészítő Jegyzőkönyv kihirdetéséről

-----STARTING---POINT---ALTALANOS---

Általános indokolás

A több évig tartó tárgyalássorozatot követően az Európai Unió és tagállamai, másrészről Kolumbia és Peru között létrejött szabadkereskedelmi megállapodást 2012. június 26-án írták alá, amit a 2012/735/EU tanácsi határozat hirdetett ki. Ezt a megállapodást Magyarországon a 2013. évi CLXX. törvény kihirdette ki. A megállapodás a kellő számú megerősítés hiánya miatt még nincs hatályban, Peru vonatkozásában 2013. március 1-től, Kolumbia vonatkozásában 2013. augusztus 1-től kerül ideiglenesen alkalmazásra.

A Horvát Köztársaságnak az Európai Unióhoz történő csatlakozásáról szóló szerződését 2011. december 9-én Brüsszelben írták alá és 2013. július 1-én lépett hatályba. A Horvát Köztársaság Európai Uniós tagságának megfelelően szükséges volt csatlakozása az EU-Kolumbia-Peru kereskedelmi megállapodáshoz is. 2012. szeptember 24-én az Európai Unió és tagállamai, valamint a Horvát Köztársaság nevében a tárgyalások megkezdődtek Kolumbiával és Peruval a Kiegészítő Jegyzőkönyv megkötéséről. E tárgyalások a Kiegészítő Jegyzőkönyv 2014. április 1-i parafálásával sikeresen lezárultak.

A Kiegészítő Jegyzőkönyv célja a Horvát Köztársaság uniós csatlakozásáról szóló okmánynak megfelelően annak biztosítása, hogy ez a tagállam maradéktalanul részt vehessen a hatályban maradó EU-Kolumbia-Peru kereskedelmi megállapodásban.

Ennek megfelelően a jelen előterjesztésben szereplő Kiegészítő Jegyzőkönyv alapján a Horvát Köztársaság a kereskedelmi megállapodás szerződő felévé válik, így a megállapodás szerződő feleinek jegyzéke kiegészül Horvátországgal. A Kiegészítő Jegyzőkönyv alapján a kereskedelmi megállapodás rendelkezései alkalmazandók azon Kolumbiából és Peruból a Horvát Köztársaságba, illetve a Horvát Köztársaságból Kolumbiába és Peruba exportált árukra és szolgáltatásokra, amelyek megfelelnek a Megállapodás rendelkezéseinek.

A nemzetközi megállapodásokhoz csatolt jegyzőkönyveket a nemzetközi szerződésekkel kapcsolatos eljárásokról szóló 2005. évi L. törvény (a továbbiakban: Nsztv.) alapján törvénnyel kell kihirdetni.

-----STARTING---POINT---RESZLETES---

Részletes indokolás

A 1. §-hoz

Az Nsztv. 7. § (1) bekezdés a) pontjára, (3) bekezdésére, valamint 9. §-ra figyelemmel, a Kiegészítő Jegyzőkönyvet törvénnyel szükséges kihirdetni. Figyelemmel arra, hogy a Jegyzőkönyv hatálybalépéséhez kizárólag az Európai Unió, Peru és Kolumbia megerősítése szükséges, a törvény nem tartalmazza a Jegyzőkönyv kötelező hatály elismerésére adott felhatalmazást, csupán annak kihirdetéséről rendelkezik. Ezt az indokolja, hogy a 2012. évi III. törvénnyel kihirdetett, az Európai Unió tagállamai és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés 6. cikk (2) bekezdés második francia bekezdése szerint Magyarország a kötelező hatály elismerésére vonatkozó jogát átruházta az Európai Unió Tanácsára. E szerint a tagállamok és az Unió által egy vagy több harmadik országgal kötött szerződéseihez történő Horvátország csatlakozása miatt megkötendő kiegészítő szerződésekben a Tanács - és bizonyos fázisokban a Bizottság - a tagállamok helyett eljárhat. Így az Nsztv. vonatkozó rendelkezéseit az Alaptörvény E) cikk (2) bekezdése szerinti hatáskör-átruházás miatt nem kell alkalmazni.

A 2. §-hoz

A Kiegészítő Jegyzőkönyv hiteles magyar nyelvű szövege az I. mellékletben található. A Kiegészítő Jegyzőkönyv alapján a kereskedelmi megállapodás rendelkezései alkalmazandók azon Kolumbiából és Peruból a Horvát Köztársaságba, vagy a Horvát Köztársaságból Kolumbiába és Peruba exportált árukra és szolgáltatásokra, amelyek megfelelnek a Megállapodás rendelkezéseinek.

A 3. §-hoz

A Kiegészítő Jegyzőkönyv 12. Cikk (4) bekezdése szerint „minden egyes Fél értesíti a Letéteményest és valamennyi másik Felet a jelen jegyzőkönyv megfelelő alkalmazásához szükséges belső eljárások lezárásáról. E jegyzőkönyv az Uniós Fél és az egyes andoki aláíró országok között az attól számított tizedik (10.) napon alkalmazandó, amikor a Letéteményeshez beérkezett az utolsó értesítés az Uniós Fél és az adott andoki aláíró ország részéről”.

Az Európai Unió Tanácsa 2015/1277/EU határozatával már egyetértett a Jegyzőkönyv ideiglenes alkalmazásával. Figyelemmel azonban arra, hogy az andoki aláíró országok részéről az értesítések még nem történtek meg, így a Kiegészítő Jegyzőkönyv egyelőre még nem alkalmazható ideiglenesen. Ennek megfelelően a törvény a kihirdetését követő napon lép hatályba azzal, hogy a törvény nemzetközi szerződés kihirdetéséről rendelkező 1. és 2. §-a valamit a törvény 1. melléklete a Kiegészítő Jegyzőkönyv ideiglenes alkalmazásáról szóló rendelkezéseivel összhangban lép hatályba.

Figyelemmel arra, hogy ez az időpont jelenleg még nem ismert, az Nsztv. 10. § (4) bekezdésének megfelelően a 1. és a 2. §, illetve a Kiegészítő Jegyzőkönyv hatálybalépésének naptári napját a külpolitikáért felelős miniszter - annak ismertté válását követően - a Magyar Közlönyben haladéktalanul közzétett közleményével állapítja meg. A törvény végrehajtásához szükséges intézkedésekről a külgazdaságért felelős miniszter gondoskodik.