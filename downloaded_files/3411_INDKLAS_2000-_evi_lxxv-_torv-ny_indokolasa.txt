2000. évi LXXV. törvény indokolása

a munkavállalók biztonságáról, egészségéről és a munkakörnyezetről szóló, a nemzetközi munkaügyi konferencia 1981. évi 67. ülésszakán elfogadott 155. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül az 1981. június 22-én elfogadott 155. számú Egyezmény rendelkezik az államok, a munkaadók és a munkavállalók kötelezettségeiről a foglalkozási ártalmak és üzemi balesetek megelőzése érdekében.

Az Egyezmény ratifikálásával a tagállamok kötelesek olyan nemzeti politikát folytatni, amely a munkahelyeken bekövetkező balesetek és foglalkozási betegségek megelőzésére irányul. E politika kialakítása során pontosan el kell határolni a hatóságok, a munkaadók, a munkavállalók, illetve más érintett személyek felelősségét. Az államok kötelesek a munkabiztonsági szabályok betartatása érdekében olyan felügyeleti rendszert működtetni, amely szükség esetén büntetést is alkalmazhat. a hatóságoknak meg kell határozniuk az üzem tervezésére, építésére, berendezésére, stb. vonatkozó feltételeket, valamint azokat az anyagokat, reagenseket és munkafolyamatokat, amelyek alkalmazása tilos vagy korlátozott. Elő kell írni a balesetek és foglalkozási betegségek bejelentési kötelezettségét, vizsgálni kell a baleseteket. Tájékoztatni kell a munkaegészségüggyel kapcsolatos helyzetről a nyilvánosságot, minden szinten be kell építeni az oktatási tananyagokba a munkavédelmi szabályokat, valamint elő kell segíteni a vegyi anyagok hatásvizsgálatára irányuló kutatások fejlesztését.

Az Egyezmény további rendelkezéseket tartalmaz a munkaadók, a munkavállalók és a gépeket, felszereléseket előállító, forgalmazó személyekre a biztonságos munkafeltételek megteremtése céljából. A munkaadótól meg kell követelni a gépek, munkafolyamatok, anyagok és reagensek egészséget nem veszélyeztető alkalmazását, a munkavállalók egyéni védőeszközökkel való ellátását, az elsősegélynyújtást biztosító eszközök használatát, valamint ingyenesen nyújtott intézkedések foganatosítását az Egyezmény által felsorolt kérdésekben.

Magyarország az Egyezményt a 48/1993. (VI. 11.) OGY határozattal erősítette meg. A megerősítő okirat letétbe helyezése a Nemzetközi Munkaügyi Hivatal Főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.