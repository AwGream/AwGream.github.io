2011. évi LXXXVI. törvény indokolása

az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosításáról

-----STARTING---POINT---ALTALANOS--- 

A Magyar Köztársaság Országgyűlése 2008. december 8-án fogadta el az előadó-művészeti szervezetek támogatásáról és sajátos foglalkoztatási szabályairól szóló törvényt (a továbbiakban: Emtv.).

A törvény azon jogalkotói felismerésnek volt az eredménye, hogy az előadó-művészeti területet érintően nem volt ágazati szintű törvényi szabályozás. Ilyen szabályozás hiányában nem volt biztosított a közpénzek hatékony és átlátható felhasználása, az előadó-művészeti szervezetek tervezhető gazdálkodása, a terület foglalkoztatási sajátosságainak megfelelő egységes jogi szabályozás. Bár a jogalkotást eredményező megfontolások megalapozottak voltak, az elfogadott törvény nem váltotta be a hozzá fűzött reményeket, hamar kiütköző fogyatékosságai és hiányosságai annak módosítását indokolják. E megállapítást támasztja alá az a tény is, hogy a jelentősebb szakmai szervezetek mindegyike módosítási igényt fogalmazott meg.

A törvénymódosítás átalakítja az ágazati érdekegyeztetés struktúráját, létrehozza a Nemzeti Előadó-művészeti Érdekegyeztető Tanácsot (NEÉT), amely a szakmai szervezetek és a fenntartók delegáltjaiból áll, a módosítás - nem taxatív jelleggel - meghatározza azon ügyek körét, melyekben a testületnek módja van a szakmai ágazati érdekek megjelenítésére. Az érdekegyeztetéstől elkülönülten felállításra kerülnek a miniszter döntés-előkészítő, javaslattevő testületei, melyeknek tagjait a bizottságok tevékenységének szakmai bizalmi jellegére tekintettel a miniszter kéri fel.

A módosítás az alapelvek meghatározásával tisztázza az állami szerepvállalás, a támogatási szempontok kibővítésével pedig a támogatási gyakorlat megfontolásait.

Meghatározza továbbá a központi költségvetési forrásokból intézményi szinten támogatott előadó-művészeti infrastruktúrával kapcsolatos állami és fenntartói felelősség mibenlétét és az állami szerepvállalás korlátait. Az ágazati politikai felelősség jegyében a miniszter meghatározza a nemzeti és kiemelt előadó-művészeti szervezetekként nyilvántartható szervezetek körét, továbbá gondoskodik a támogatott szervezetek tevékenységének törvényi szempontok szerinti értékeléséről, az állami támogatással elérni kívánt kulturális, társadalmi célok, hatások megvalósulásáról.

Az állami támogatásból részesülő fenntartók - a fenntartott előadó-művészeti szervezettel együttműködve, azzal egyetértésben - fenntartói megállapodásban határozzák meg az általuk fenntartott előadó-művészeti szervezetek feladatait, azok tevékenységével és gazdálkodásával kapcsolatos elvárásaikat. A pályázati forrásokból részesülő előadó-művészeti szervezetek támogatási gyakorlata rendeletben, szervezettípusonként külön meghatározandó minőségbiztosítási rendszerre épül. E rendelkezések a közpénzfelhasználás eredményességét és hatékonyságát, az ezzel összefüggő közérdeket szolgálják.

A törvénymódosítás a művészeti támogatástól elhatárolja a működési támogatást, módot adva arra, hogy az előadó-művészeti tevékenységgel érintett infrastruktúra működtetésének támogatása a létesítménygazdálkodás sajátos szempontjai szerint, tervszerűen valósulhasson meg.

A gyakorlati tapasztalatok értékelése alapján módosulnak az előadó-művészeti területet érintő egyes foglalkoztatási szabályok is.

-----STARTING---POINT---RESZLETES---

Az 1. §-hoz

A törvény céljainak bővítését indokolja, hogy a hatályos felsorolásból kimaradt több, az előadó-művészeti terület működésével kapcsolatos sarkalatos megfontolás törvényi szabályozási célként történő meghatározása.

A hatályos szabályozás lényeges hiányossága, hogy az állami szerepvállalás megfontolásait nem tisztázza kellő mértékben. A törvény módosítása jelentős hangsúlyt fektet az állami szerepvállalás módjának és korlátainak meghatározására, ezért fontos, hogy az erre való utalás a törvényi célok között megjelenjen. Jogalkotási célként jelentkezik az előadó-művészeti szervezetek kiegyensúlyozott, tervezhető szervezeti működésének elősegítése, ezt a célt számos új jogintézmény szolgálja. Ilyennek tekinthető egyebek mellett a bevezetésre kerülő fenntartói megállapodások rendszere, a minőségbiztosítási rendszer, továbbá a támogatási szempontok törvényben történő részletes rögzítése. Az állami támogatásokkal érintett szervezeti körben célként jelenik meg a meglévő erőforrások minél hatékonyabb kihasználása.

A törvény ösztönözni kívánja az egyes szervezeteket arra, hogy minél szélesebb körben alakítsák ki az együttműködés lehetőségeit, ezzel a művészeti tevékenységük színvonalát, hatóerejét növeljék, a gazdasági együttműködés révén pedig költségcsökkenést érjenek el.

Előbbire példa lehet a fesztiválok, csereelőadások létrehozatala, utóbbira a díszletek, jelmezek cseréje, újrahasznosítása.

Az oktatási és nevelési célokhoz való kapcsolódás törvényi célként való deklarálása azon a felismerésen alapul, hogy az egyes, jelentős állami szerepvállalással működő ágazatoknak támogatniuk kell egymás működésének eredményességét. Különösen igaz ez az előadó-művészet és az oktatás-nevelés viszonyára. Állami elvárásként jelentkezik a jövőben, hogy az érintett területeken dolgozó szakemberek kidolgozzák és a gyakorlatban alkalmazzák azokat a módszereket, amelyek révén az előadó-művészet sajátos eszközeivel is hozzájárulnak a gyermek- és ifjúsági korosztály lelki, érzelmi és értelmi kiteljesedéséhez.

A törvény fontos kulturális örökségként kezeli a színházi épület-infrastruktúrát, melynek megóvása, rendeltetésszerű használatának biztosítása önállóan megjelenik a támogatási rendszerben. Ennek érdekében szükséges megteremteni az érintett körben azt a vagyonkatasztert, melynek adatai alapján az ezirányú feladatait az állam tervezetten, az indokolt módon és mértékben elláthatja.

A 2. §-hoz

A törvény gyakorlati alkalmazása során elengedhetetlen, hogy tisztázottak legyenek az ágazati működés alapelvei. A törvény rögzíti az együttműködés elvét, a nyilvánosság elvét, a közérdek érvényesülésének elvét, a művészeti szabadság elvét, az állami és a fenntartói felelősség elvét. Ezeknek az elveknek egyidejűleg, egymással összhangban kell érvényesülniük. Ezen elvek érvényesülése garantálja azt, hogy az előadó-művészeti terület tevékenységével betöltse a társadalmi rendeltetését. A művészeti szabadság törvényben rögzített elvéből következik, hogy az állam, illetve a fenntartó az előadó-művészeti szervezetek művészeti és ahhoz kapcsolódó tevékenységének tartalmi kérdéseiben (bemutatott művek, előadók, alkotók, egyéb szolgáltatók, megbízottak kiválasztása, azok tevékenysége) közvetlen befolyásolási, beavatkozási, beszámoltatási lehetőséggel nem rendelkezik. A fenntartó a közszolgáltatások és az intézményi működés biztosítás a (előadásszám, nézőszám, tájelőadásszám, vendégelőadások száma, jegybevétel, gazdálkodási egyensúly fenntartása stb.) szempontjából jelentős teljesítmény-elvárások kialakításában köteles közreműködni és azokat a fenntartói - az előadó-művészeti szervezettel egyeztetett - megállapodásban rögzíteni.

A 3. §-hoz

Az ágazati miniszter feladatainak köre a nemzeti és kiemelt előadó-művészeti szervezetekként nyilvántartható szervezetek körének meghatározásával bővül. A feladat a miniszter ágazati irányítói politikai felelősségéből fakad, gyakorlásával a miniszter elhatárolja egymástól a normatív támogatásban részesülő előadó-művészeti szervezeteket a pályázati úton támogatható szervezetektől. A miniszternek a normatív támogatásban részesíthető szervezetek körének meghatározásakor a nemzetgazdaság teherbíró képességére és az e törvényben meghatározott célokra egyaránt figyelemmel kell lennie. A miniszter a nemzeti és kiemelt előadó-művészeti szervezetek körét határozza meg, a ténylegesen ilyen szervezetként történő nyilvántartásról az előadó-művészeti államigazgatási szerv határoz, a törvényes feltételek fennállásának vizsgálatát követően.

Az e § egyéb módosításai a törvénymódosításból következő értelemszerű módosítások.

A 4. §-hoz

Módosulnak az ágazati érdekegyeztetésre vonatkozó szabályok. A Nemzeti Előadó-művészeti Érdekegyeztető Tanács (NEÉT) létrehozatalát indokolja, hogy szükséges egy ágazati, kifejezetten érdekegyeztető fórum létrehozatala. A NEÉT funkciója, hogy megjelenítse az ágazati működés során jelentkező lényeges szakmai és fenntartói álláspontokat, az állami és szakmai együttműködés intézményesített fóruma legyen. A NEÉT személyi összetételére a miniszternek nincs befolyása, az kizárólag a törvényben feljogosított szervezetek által delegált tagokból áll. A miniszter köteles gondoskodni arról, hogy a NEÉT gyakorolhassa a törvényes jogosultságait.

Az 5. §-hoz

A törvény létrehozza a Színházművészeti Bizottságot, a Táncművészeti Bizottságot és a Zeneművészeti Bizottságot. E testületek a miniszter véleményező, javaslattevő és döntés-előkészítő testületei. Létrehozatalukat az indokolja, hogy az előadó-művészeti területet érintően szükséges az állami feladatok ellátása során olyan szakemberek közreműködése, akik a terület működését, szakmai folyamatait jól ismerik, képzettségük, szakmai tapasztalatuk révén az állami feladatellátáshoz (jogalkotás, támogatáspolitika, minőségbiztosítás stb.) kapcsolódó művészeti szakmai tevékenységeket megfelelően elvégzik, elősegítve ezzel az ágazati irányítás szakszerűségét, eredményességét. A bizottságok tevékenysége nélkülözi az ágazati érdekérvényesítést, bizalmi jellegű, ezért tagjait az elismert művészek és művészeti szakemberek közül a miniszter kéri fel, és ő állapítja meg díjazásukat is. A bizottságok szakmaiságuk biztosítékaként - tevékenységüket illetően nem utasíthatók.

A 6. §-hoz

Az előadó-művészeti államigazgatási szerv nyilvántartási és egyéb feladatai bővülnek. Ezt a megváltozott ágazati érdekegyeztetési, valamint támogatási szabályok, továbbá az újonnan felállított testületek, bizottságok indokolják. A fentiek okán szükséges az ágazati érdekegyeztetésben részt venni kívánó szakmai szervezetek nyilvántartása, az előadó-művészeti szervezetekre vonatkozó nyilvántartási adatok bővítése (pl. az épületekre vonatkozó műszaki adatok). Az előadó-művészeti államigazgatási szerv feladata továbbá az is, hogy biztosítsa a testületek, bizottságok munkájához azt a szakértői támogatást, amelynek birtokában azok megalapozott döntés-előkészítő és egyéb tevékenységet végezhetnek.

A 7. §-hoz

A törvény a megváltozott támogatási szabályokkal összhangban határozza meg a nyilvántartás adatait. A jelenlegi, támogatási kategóriákba történő besorolás helyett a módosult rendelkezés a nyilvántartásban történő megkülönböztető megjelölést írja elő.

Meghatározza azokat a feltételeket, amelyek egyidejű fennállása esetén, a miniszter által meghatározott szervezeti kört is figyelembe véve az előadó-művészeti államigazgatási szerv az egyes előadó-művészeti szervezet esetében annak nemzeti, illetve kiemelt előadó-művészeti szervezetként történő nyilvántartásáról határozzon. A miniszter fenti jogköre az ágazati irányításért való politikai felelősségéből következik. A nyilvántartás módja meghatározza az érintett szervezet támogatási helyzetét. A nemzeti és a kiemelt előadó-művészeti szervezetek központi költségvetési forrásból történő támogatása intézményesen, a 17. § (3) és (4) bekezdésében foglalt általános támogatási szempontok szerinti értékelésen alapuló mérték szerint történik. Az ezen a körön kívül eső szervezetek esetében az állami támogatás pályázati alapú, a pályázati eljáráshoz kapcsolódó minőségbiztosítási rendszerre vonatkozó rendelkezések indokolják az előadó-művészeti szervezet művészeti tevékenységének jellege, illetve működésének sajátos jellege szerinti megjelölést.

A törvény a miniszter hatáskörébe utalja az előadó-művészeti szervezetek minősítését, amik lehetnek „nemzeti”, vagy „kiemelt” szervezetek. A minősítésre javaslatot az érintett bizottság tesz, a NEÉT pedig előzetesen állást foglal. A törvény részletesen felsorolja a fenti kategóriák valamelyikébe tartozás kritériumait.

A nem állami fenntartású előadó-művészeti szervezetettel az állam vagy az önkormányzat előadó-művészeti szolgáltatások tartós biztosítására közszolgáltatási szerződést köthet.

A 8. §-hoz

A támogatási rendszer alapja egyrészt a vonatkozó uniós forrás, valamint a Nemzeti Kulturális Alap. A támogatás címzettje lehet költségvetési szerv vagy közhasznú szervezet, ennek hiányában közvetlenül az előadó-művészeti szervezet. A támogatás maximális összege legfeljebb az elszámolható költség lehet. A támogatások nyilvánosságát biztosítani kell. A központi költségvetés szervezetet csak fenntartói megállapodás alapján támogathat.

A 9-10. §-hoz

E két § a színház, balett- és táncegyüttesek, illetve a zenekarok és énekkarok központi támogatását szabályozza. A támogatások megállapításakor figyelembe kell venni az együttesek mérhető mutatóit, valamint a szakmai minősítéseket. A nem nemzeti vagy kiemelt együttesek művészi és működési támogatására pályázatot kell kiírni.

A 11. §-hoz

A jelenlegi szabályozástól való eltérést indokolja a törvényi célok megvalósításához fűződő támogatáspolitikai érdek megjelenítése. A módosítással érintett pontok szerinti támogatások esetében szükséges megjelölni azt a törvényi célt, amelyet a támogatás biztosításával a döntéshozó előmozdítani kíván. A döntés-előkészítő szakmai kuratórium kompetenciáját erősíti az, hogy a miniszter a javaslattól eltérő döntését indokolni köteles.

A 12. §-hoz

A módosuló rendelkezések a kiszámítható működési feltételek elősegítését, a működési költségek viselésében való fokozott fenntartói részvétel ösztönzését és költséghatékony szervezeti működési gyakorlat folytatásának előmozdítását célozzák.

A 13. §-hoz

A törvény a magánénekesek, a magántáncosok és a segédszínészek számára a művészileg teljesíthető éves előadásszámot határozza meg.

Az Emtv. 31. § (4) bekezdésének módosítása szélesíti a lehetőségét a változó mennyiségű művészi feladatokról történő megállapodási lehetőségnek az érintett művész és foglalkoztatója között.

A 14. §-hoz

A színházaktól eltérően a zenekaroknál és az énekkaroknál nem indokolt a továbbfoglalkoztatásról, illetve a foglalkoztatás megszűnéséről szóló értesítést konkrét dátumhoz kötni. A szabályozott időtartamok viszont a foglalkoztató és a foglalkoztatott érdekeit egyaránt védik: a foglalkoztatónak időt adnak a hiányok pótlására, a munkavállaló esetében pedig csökkentik a határozott idejű foglalkoztatás hátrányait.

A 15. §-hoz

E § a zenekari és énekkari tag szolgálatának időtartamát, illetve a teljesítendő szolgálatok számát határozza meg.

Az Emtv. 38. § (7) bekezdésének módosítását az indokolja, hogy a munkáltató nem teremthet bizonytalanságot a munkaelrendelés körében, azaz ha próbát rendel el, akkor előzetesen kell tudnia annak időtartamát is.

Az Emtv. 38. § (9) bekezdésében a szolgálatszám havi felső határa kifejezetten azt a célt szolgálja, hogy a művészeket ne lehessen - ide nem értve a rendkívüli munkavégzés esetét - fizikailag olyan mértékben terhelni, amely veszélyeztetné további munkavégzésüket, akár karrierjüket is, ezért a munkaidőkeretre vonatkozó szabályt is csak ennek figyelembevételével lehet alkalmazni.

A 16. §-hoz

Az Emtv. 39. § (5) módosítása a pályázati felhívás kötelező tartalmi elemeit elválasztja a lehetséges elemektől. Így az önkormányzat dönthet úgy, hogy a pályázók által megfogalmazott tartalmi elemeket tekinti az általa is támogatott működési célnak.

A módosítás figyelembe veszi az önkormányzati testületi ülések működési rendjét, erre tekintettel 30 napra módosítja a döntések meghozatalának időpontját.

A nyilvántartásba vett előadó-művészeti szervezet a sikeres pályázat egy példányát a döntést követő tizenöt napon belül az előadó-művészeti államigazgatási szerv részére megküldi.

A 17-18. §-hoz

A közpénzekkel való felelős gazdálkodás megköveteli, hogy a munkáltató a többletjuttatásokat többletteljesítményhez, többletfeladatok ellátásához kösse, és a tényleges kifizetésre csak ezen feltételek teljesülése esetén kerülhessen sor.

Az előadó-művészeti szervezet vezetése felelős tevékenység, amely megköveteli az irányítási, döntési, beszámoltatási stb. funkciók folyamatos ellátását. Jellemző gyakorlat, hogy az egyes előadó-művészeti szervezetek vezetői posztját gyakorló művészek töltik be, ezért indokolt a művészi, művészeti tevékenység vezetői tevékenység melletti ellátásának szabályait rendezni.

A törvénymódosítás célja, hogy a felek végiggondolják és meghatározzák az ilyen feladatvállalás módját és feltételeit. A törvény e tekintetben tartalmi előírásokat nem határoz meg, azokat az érintett felek szabadon állapíthatják meg az irányadó jogszabályok keretei közt.

A vezetői jogviszony bonthatósági korlátait a művészeti tevékenység védelme és a jogviszony határozott idejűsége indokolja, továbbá a munkáltatói jogok gyakorlóját a vezető kiválasztása során a megfelelő körültekintésre sarkallja.

A 19. §-hoz

A „színházi” fogalom meghatározásánál a törvényalkotó korábban nem vette figyelembe, hogy a cirkuszi műfaj eleve befogadó jellegű, hiszen előadóművészeket (artistákat, zenészeket, táncosokat) fogad be, és az ő produkcióikból állítja össze műsorát.

Az ország egyetlen állandó játszóhellyel, kőépülettel rendelkező cirkusza a Fővárosi Nagycirkusz ezen túl rendszeresen helyet ad különböző műfajú - a hatályos törvény szerint előadó-művészetnek minősülő - produkcióknak, köztük színházi előadásoknak is.

A cirkuszművészet paradigmája magában foglalja a tánc, a zene és a színházművészet elemeit; szervezeti kerete és annak tevékenysége közhasznú, és elválaszthatatlan az előadó-művészeti tevékenységtől.

A Fővárosi Nagycirkusz a jelen szabályozás mellett nem tudja fogadni a nyereséges gazdálkodású szervezetek, vállalkozások, cégek által felajánlott támogatást, a törvény költségvetési igénnyel nem jár, és megnyitja az adókedvezmény igénybevételének lehetőségét.

A „saját előadás” fogalmának azért van a jogalkalmazás során jelentősége, mert ezeknek az előadásoknak az aránya befolyásolja az intézményt illető művészeti támogatás mértékét.

A törvény módosítja a „fizetőnéző-szám” fogalom-meghatározását annak érdekében, hogy az a valós jogalkotói szándéknak megfelelően, szűkebb értelmezési lehetőséget adjon a jogalkalmazóknak. A szabályozás egyértelműsítését és az értelmezési lehetőségek szűkítését a társasági adókedvezmény fenntartásához fűződő ágazati érdek is indokolja.

A „kortárs szerző műve”, a „klasszikus szerző műve” és a „magyar szerző műve” fogalom-meghatározásokat a megváltozott támogatási szabályok indokolják.

Az Emtv. 44. § 29. pontjában meghatározott fogalom értelmezési problémákat okozhat, mivel a fogalom-meghatározás jogalkotói szándéka az volt, hogy az intézmény ne befogadó színház legyen.

A hatályos szöveg alapján a saját előadás szerzői jogilag védett mű lehet csak, mivel kizárólag ilyen művek esetében szükséges a felhasználási szerződés kötése. A már szabad felhasználásban levő művek esetében az intézmény nem tud felhasználási szerződést kötni az alkotóval a szerzői jogokról.

A szerzői jog fogalomrendszerében a védett alkotások felhasználására szükséges felhasználási szerződést kötni, és a felhasználási szerződés szabályainak figyelembevételével kell az előadóművészekkel is szerződnie az intézménynek (abban az esetben, ha nem alkalmazottai vagy munkavállalói a színháznak). Az „által szerződtetett” megjelölés olyan, mintha a színház saját alkalmazottaival meglevő jogviszony nem számítana a művészeti támogatás megállapításának szempontjából.

A szakirányú felsőfokú végzettséggel rendelkező művészek meghatározott arányú foglalkoztatása törvényi kritériumként jelenik meg a nemzeti és a kiemelt előadó-művészeti szervezetek tekintetében, ezért indokolt e fogalom törvényi meghatározása.

A törvény önálló színháztípusként határozza meg a bábszínházat és a gyermek- és ifjúsági színházat annak érdekében, hogy az intézmények sajátos művészeti tevékenységük szerinti szabályok és támogatási feltételek között működhessenek.

A törvény új támogatási szabályai indokolják, hogy a megfelelő jogalkalmazás érdekében a művészeti támogatás felhasználása során érintett „színpadtechnikai eszközök”, illetve a működtetési támogatással érintett „létesítménygazdálkodás” és az e fogalom alkalmazás a során az „üzemeltetés”, „felújítás”, „karbantartás”, „értéknövelő beruházás” fogalmak kellően meghatározottak legyenek. A „tájelőadás” fogalma minisztériumi rendeletben már meghatározásra került, azonban e kifejezés jelen törvényben való használata indokolja a törvényi fogalom-meghatározást, ami egyébként azonos az említett rendeletben foglaltakkal.

A „vendégelőadás” kifejezés fogalom-meghatározásának indoka szintén a törvényi szóhasználattal összefüggő megfelelő jogalkalmazási gyakorlat.

A 20. §-hoz

Átmeneti szabályokat tartalmaz.

A 21. §-hoz

Felhatalmazást tartalmaz végrehajtási szabályok megalkotására.

A 22. §-hoz

Pontosító rendelkezések

A 23. §-hoz

A módosul a Bethlen Gábor Alapról szóló 2010. évi CLXXXII. törvény. Az Alapból nyújtható támogatások céljait és a kedvezményezettek körét indokolt tágítani, mert ennek hiányában sok, az Alap céljának mindenben megfelelő szervezet kiesik a támogatások rendszeréből.

-----STARTING---POINT---VEGE---

A 24. §-hoz

Hatálybaléptető rendelkezéseket tartalmaz.

A 25. §-hoz

Hatályukat vesztő rendelkezéseket tartalmaz.