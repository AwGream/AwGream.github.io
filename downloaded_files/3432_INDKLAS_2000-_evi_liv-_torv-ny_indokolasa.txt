2000. évi LIV. törvény indokolása

a munkabér védelméről szóló, a nemzetközi munkaügyi konferencia 1949. évi 32. ülésszakán elfogadott 95. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1949. július 1-én elfogadott 95. számú Egyezmény a pénzben kifejezhető, írott vagy szóbeli munkaszerződés alapján a munkavállalónak járó javadalmazás kifizetésének szabályairól szól.

Az Egyezmény rendelkezései előírják, hogy munkabért kizárólag az adott ország törvényes pénznemében lehet kifizetni. Jogszabály vagy kollektív szerződés a természetben való kifizetést is lehetővé teheti az olyan iparágakban, ahol ez a fizetési mód elterjedt a gyakorlatban, vagy ahol kívánatos. Szeszes italok, illetve ártalmas szerek formájában való fizetés tilos.

Nem lehet korlátozni a munkavállalót a munkabére feletti szabad rendelkezéséhez való jogában. A munkabérből való levonások, valamint annak végrehajtás alá vonása csak jogszabályok által meghatározott módon és feltételek mellett engedhető meg.

A bért a munkanapokon és a munkahelyen kell kifizetni. Italboltban vagy más szórakozóhelyen munkabér csak az ott dolgozóknak fizethető ki.

A tagállamok éves jelentéseikben teljes körű tájékoztatást adnak azokról a jogszabályaikról, amelyekkel hatályba léptetik az Egyezmény rendelkezéseit.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1956. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1957. június 8. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.