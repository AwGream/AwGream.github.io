2009. évi CIV. törvény indokolása

az Európai Unió és az Amerikai Egyesült Államok között az utas-nyilvántartási adatállomány (PNR) adatainak a légi fuvarozók általi feldolgozásáról és az Amerikai Egyesült Államok Belbiztonsági Minisztériuma részére történő továbbításáról szóló megállapodás kihirdetéséről és a légi közlekedésről szóló 1995. évi XCVII. törvény módosításáról

Általános indokolás

2006. október 6-án aláírásra került az Európai Unió és az Amerikai Egyesült Államok között az utas-nyilvántartási adatállomány (PNR) adatainak a légi fuvarozók általi feldolgozásáról és az Amerikai Egyesült Államok Belbiztonsági Minisztériuma részére történő továbbításáról szóló megállapodás (a továbbiakban: PNR 2006), amelyet Magyarországon a 2006. évi CXXVIII. törvény hirdetett ki. Tekintettel arra, hogy a PNR 2006 csak 2007. július 31-ig volt hatályban, egy újabb, immár hosszú távú megállapodás kidolgozása vált szükségessé. Ennek érdekében az Európai Unió akkori német elnöksége és az Európai Unió Bizottsága - az Európai Unió Tanácsának felhatalmazása alapján - 2007 februárjában tárgyalásokat kezdett, amelyek 2007 júniusában zárultak le.

A 2007. évi PNR-megállapodás megkötése és alkalmazása igen fontos mind az Egyesült Államok, mind pedig az Európai Unió tagállamai számára a hosszabb távú jogbiztonság, valamint az Európai Unió tagállamai és légitársaságai egységes fellépésének biztosítása miatt. A jelenlegi, immár harmadik megállapodásban a fokozódó amerikai nyomás ellenére sikerült elérni, hogy az eredeti 40 év helyett 7+8 évig lehet az európai utasok adatait tárolni, mégpedig ugyanolyan adatvédelmi normák alkalmazásával, mint amelyek az amerikai állampolgárokra vonatkoznak. (Így főszabályként a kormányzati hatóságok által nyilvántartott adatok átadására kifejezetten az érintett írásbeli hozzájárulását követően van lehetőség. Ettől eltérni kizárólag a törvényben felsorolt esetekben és célokra lehet (pl. bűncselekmények felderítése, kongresszusi vizsgálat vagy hivatalos statisztikai célú adatátadás). Ennek megfelelően a DHS az EU-PNR-adatokat csak bűnüldözési, közbiztonsági vagy a terrorizmus elleni küzdelemmel kapcsolatos feladatokat ellátó egyesült államokbeli kormányzati hatóságoknak adja át az általuk kivizsgált, terrorizmus elleni küzdelemmel, transznacionális bűnözéssel és a közbiztonsággal kapcsolatos esetekben. (Megjegyzés: A kormányzati hatóságok alatt elsősorban a szövetségi kormányzati hatóságok értendők, azonban fennáll az elvi lehetősége annak, hogy amennyiben a megállapodásban meghatározott célból történne az adatátadás, azt állami szintű hatóságok részére is megtegyék. Az amerikai fél tájékoztatása szerint azonban erre még nem volt példa, mivel a megállapodásban leírt területeken általában szövetségi szinten történik az adatcsere.) Az amerikai adatvédelmi törvény által biztosított adminisztratív védelmet az adatalany állampolgárságától vagy a lakóhelye szerinti országtól függetlenül az automatizált adatkiválasztási rendszerben (Automated Targeting System, a továbbiakban: ATS) tárolt PNR-adatokra is kiterjeszti, ideértve az európai polgárokra vonatkozó adatokat is. A DHS által fenntartott rendszerhez állampolgárságuktól vagy a lakóhelyüktől függetlenül magánszemélyek is hozzáférhetnek, akik a PNR-adatokról tájékoztatást vagy azok kiigazítását kérhetik. Ennek módjairól a DHS weboldala ad részletes tájékoztatást.

Az uniós jogbiztonság és egység szempontjából további jelentős eredmény annak megakadályozása, hogy az Egyesült Államok az egyes uniós tagállamokkal és légitársaságokkal egymástól jelentősen különböző kétoldalú egyezményeket hozzon létre, amely során erőfölényét még jobban érvényesíthette volna.

A 2007. évi PNR-megállapodás az Európai Unióról szóló Szerződés (a továbbiakban: EU Szerződés) 24. illetőleg 38. cikkei alapján jött létre, ami azt jelenti, hogy a tagállamok (így a Magyar Köztársaság) közvetlenül nem részes felek. Az EU Szerződés 24. cikk (5) bekezdése alapján ezért az egyes tagállamoknak lehetőségük van arra, hogy a saját belső alkotmányos eljárásaik befejezéséig ne ismerjék el magukra nézve kötelezőnek a megállapodást. Az Európai Unió Tanácsa a 2007. évi PNR-megállapodás megkötéséről szóló tanácsi határozatot csak akkor fogadja el, ha minden tagállam, amely ennek szükségességéről nyilatkozatott tett, befejezte a saját belső eljárását. A 2007. évi PNR-megállapodás csak ezt követően léphet majd hatályba. Miután Magyarország élt a fenti lehetőséggel, jelen törvény célja a 2007. évi PNR-megállapodás kötelező hatályának az Nsztv.-ben foglaltaknak megfelelő elismerése, valamint a megállapodás szövegének törvényben történő kihirdetése.

Tekintettel arra, hogy a tagállamok többségében már lezárult a szükséges belső eljárás, Magyarország részéről is indokolt a megállapodás törvényben történő mielőbbi kihirdetése.

Az Európai Unió kérésének megfelelően a megállapodáshoz kiegészítő levélváltás kapcsolódik, amely tartalmazza mindazokat a garanciákat, amelyeket az Egyesült Államok Belbiztonsági Minisztériuma, belső jogának megfelelően, az utas-nyilvántartási adatállomány (PNR) gyűjtése, felhasználása és tárolása során nyújt. A levélváltás formálisan nem képezi szerves részét a 2007. évi PNR-megállapodásnak, azonban - tekintettel arra, hogy a személyes adatok védelme alkotmányos alapjog - szükséges a levélváltás kihirdetése is.

Részletes indokolás

Az 1-2. §-hoz

A törvény szerint az Országgyűlés felhatalmazást ad az Európai Unió és az Amerikai Egyesült Államok között az utas-nyilvántartási adatállomány (PNR) adatainak a légi fuvarozók általi feldolgozásáról és az Amerikai Egyesült Államok Belbiztonsági Minisztériuma (a továbbiakban: DHS) részére történő továbbításáról szóló megállapodás (a továbbiakban: 2007. évi PNR-megállapodás) kötelező hatályának elismerésére, és egyidejűleg rendelkezik a 2007. évi PNR-megállapodás szövegének e törvénnyel történő kihirdetéséről.

A 3. §-hoz

A 2007. évi PNR-megállapodás szövege nemcsak angol, hanem az unióban használt többi hivatalos nyelven is elkészült, azonban azok hitelesítési eljárása az Egyesült Államokban még nem zárult le, így ezeken a nyelveken, ideértve a magyart is, még nem áll rendelkezésre hiteles változat. Ennek következtében, összhangban az Nsztv. 10. § (2) bekezdésével, a kihirdető jogszabály a rendelkezésre álló hiteles angol nyelvű szöveget, valamint annak hivatalos magyar nyelvű fordítását tartalmazza.

A 2007. évi PNR-megállapodás kimondja, hogy az Európai Unió kötelezettséget vállal annak biztosítására, hogy az Európai Unió területén levő helyfoglalási rendszerrel rendelkező légi fuvarozók a PNR-adatokat a DHS rendelkezésére bocsátják.

Az amerikai hatóságok vállalják, hogy a technikai feltételeket teljesítő légi fuvarozók esetében átállnak egy adatvédelmi szempontból elfogadhatóbb, támogathatóbb adatátadási rendszerre (ún.: push-rendszer). Az új rendszer szerint a légi fuvarozók adják át az utasforgalmi adatokat az amerikai hatóságok részére, ellentétben az eddigi gyakorlattal, amely alapján a légi fuvarozóknak kellett biztosítaniuk a hozzáférést elektronikus adatbázisaikhoz amerikai hatóságok számára (ún.: pull-rendszer). A PNR-adatok továbbítására 72 órával az indulás előtt kerül sor, ezt követően a légi fuvarozóknak frissítési kötelezettségük van.

A 2007. évi PNR-megállapodás az aláírástól számított 7 év múlva hatályát veszti, kivéve, ha a felek másképp egyeznek meg. A 2007. évi PNR-megállapodás így hosszabb távra eredményez jogbiztonságot.

Az adatvédelmi szempontból jelentős, a DHS által egyoldalúan vállalt, az utasforgalmi adatok kezelésével, továbbításával, valamint tárolásával kapcsolatos garanciákat egy külön, a 2007. évi PNR-megállapodáshoz csatolt levélváltás tartalmazza. E levélváltás kiterjed az adatok felhasználásának céljaira, megosztásának feltételeire, a gyűjtött adatok fajtáira, megőrzésére és továbbítására, valamint a 2007. évi PNR-megállapodás rendszeres felülvizsgálatára. A levélváltás formálisan ugyan nem képezi szerves részét a 2007. évi PNR-megállapodásnak, tekintettel azonban arra, hogy a személyes adatok védelme alkotmányos alapjog, és a levél célja elsődlegesen annak ismertetése, hogy az Amerikai Egyesült Államok Belbiztonsági Minisztériumában hogyan történik az utas-nyilvántartási adatállomány gyűjtése, felhasználása és tárolása, szükséges a levélváltásnak a megállapodással együtt történő kihirdetése.

A levélváltás szerint a PNR-adatokat a DHS a terrorizmus, illetve más, a szervezett bűnözéssel összefüggő súlyos bűncselekmények megelőzése, valamint az ezek elleni küzdelem érdekében, a fenti bűncselekmények miatt elrendelt letartóztatás, illetve kiadott elfogatóparancs elleni szökés esetén gyűjti. Ezeket az adatokat a DHS kizárólag az amerikai jogszabályok szerint ezen bűncselekményekkel összefüggő feladatokat ellátó amerikai kormányzati szerveknek adhatja át, illetve harmadik államoknak abban az esetben, ha a harmadik állam a levélváltásban foglalt garanciák nyújtását írásban vállalja.

Fontos hangsúlyozni, hogy a DHS vállalja, hogy az általa tárolt, a magánszemélyekre vonatkozó adatokról az érintett magánszemély részére, annak kérése esetén felvilágosítást ad. Így a hibásan, helytelenül tárolt adatok esetében bárki, állampolgárságtól függetlenül, azaz az Európai Unió bármelyik tagállamának állampolgára, kérheti adminisztratív úton a rá vonatkozóan tárolt utasforgalmi adatok kijavítását, helyesbítését.

Komoly eredmény, hogy a DHS az adatokat - a korábban meghatározott 40 év helyett - 7 évig őrzi aktív állományban, majd további 8 évig tárolja passzívan, mely időszak alatt az adatokhoz csak különleges engedéllyel lehet hozzáférni.

A 2007. évi PNR-megállapodás összhangban van a személyes adatok védelméről és közérdekű adatok nyilvánosságáról szóló 1992. évi LXIII. törvény (a továbbiakban: Avtv.) rendelkezéseivel. Az Avtv. 3. § (1) bekezdése szerint személyes adat csak akkor kezelhető, ha azt törvény elrendeli. Az Avtv.-re tekintettel a PNR 2006-ot kihirdető törvény már korábban módosította a légi közlekedésről szóló 1995. évi XCVII. törvényt (a továbbiakban: Lt.) az erre vonatkozó szabályokkal. Az Lt.-be egy új, 27/A. § került „A személyszállítást végző légi fuvarozókra vonatkozó adatkezelési és adatszolgáltatási rendelkezések” címmel, amely felhatalmazza a magyarországi légi fuvarozókat az utasok meghatározott adatainak kezelésére, illetve rendelkezik ezen adatok őrzéséről és továbbításáról. A 2007. évi PNR-megállapodás alapján a DHS 19 féle adatcsoportot gyűjt, melyek a PNR 2006-ban korábban előírt utasadatoktól eltérő adatcsoportosításban kerültek meghatározásra. Ennek megfelelően szükségessé válik az Lt. vonatkozó szakaszának módosítása is. Tekintettel arra, hogy az Európai Unió várhatóan további PNR-megállapodásokat köt a közeljövőben harmadik országokkal, és kötött Ausztráliával, az Lt. úgy módosul, hogy elkerülhetővé teszi a további PNR-megállapodások elfogadása és törvényben történő kihirdetése esetén a folyamatos módosítások szükségességét.

Az Avtv. 9. §-a (1) bekezdés a) pontja szerint személyes adatot csak akkor lehet harmadik országban lévő adatkezelő részére továbbítani, ha megfelelő garanciákat tartalmazó nemzetközi szerződés hiányában ehhez az érintett kifejezetten hozzájárul. Jelen esetben az állampolgárok adatainak legteljesebb védelmét az szolgálja, ha csak hozzájárulásuk esetén lehet adataikat - a kezelés feltételeinek meghatározását tartalmazó nemzetközi szerződés tartalmának ismeretében - harmadik országba továbbítani. Ennek megfelelően az Lt. 27/A. § (7) bekezdése kimondja, hogy a személyszállítást végző légi fuvarozó köteles az utasokat az adatok felvételével egyidejűleg egyedileg tájékoztatni az adatok kezelőjéről és az esetleges adatfeldolgozóról, a róla kezelt adatokról való tájékozódás és az adatok helyesbítésének jogáról, valamint arról, hogy adatait mely szervnek és milyen célból továbbíthatja. Az utas az egyedi tájékoztatás másodpéldányának aláírásával igazolja, hogy a tájékoztatást tudomásul vette, és személyes adatainak az e törvény szerinti kezeléséhez és továbbításához hozzájárulását megadta.

A PNR 2006 aláírásáról szóló 2006/729/KKBP/IB tanácsi határozat kimondta, hogy a tagállamok adatvédelmi biztosai jogszerűtlen adattovábbítás esetén élhetnek az adattovábbítás felfüggesztésének jogával. Jóllehet, ilyen kifejezett rendelkezés sem a 2007. évi PNR-megállapodásban, sem pedig a 2007. évi PNR-megállapodás aláírásáról szóló 2007/551/KKBP/IB tanácsi határozatban nem szerepel, azonban a 2007. évi PNR-megállapodáshoz mellékelt levél részletesen tartalmazza az USA által nyújtott garanciákat, másrészt továbbra is biztosított az adatvédelmi biztos ezen jogköre az Avtv. 25. § (4) bekezdése értelmében.

A 4. §-hoz

A 2007. évi PNR-megállapodáshoz kapcsolódó levélváltásban előforduló, különösen a szolgáltatandó adatok felsorolásánál szereplő rövidítések magyarázatát e helyen adja meg a törvény.

Az 5. §-hoz

Tekintettel arra, hogy az adatátadást a légi közlekedés folyamatosságának biztosítása miatt szüneteltetni nem lehet, a 2007. évi PNR-megállapodás hatálybalépéséig a fent ismertetett adatszolgáltatás továbbra is zajlik az Lt. 2006-os módosításának megfelelően, az utasok hozzájáruló nyilatkozata birtokában. Mivel a 2007. évi PNR-megállapodáshoz kapcsolódó levélváltás részletezi az amerikai fél által biztosított garanciákat, indokolt a rendelkezések mielőbbi alkalmazása - összhangban az Nsztv.-vel - a kihirdető jogszabály (jelen esetben a törvény) hatálybalépésétől.

A 6. §-hoz

Az Lt. 27/A. § (1) bekezdése felhatalmazza a magyarországi légi fuvarozókat az utasok meghatározott adatainak kezelésére, a (7) bekezdés pedig kimondja, hogy a légi fuvarozó köteles az utasokat az adatok felvételével egyidejűleg tájékoztatni az adatok kezelőjéről és azok továbbításának lehetőségeiről, amihez az utas az egyedi tájékoztatás másodpéldányának aláírásával járulhat hozzá. A módosítás az Lt. 27/A. § (1) bekezdését oly módon fogalmazza át, hogy az Európai Unió által harmadik államokkal a múltban már megkötött, illetve a jövőben esetlegesen megkötésre kerülő, a légiforgalom védelmét erősítő PNR-megállapodások alapján szolgáltatandó adatok körére is kiterjedjen. Erre ad felhatalmazást a 27/A. § módosított (1) bekezdése, valamint annak új k) pontja.

A 7. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 5. § a kihirdetést követő napon lép hatályba. A 2-3. § hatálybalépése azonban a 2007. évi PNR-megállapodás rendelkezéseihez igazodik.

A 2007. évi PNR-megállapodást a felek, tehát az Európai Unió és az Egyesült Államok, saját eljárásaiknak megfelelően erősítik meg vagy hagyják jóvá és erről diplomáciai jegyzékben értesítik egymást.  Az Európai Unió oldaláról ezt a megkötésről szóló tanácsi határozat elfogadása jelenti. Az Európai Unió Tanácsa ezt a határozatot csak akkor fogadja el, ha minden tagállam, amelyik ennek szükségességéről nyilatkozatot tett, befejezte a saját belső eljárását. A 2007. évi PNR-megállapodás csak ezt követően léphet majd hatályba. Ennek naptári napját a külügyminiszter a Nsztv. 10. § (4) bekezdése értelmében a Magyar Közlönyben közzétett egyedi határozatával állapítja meg. Ezzel egyidejűleg a 2007. évi PNR-megállapodás ideiglenes alkalmazásáról szóló szakaszok és a PNR 2006 kihirdetéséről szóló törvény is hatályon kívül helyezhető. A tagállamok többségében már lezárult a szükséges belső eljárás, ezért Magyarország részéről is indokolt a megállapodás törvényben történő mielőbbi kihirdetése.

A törvény végrehajtásáról, tekintve, hogy az a légi közlekedést és annak védelmét érinti, továbbá a légi fuvarozók közreműködését is igényli, a rendészetért felelős miniszter és a közlekedésért felelős miniszter gondoskodik. Figyelemmel arra, hogy a megállapodás alapján a légiközlekedés védelme érdekében személyes adatok átadására kerül sor, az adatvédelmi biztos is jogosult eljárni az Avtv. vonatkozó rendelkezései alapján.