2015. évi LXX. törvény indokolása

a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás alapján kötött Adminisztratív és Technikai Végrehajtási Megállapodás kihirdetéséről, valamint ezzel összefüggésben egyes törvények módosításáról

-----STARTING---POINT---ALTALANOS---

Általános indokolás

A törvény célja a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás alapján kötött Adminisztratív és Technikai Végrehajtási Megállapodás (a továbbiakban: Végrehajtási Megállapodás) kihirdetése. További célja a közúti közlekedésbiztonságot veszélyeztető közlekedési jogsértésekre vonatkozó információk határokon átnyúló cseréjének elősegítéséről szóló 2015/413/EU európai parlamenti és tanácsi irányelv szabályainak magyar jogba történő átültetése.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontja és (3) bekezdésének b) pontja alapján az Országgyűlés adhat felhatalmazást a Végrehajtási Megállapodás kötelező hatályának elismerésére. Az 1. § - az Alaptörvény 1. cikk (2) bekezdés d) pontjával, illetve az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. § (1) bekezdés]. Mivel a Végrehajtási Megállapodás személyes adatok kezelésére vonatkozó szabályokat tartalmaz, ezért kihirdetésének törvényi jogforrási szinten kell megvalósulnia.

A 3. §-hoz

E § tartalmazza a Végrehajtási Megállapodás hiteles angol és magyar nyelvű szövegét. A szöveg a 2012. október 11-én, Mátraházán aláírt, a 2012. évi CLXX. törvénnyel kihirdetett alapmegállapodás keretei között, az abban meghatározott együttműködési formák gyakorlati megvalósításához szükséges technikai rendelkezéseket tartalmazza. A törvényi szintű kihirdetés oka, hogy az egyes együttműködési formákra előirányzott elektronikusan strukturált formanyomtatványok személyes adatokra vonatkozó adattartalma, az egyes adatfajták felsorolása a Végrehajtási Megállapodás Függelékeiben található, a személyes adatok kezelésére vonatkozó törvényi előírások miatt pedig ez a körülmény az ezen a jogforrási szinten való kihirdetést teszi szükségessé.

Egyebekben a Végrehajtási Megállapodás érdemi rendelkezései közül kiemelendő, hogy az alapmegállapodásban rögzített biztonságos interoperábilis elektronikus rendszerként a Felek az EUCARIS-rendszert és az s-TESTA kommunikációs hálózatot használják majd; az elektronikusan strukturált formanyomtatványok pedig XML (Extensive Markup Language) dokumentum-formátumban, a Függelékekben meghatározott személyes adattartalommal kerülnek alkalmazásra. Az együttműködés és végrehajtás további részleteit egy jogi kötőerővel nem rendelkező, angol nyelvű Felhasználói Útmutató fogja meghatározni. A 7. Cikk az alapmegállapodás amúgy is szigorú adatvédelmi rezsimjét további, a célhoz kötöttségre és az adatmegőrzésre vonatkozó garanciákkal egészíti ki. A 13. Cikkbe foglalt értelmező rendelkezés az alapmegállapodás aláírása óta az uniós jogi háttérben bekövetkezett változásra (ti. a 2011/82/EU irányelv megsemmisítése és helyette a 2015/413/EU irányelv elfogadása) tekintettel szükséges.

A 4-7. §-hoz

A közúti közlekedésbiztonságot veszélyeztető közlekedési jogsértésekre vonatkozó információk határokon átnyúló cseréjének elősegítéséről szóló 2015/413/EU európai parlamenti és tanácsi irányelv szabályainak magyar jogba történő átültetését szolgáló rendelkezéseket tartalmaz.

A 8. §-hoz

A Végrehajtási Megállapodás a 12. cikk (1) bekezdése alapján a második megerősítési okmány letétbe helyezését követő második hónap első napján lép hatályba.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.