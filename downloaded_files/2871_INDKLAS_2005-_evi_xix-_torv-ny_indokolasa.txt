2005. évi XIX. törvény indokolása

a személyes adatok védelméről és a közérdekű adatok nyilvánosságáról szóló 1992. évi LXIII. törvény módosításáról

-----STARTING---POINT---ALTALANOS--- 

1. Az Alkotmánybíróság a 12/2004. (IV. 7.) AB határozatában (a továbbiakban: ABh.) mulasztásban megnyilvánuló alkotmányellenességet állapított meg, mert a törvényhozó nem biztosította azokat a jogállami garanciákat, amelyek ahhoz szükségesek, hogy a döntés-előkészítő és a belső használatú adatokkal kapcsolatban csak az alkotmányosan elfogadható mértékben korlátozza a jogalkotó a közérdekű adatok megismeréséhez való alapvető jogot. Jelen törvény ezt a tárgykört az ABh.-ban meghatározott követelményeknek megfelelően szabályozza újra.

2. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) elfogadása óta az információs társadalom rohamos fejlődésnek indult, erre azonban a magyar jogalkotás mindeddig nem, illetve csak a személyes adatok védelmével összefüggésben reagált. Az internet elterjedése kiemelt fontosságúvá tette a közérdekű adatok elektronikus igénylésére vonatkozó szabályozás megalkotását, valamint a személyes adatok kezelésének az elektronikusan közzétett közérdekű adatok megismerésével kapcsolatos szabályozását is.

3. Az elmúlt évek jogalkalmazásának tapasztalatai szükségessé teszik több ponton az Avtv. rendelkezéseinek pontosítását annak érdekében, hogy azok megfelelő garanciákat nyújthassanak a személyes adatok védelméhez való jog, illetve a közérdekű adatok megismeréséhez való jog érvényesüléséhez. A törvény ezért pontosítja a közérdekű adat és a közérdekből nyilvános adat fogalmának meghatározását, ehhez kapcsolódva dogmatikailag tisztázza az állami, önkormányzati vagy egyéb, jogszabályban meghatározott közfeladatot ellátó szerv vagy személy feladat- és hatáskörében eljáró személy e feladatkörével összefüggő adataira vonatkozó szabályozást, valamint egyértelműsíti az adatvédelmi biztosnak a közérdekből nyilvános adatokkal összefüggő hatáskörét. A személyes adatok külföldre történő továbbítására vonatkozó szabályok kibővítésével a törvény rugalmas, a közösségi jog szabályainak is megfelelő, ugyanakkor a személyes adatok védelméhez való jog érvényesülését is biztosító szabályozást tartalmaz.

4. Az adatvédelmi biztos jogállása az Avtv. jogharmonizációs módosítását elvégző 2003. évi XLVIII. törvény hatálybalépése óta részben megváltozott, mivel a személyes adatok védelmével kapcsolatban immár ügydöntő jogkörrel is rendelkezik. A jogállásnak ez a kettőssége megkívánja ugyanakkor annak egyértelmű szabályozását, hogy az adatvédelmi biztos eljárására mennyiben, és milyen eltérésekkel kell alkalmazni az állampolgári jogok országgyűlési biztosáról szóló 1993. évi LIX. törvény (a továbbiakban: Obtv.) rendelkezéseit. A gyakorlati tapasztalatok alapján emellett pontosítani szükséges az adatvédelmi biztos ügydöntő hatáskörére vonatkozó eljárási szabályokat.

-----STARTING---POINT---RESZLETES---

Az 1. §-hoz

A törvény egyértelművé teszi, hogy a közérdekű adat e minősége nem függ az adatkezelés módjától, az adat önálló vagy gyűjteményes jellegétől: minden, állami vagy helyi önkormányzati feladatot, valamint jogszabályban meghatározott egyéb közfeladatot ellátó szerv vagy személy kezelésében lévő, valamint a tevékenységére vonatkozó, bármilyen adathordozón - ideértve terjedelmétől függetlenül minden dokumentumot - rögzített információ vagy ismeret közérdekű adatnak minősül. A törvény ezzel pótolja a közérdekű adat fogalmából eddig hiányzó adatdefiníciót, és kifejezi, hogy a közérdekű adatok vonatkozásában adaton nemcsak számadatot, hanem bármilyen rögzített információt vagy ismeretet érteni kell.

A törvény egyértelműen megkülönbözteti továbbá a közérdekű adattól a közérdekből nyilvános adatot. Világossá teszi, hogy közérdekből nyilvános adat csak olyan adat lehet, amely nem minősül közérdekű adatnak: vagy azért nem, mert nem állami vagy helyi önkormányzati feladatot, valamint jogszabályban meghatározott egyéb közfeladatot ellátó szerv vagy személy kezelésében van, vagy pedig azért nem, mert személyes adatnak minősül. Közérdekből nyilvánossá adatot továbbra is törvényi rendelkezés tehet.

A Magyar Köztársaság a 4/2004. (III. 2.) OGY határozatra tekintettel részt vesz az Európai Gazdasági Térségben, ezért a személyes adatok továbbítása szempontjából nem csupán az Európai Unió tagállamaiba való adattovábbítást kell úgy tekinteni, mintha az a Magyar Köztársaság területére irányulna, hanem a nem uniós tag, de az Európai Gazdasági Térségben részt vevő Izland, Liechtenstein és Norvégia esetében is. A törvény ennek megfelelően módosítja a harmadik ország Avtv.-beli definícióját.

A 2. §-hoz

A külföldre történő adattovábbítás vonatkozásában - jogharmonizációs okokból - a személyes adatok védelmének az Európai Unió szervei által megállapított vagy nemzetközi szerződésen alapuló megfelelő szintje esetén meg kell könnyíteni az adattovábbítást. A megfelelő szint biztosításának megállapításával kapcsolatos uniós jogi aktusok pontos hivatkozását azonban nem a stabilitást kívánó, minősített többséggel módosítható Avtv.-ben, hanem a törvény egyszerű többséggel elfogadandó, záró rendelkezései között célszerű elhelyezni annak érdekében, hogy pusztán azok számának esetleges megváltozása miatt ne kelljen az Avtv. rendelkezéseit módosítani.

Rendezni kell emellett a nemzetközi jogsegélyek teljesítésével összefüggő adattovábbítási szabályokat, mivel a jelenlegi szabályozás szerint azokba az országokba, amelyek a megfelelő védelmet nem biztosítják, a személyes adatok kezelésével járó jogsegély a hatályos nemzetközi szerződések ellenére sem lenne teljesíthető.

A 3. §-hoz

Az üzleti titok kivételével az Avtv. nem említi a többi titokfajtát, amelyek a közfeladatot ellátó szerv eljárása során annak kezelésébe kerülve megfelelhetnek a közérdekű adat fogalmának. Ezen adatok védelme indokolt, ugyanakkor az Avtv. jelenleg csak a bírósági eljárást említi olyan okként, amikor a közérdekű adatok megismeréséhez való jog korlátozható. A rendelkezés a közigazgatási hatósági eljárás és szolgáltatás általános szabályairól szóló 2004. évi CXL. törvénnyel való összhang megteremtése érdekében a közigazgatási hatósági eljárásra is kiterjeszti.

Az Avtv. jelenleg dogmatikailag pontatlanul és részben ellentmondásosan szabályozza az állami vagy helyi önkormányzati feladatot, valamint jogszabályban meghatározott egyéb közfeladatot ellátó szerv vagy személy hatáskörében eljáró személy e feladatkörével összefüggő személyes adatainak jogi megítélését, amikor egyrészt úgy rendelkezik, hogy az a közérdekű adat megismerését nem korlátozza, ugyanakkor csak a név, a beosztás vagy besorolás és a munkakör esetében minősíti azokat kifejezetten közérdekből nyilvános adattá. A törvény az állami vagy helyi önkormányzati feladatot, valamint jogszabályban meghatározott egyéb közfeladatot ellátó szerv feladat- és hatáskörében eljáró személy feladatkörével összefüggő személyes adatát, továbbá valamennyi más - tehát akár nem jogszabályban meghatározott - közfeladatot ellátó személy e feladatkörével összefüggő személyes adatát is közérdekből nyilvános adatnak minősíti, és megismerésükre a közérdekű adatok megismerésére vonatkozó szabályokat rendeli alkalmazni.

A törvény a jogszabály vagy állami, illetőleg helyi önkormányzati szervvel kötött szerződés alapján kötelezően igénybe veendő vagy más módon ki nem elégíthető szolgáltatást nyújtó szervek vagy személyek kezelésében levő, e tevékenységükre vonatkozó, személyes vagy közérdekű adatnak nem minősülő adatokat közérdekből nyilvános adattá minősíti. A módosítást a kötelezően igénybe veendő szolgáltatásokat nyújtó szervek esetében az indokolja, hogy ezen közszolgáltatások nyújtása olyan állami, illetve önkormányzati szervek aktusain alapul, amelyek kezelésében levő nem személyes adatok közérdekűnek minősülnek, a más módon ki nem elégíthető szolgáltatást nyújtó szervek esetében pedig a monopolhelyzet tényével támasztható alá a működés fokozottabb nyilvánosságának előírása.

A 4. §-hoz

Az ABh. - követve az Alkotmánybíróság korábbi gyakorlatát - nem tekintette alkotmányellenesnek a döntés-előkészítő és belső használatú adatok automatikus, külön minősítési eljárás nélküli nyilvánosságkorlátozását. A határozat szerint ugyanakkor biztosítani kell ezen adatok esetében is „a nyilvánosságkorlátozás feletti érdemi és hatékony bírói jogorvoslati lehetőséget, melynek a formai kritériumok vizsgálatán túlmenően ki kell terjednie a nyilvánosságkorlátozás indokoltságának tartalmi vizsgálatára”.

A törvény tartalmi meghatározást ad az automatikus nyilvánosságkorlátozás alá eső adatok körére, amikor az állami vagy helyi önkormányzati feladatot, valamint jogszabályban meghatározott egyéb közfeladatot ellátó szerv vagy személy feladat- és hatáskörébe tartozó döntés meghozatala előtt készített vagy rögzített, a döntés megalapozását szolgáló adatok esetében a keletkezésüktől számított tíz évig ad lehetőséget az adatok megismerésének korlátozására. A „döntés megalapozását szolgáló” fordulat az adat készítése vagy rögzítése céljára utal, vagyis az Avtv. új 19/A. §-ának alkalmazhatósága nem függ attól, hogy ténylegesen születik-e döntés az azt megalapozó adatok alapján.

A tízéves védelmi idő letelte előtt az adatot kezelő szerv vezetője engedélyezheti az adat megismerését. A döntés meghozatalát követően azonban a megismerésre irányuló igény elutasítására a szerv vezetőjének a törvény szerint csak akkor van lehetősége, ha - figyelemmel az Avtv. 21. § (2) bekezdésére - bizonyítani tudja, hogy az adat megismerése a szerv törvényes működési rendjét vagy feladat- és hatáskörének illetéktelen külső befolyástól mentes ellátását, így különösen az adatot keletkeztető álláspontjának a döntések előkészítése során történő szabad kifejtését veszélyeztetné.

A törvény lehetőséget ad arra, hogy jogszabály egyes adatok megismerését a főszabályként érvényesülő tízéves időtartamnál rövidebb időkorláttal tegye lehetővé. Mivel a rövidebb időkorlát alsó határát a törvény nem határozza meg, jogszabály úgy is rendelkezhet, hogy egyes, döntés megalapozását szolgáló adatok a keletkezésüket követően azonnal megismerhetőek.

Az 5. §-hoz

A törvény deklarálja, hogy a közérdekű adatok nyilvánosságához való jog kiterjed arra is, hogy a közérdekű adat megismerése iránt bárki bármilyen formában (szóban, írásban vagy elektronikus úton) igényt nyújthasson be, amelynek teljesítését, a közérdekű adat hozzáférhetővé tételét csak az Avtv.-ben meghatározott esetekben lehet elutasítani. Annak kifejezése érdekében, hogy a közérdekű adatok megismeréséhez joga van mindenkinek, a közérdekű adathoz hozzáférni kívánó személyt a törvény - az eddig használt kérelmező kifejezés helyett - igénylőnek nevezi.

A közérdekű adat hordozójáról az adatot megismerni kívánó személy az eddigi szabályozás szerint is kérhetett másolatot. A törvény egyértelműsíti, hogy a másolat kiadása nem tagadható meg azon az alapon, hogy az adathordozó nem közérdekű adatot vagy jogszerűen nem megismerhető közérdekű adatot is tartalmaz; ezekben az esetekben a meg nem ismerhető adatot a másolaton felismerhetetlenné kell tenni. A törvény a közérdekű adat adathordozójáról készített másolatért felszámított költségtérítés összegét a másolat készítésének költségében maximálja. A törvény emellett biztosítja az anyanyelvhasználat jogát a közérdekű adatok igénylésének eljárása során.

A 6. §-hoz

Mivel a közérdekű adatok megismeréséhez bárkinek joga van, az azokhoz való hozzáférés során főszabályként nincs alkotmányos lehetőség az adatot megismerni kívánó személy azonosítására. Közzétett közérdekű adatok esetében személyes adat csak a technikailag objektíven kikerülhetetlen esetekben (ilyen lehet a felhasználó számítógépének IP-címe) kezelhető, ennek megfelelően az elektronikusan közzétett közérdekű adatokhoz való hozzáférés regisztrációhoz nem köthető. Közérdekű adat igénylése esetében az azonosítást valamely jogszerű szempont, így például a másolat költségének megfizetése megalapozhatja, azonban személyes adatok kezelésére ebben az esetben is csak a cél eléréséhez feltétlenül szükséges adatok vonatkozásában, és csak addig van lehetőség, amíg az adott szempont érvényesülése ezt elkerülhetetlenné teszi.

A 7. §-hoz

A törvény az adatvédelmi biztos hatáskörének pontosítása érdekében összhangba hozza az Avtv. 24. § a) pontját az Avtv. 25. § (2) bekezdésével, valamint 27. § (1) bekezdésével, amikor rögzíti, hogy a biztos ellenőrzési feladatkörében bejelentés alapján vagy - ha az adott ügyben bírósági eljárás nincs folyamatban - hivatalból jár el.

Az Avtv. és az Obtv. közötti kapcsolat egyértelműsítése érdekében a törvény kimondja, hogy az adatvédelmi biztos ajánlást általános jelleggel, illetve meghatározott adatkezelő részére egyaránt kibocsáthat.

Az Avtv. 19. § (2) bekezdése lehetővé teszi, hogy külön jogszabály meghatározza, mely közérdekű adatokat kell közzétenni. Az adatvédelmi biztos számára a törvény a közzéteendő adatok körének meghatározása során véleményezési jogot biztosít.

A törvény szerint az adatvédelmi biztos képviseli a Magyar Köztársaságot az Európai Unió közös adatvédelmi felügyelő testületeiben. Ez a rendelkezés az EUROPOL Egyezmény 24. cikkének való megfelelést szolgálja. A törvény 13. § (1) bekezdése úgy módosítja az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény (a továbbiakban: NEBEKtv.) 11. § (3) bekezdését, hogy az adatvédelmi biztos e képviselet ellátása során együttműködik a NEBEKtv. II. fejezete szerinti adatvédelmi felelőssel, aki ellátja az EUROPOL Egyezmény 23. cikke szerinti feladatokat.

A 8-10. §-hoz

Az Avtv. 23. § (2) bekezdése az adatvédelmi biztos jogállása tekintetében már eddig is egyértelműen szabályozta az Avtv. és az Obtv. közötti kapcsolatot, a törvény ezt a tisztázást az adatvédelmi biztos eljárására és intézkedéseire vonatkozó rendelkezések tekintetében is elvégzi, amikor kimondja, hogy az Avtv. eltérő rendelkezése hiányában a biztos eljárására és intézkedéseire az Obtv. rendelkezéseit kell alkalmazni. A törvény meghatározza az Obtv. azon rendelkezéseit, amelyeket az adatvédelmi biztos speciális jogállásából következően eljárására nem kell alkalmazni.

A törvény szerint az adatvédelmi biztos az eljárásával kapcsolatban tájékoztathatja a nyilvánosságot magának az eljárásnak a megindításáról.

A törvény egyértelműsíti, hogy az adatvédelmi biztos a jogosulatlanul kezelt személyes adatokkal kapcsolatos ügydöntő hatáskörében eljárva határozatot hoz, amelynek bírósági felülvizsgálatát a polgári perrendtartásról szóló törvénynek a közigazgatási perekre vonatkozó szabályai szerint lehet kezdeményezni.

A törvény biztosítja az adatvédelmi biztos számára, hogy az adatkezelőtől egyes iratok vonatkozásában másolatot kérjen.

A 11-12. §-hoz

A törvény pótolja az Avtv. hiányzó jogharmonizációs záradékát, továbbá számos pontosítást tartalmaz, így összhangba hozza az Avtv. 1/A. §-ával az adatkezelésre vonatkozó fogalommeghatározást, magyar jogi terminológiával határozza meg a közösségi jog ‘fizikai cselekvőképtelenség’ fogalmát, egyértelműsíti, hogy a közérdekű adat közzététele nem mentesíti az adott szervet az alól, hogy erre irányuló igény alapján az Avtv. 20. §-ának rendelkezései szerint hozzáférhetővé tegye az adott közérdekű adatot, továbbá az adatvédelmi biztos hatáskörét a közérdekből nyilvános adatokra is kiterjeszti, valamint lehetővé teszi a statisztikai célra felvett, átvett vagy feldolgozott adatok levéltári kutatását.

-----STARTING---POINT---VEGE---

A 13. §-hoz

A törvény egyszerű többséggel elfogadható rendelkezése végzi el a NEBEKtv.-nek a 7. §-hoz fűzött indokolás szerinti módosítását, valamint a köziratokról, a közlevéltárakról és a magánlevéltári anyag védelméről szóló 1995. évi LXVI. törvény adatvédelmi rendelkezéseinek - a törvény 2. §-ával összefüggő - jogharmonizációs célú pontosítását.

A törvény egyszerű többséggel elfogadható rendelkezése jelöli meg a 2. §-ban megjelölt uniós jogi aktusok pontos hivatkozását, mivel így pusztán azok számának esetleges megváltozása miatt nem kell a stabilitást kívánó Avtv. rendelkezéseit módosítani.