2017. évi LXXIV. törvény indokolása

egyes állami tulajdonú ingatlanok ingyenes egyházi tulajdonba adásáról

-----STARTING---POINT---ALTALANOS--- 

A nemzeti vagyonról szóló 2011. évi CXCVI. törvény (a továbbiakban: Nvtv.) 13. § (3) bekezdése és az állami vagyonról szóló 2007. évi CVI. törvény (a továbbiakban: Vtv.) 36. § (1) bekezdése alapján állami ingatlanok ingyenes tulajdonba adására törvény rendelkezése alapján kerülhet sor.

A törvényben szereplő egyes ingatlanok tekintetében a térítésmentes átadásra az érintett egyházak (egyházi jogi személyek) igénylése, valamint az ingatlanok más közfeladat ellátásához való szükségességének vizsgálata alapján kerül sor. Mivel a törvény szerinti ingatlanok köztulajdonban tartása az állam által ellátandó egyéb közfeladatok ellátásához nem szükséges, továbbá azok állami feladatok finanszírozási forrásának biztosításához, illetve költségvetési bevételi előirányzat teljesítéséhez nem szükségesek, így átadhatók a kedvezményezett egyházaknak (egyházi jogi személyeknek).

A Budapest 36563 helyrajzi szám alatt nyilvántartott, természetben a Budapest VIII. kerület, Múzeum utca 11. szám alatti, kivett iroda megnevezésű ingatlan, azaz a Károlyi-palota, az Nvtv. szerinti nemzetgazdasági szempontból kiemelt jelentőségű nemzeti vagyonnak minősülő műemlékek és műemlék-együttesek körébe tartozik, erre tekintettel az ingatlan elidegenítése minősített többséget igénylő törvénymódosítással lehetséges, ezért erről külön §-ban rendelkezik a törvény.

-----STARTING---POINT---RESZLETES---

Az 1. §-hoz

Az Nvtv. 13. § (3) bekezdése, valamint a Vtv. 36. § (1) bekezdése alapján az állami tulajdonban lévő egri pincerendszer, esztergomi kollégium és általános iskola, valamint egy miskolci és egy újpesti ingatlan tulajdonjogának ingyenes átruházására kerül sor. Az ingatlanátadások célja, hogy azzal a kedvezményezett egyházi jogi személyek oktatási, kulturális és hitéleti feladatainak hatékonyabb ellátását segítsék.

A 2. §-hoz

Az Nvtv. és a Vtv. alapján jelen § meghatározza, hogy az állami tulajdonban lévő Budapest VIII. kerület 36563 és 36572/2 helyrajzi számú ingatlanok ingyenesen átadásra kerülnek a Konstantinápolyi Egyetemes Patriarchátus-Magyarországi Exarchátus részére, az általa ellátandó oktatási, szociális közfeladatok és hitéleti feladatok segítése érdekében.

A 3. §-hoz

A törvény alapján az ingyenes átadással érintett ingatlanokra vonatkozó tulajdonosváltozás ingatlan-nyilvántartásba történő bejegyzésére alkalmas megállapodások előkészítése és állam részéről történő megkötése valamint az érintett ingatlanok (becsült) forgalmi értékének megállapítása a tulajdonosi joggyakorló (MNV. Zrt.) feladata.

A 4. §-hoz

Az Nvtv. 2. mellékletében - a nemzetgazdasági szempontból kiemelt jelentőségű nemzeti vagyonnak minősülő, műemléki védelem alatt álló építmények és építmény-együttesek között - szerepel a 2. § szerinti átadással érintett Budapest VIII., Múzeum utca 11. szám alatti Károlyi-palota. Az épület átruházásával az kikerül az állami tulajdon köréből, ennek megfelelően pedig az ingatlan elhagyásra kerül az Nvtv. 2. mellékletéből.

Az 5. §-hoz

A 2. § alapján tulajdonjogot szerző rendelkezési jogának közérdekből történő korlátozására az ingyenesen átadott ingatlanon a törvény erejénél fogva - az ingatlanok fennállásáig, azaz határozatlan időre - elidegenítési és terhelési tilalom áll fenn. E tekintetben a törvény - mivel nemzetgazdasági szempontból kiemelt jelentőségű nemzeti vagyonnak minősülő, műemléki védelem alatt álló építményekről van szó - eltérő rendelkezést állapít meg az Nvtv. 13. § (4)-(6) bekezdésében foglalt előírásokhoz képest. Az elidegenítési és terhelési tilalomnak az ingatlan-nyilvántartásba történő feljegyzését az állam tulajdonosi jogainak gyakorlását végző MNV. Zrt. kezdeményezi.

A 6. §-hoz

Az egyes állami és önkormányzati tulajdonú ingatlanok ingyenes átadásáról szóló 2016. évi CLXX. törvény 6. § (1) bekezdése alapján a tatabányai egykori Bányakórház épülete, azaz a Tatabánya Semmelweis utca 2. szám alatt található, az ingatlan-nyilvántartás szerint Tatabánya belterület 2090/2 helyrajzi szám alatt nyilvántartott ingatlan a Magyar Katolikus Egyház tulajdonába kerül. Az ingatlant azonban ténylegesen a Székesfehérvári Egyházmegye kívánja hasznosítani, és ott katolikus gimnáziumot kíván létrehozni. Erre tekintettel a törvény 6. § (1) bekezdésének módosítása indokolt, oly módon, hogy az ingatlanátadás kedvezményezettjeként a Székesfehérvári Egyházmegye kerüljön megnevezésre.

-----STARTING---POINT---VEGE---

A 7. §-hoz

Hatályba léptető rendelkezés.

A 8. §-hoz

Sarkalatossági záradék.