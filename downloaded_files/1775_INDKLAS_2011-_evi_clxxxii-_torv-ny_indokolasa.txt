2011. évi CLXXXII. törvény indokolása

egyes energetikai tárgyú törvények módosításáról

-----STARTING---POINT---ALTALANOS--- 

1. A földgázellátásról szóló 2008. évi XL. törvény és a földgáz biztonsági készletezéséről szóló 2006. évi XXVI. törvény módosításához

A földgázellátás biztonságának megőrzését szolgáló intézkedésekről és a 2004/67/EK tanácsi irányelv hatályon kívül helyezéséről szóló 2010. október 20-i 994/2010/EU európai parlamenti és tanácsi rendelet (a továbbiakban: 994/2010/EU rendelet) intézkedéseket fogalmaz meg az Európai Unió egésze és az egyes tagállamok ellátásbiztonságának fokozása érdekében. Ilyen intézkedés különösen

a) a szállítóvezetékeken történő kétirányú szállításhoz szükséges kapacitás kialakítása,

b) kockázatértékelés (piacelemzés) készítése, amely egyrészt bemutatja az adott tagállam ellátásbiztonságának aktuális szintjét meghatározó körülményeket, másrészt ezek alapján ismerteti egy esetleges válsághelyzet valószínűsíthető következményeit,

c) a b) pont szerinti kockázatértékelés alapján, a regionális együttműködési lehetőségekre is figyelemmel, ún. megelőzési cselekvési terv és vészhelyzeti terv kidolgozása.

A törvény előkészítése során a Kormányzat elvégezte a hatályos szabályozás - így a Kormány, az energiapolitikáért felelős miniszter (a továbbiakban: miniszter) és a Magyar Energia Hivatal (a továbbiakban: Hivatal) válsághelyzeti szerepének - felülvizsgálatát. A felülvizsgálat alapján a fenti szereplők válsághelyzeti intézkedési jogosultsága a következők szerint alakul (az alábbi összefoglalás kizárólag a főbb feladatokat és azok törvény szerinti változását mutatja be):

I. A Kormány: a földgázellátásról szóló 2008. évi XL. törvény (a továbbiakban: Get.) módosítással nem érintett, 97/A. § (1) bekezdése alapján rendeletben szabályozhatja a nem kifejezetten energetikai tárgyú intézkedéseket:

a) a munkanapok és munkaszüneti napok, valamint az azokkal összefüggő munkavégzés rendjét,

b) az ügyfélforgalom előtt nyitva álló magánhelyiségek vagy közintézmények (különösen üzletek, ügyfélszolgálatok) nyitvatartási idejét,

c) az ügyfélforgalom előtt nyitva álló magánhelyiségek vagy közintézmények (különösen üzletek, ügyfélszolgálatok), továbbá irodaházak, valamint a költségvetési fenntartású intézmények legmagasabb felfűtési hőmérsékletét,

d) a földgázfelhasználás mérséklését szolgáló egyéb intézkedést,

e) a Magyar Köztársaság területén termelt vagy készletezett földgáznak a Magyar Köztársaság területén kívülre történő kiszállítására vonatkozó szerződéskötés feltételeit, a Magyar Köztársaság területén történő átszállítás kivételével.

II. A miniszter:

a) a földgázellátási válsághelyzet fennállásáról és fokozatáról - a Hivatalnak a fokozatba sorolásra vonatkozó javaslatot is tartalmazó kezdeményezésére -, valamint a válsághelyzet megszűnéséről határozatban dönt;

b) Földgázellátási válsághelyzet II. fokozata esetén rendeletben szabályozhatja

ba) a felhasználók ellátására vonatkozó szerződések teljesítésének felfüggesztését,

bb) a felhasználók földgázellátásának korlátozását, különösen a korlátozás elrendelésének, fenntartásának és feloldásának feltételeit,

bc) az engedélyesek jogait és kötelezettségeit,

bd) a földgázellátáshoz kapcsolódó, a hatósági és a nem hatósági árak körébe tartozó valamennyi termék és szolgáltatás legmagasabb árát;

c) a földgáz biztonsági készlet felhasználását a földgázellátási válsághelyzet kihirdetése esetén engedélyezi.”

A II. a)-c) pont szerinti jogkör a hatályos szabályozás alapján a Kormányhoz tartozik, ezek miniszterhez történő delegálását az indokolja, hogy kifejezetten energetikai tárgyú intézkedéseket tesznek szükségessé. Az intézkedések végrehajtására a kormányrendeletben kihirdetett megelőzési cselekvési terv és vészhelyzeti akcióterv rendelkezéseivel összhangban kerül sor.

III. Hivatal:

a) kidolgozza a 994/2010/EU rendelet végrehajtásához szükséges kockázatértékelést, megelőzési cselekvési tervet, vészhelyzeti tervet,

b) jóváhagyja a korlátozási besorolást,

c) kezdeményezi a miniszternél a földgázellátási válsághelyzet minősítését, a földgáz biztonsági készlet felhasználását stb.

2. A bányászatról szóló 1993. évi XLVIII. törvény módosításához

A jelenleg hatályos rendelkezések alapján a bányafelügyelet hatáskörébe tartozó sajátos építményekre vonatkozó építésügyi hatósági eljárások szabályait Korm. rendelet, az építési engedélyköteles bányászati építési tevékenységek felsorolását miniszteri rendelet tartalmazza. Tekintettel arra, hogy e tárgykörök egymással szorosan összekapcsolódnak, szükséges annak megteremtése, hogy a rájuk vonatkozó előírások egységesen, egyetlen jogszabályban szerepeljenek.

Az 1993. évi XLVIII. törvény (a továbbiakban: Bt.) módosítását - a fentieken túl - az teszi szükségessé, hogy az ásványi nyersanyag-kitermelő iparban keletkező hulladék kezeléséről és a 2004/35/EK irányelv módosításáról szóló 2006. március 15-i, 2006/21/EK európai parlamenti és tanácsi irányelv (a továbbiakban: 2006/21/EK irányelv) megfelelő átültetésének hiánya miatt az Európai Bizottság (a továbbiakban: Bizottság) kötelezettségszegési eljárást indított hazánkkal szemben.

A Bizottság a 2011/2024. számú indokolással ellátott véleményben megállapította, hogy a hazai szabályozás nem felel meg teljesen a 2006/21/EK irányelv 3. cikk 8. pontjában meghatározott „feldolgozás” és a 3. cikk 6. pontjában meghatározott „ásványinyersanyag-kitermelő ipar” fogalmaknak. A Bizottság egyúttal felkérte a Magyar Köztársaság Kormányát, hogy az indokolással ellátott vélemény kézhezvételétől számított két hónapon belül tegye meg a megfeleléshez szükséges intézkedéseket. Mivel a Bizottság által kifogásolt fogalmakat a Bt. 49. § 6. pontja, a 49. § 4. és 8. pontja ülteti át, a 2006/21/EK irányelvnek való teljes megfelelés biztosítása érdekében szükséges a Bt. 2012. január elejéig történő módosítása.

A 2006/21/EK irányelvben szereplő „feldolgozás” fogalmat a jelenleg hatályos Bt. 49. § 6. pontjában található „előkészítés” fogalom ülteti át. A Bizottság kifogásolta, hogy az „előkészítés” fogalom nem felel meg teljes mértékben az Irányelv szerinti fogalomnak, mivel helyszínnel kapcsolatos megkötést is tartalmaz azáltal, hogy szerepel benne „a kitermelést közvetlenül követő” szövegrész. A Bizottság által tett kifogást figyelembe véve, a módosítás az Irányelvnek megfelelő fogalmat vezet be, amely helyszínnel kapcsolatos megkötést már nem tartalmaz. Ennek értelmében feldolgozás: az ásványi nyersanyagokon - beleértve a külfejtéses bányák működése során - végrehajtott mechanikai, fizikai, biológiai, termikus vagy kémiai eljárás, vagy eljárások összessége, beleértve a méret megváltoztatását, szétválasztását és a kioldást, továbbá az előzőleg elhagyott bányászati hulladék újrafeldolgozását, de nem beleértve az olvasztást, a mészkőégetéstől eltérő termikus gyártási folyamatokat és kohászati eljárásokat.

Módosításra kerül a „bányászati hulladék” fogalma is, mely szerint „ bányászati hulladék”: az ásványi nyersanyagok bányászata, tárolása és feldolgozása során keletkező hulladék, a nem közvetlenül ezen tevékenységekből származó hulladékok kivételével. A jelenlegi módosítás már nem tartalmazza kifejezetten, hogy bányászati hulladéknak kell tekinteni a vörösiszapot. Ennek indoka az, hogy a „feldolgozás” fogalmának Irányelv szerinti átültetése alapján a vörösiszap, mint a bauxit kémiai eljárással történő feldolgozásából származó hulladék, bányászati hulladéknak tekintendő.

3. A távhőszolgáltatásról szóló 2005. évi XVIII. törvény módosításához

A távhőszolgáltatásról szóló 2005. évi XVIII. törvény (a továbbiakban: Tszt.) módosítását a hatósági ármegállapítás során keletkezett tapasztalatok indokolják. A Tszt. 57. § (2) bekezdése szerint a hatósági ármegállapítás során figyelembe veendő szempontok, ár meghatározási módszerek és célkitűzések - így különösen a gazdálkodás hatékonyságának ösztönzése és az indokolt költség mértéke - a megalapozott ármegállapítást akkor segítik elő, hogyha az engedélyesek helytálló adatokat szolgáltatnak, illetve biztosítható az adatok ellenőrzésének teljes körűsége. Ezért szükséges a Tszt.-t olyan szabályozással kiegészíteni, amely az engedélyesek számára szigorúbb és részletesebb számviteli beszámolási kötelezettséget ír elő a gazdálkodás hatékonyságának, a költségek és bevételek átláthatósága érdekében.

4. A villamos energiáról szóló 2007. évi LXXXVI. törvény módosításához

A törvény a villamos energiáról szóló 2007. évi LXXXVI. törvény (a továbbiakban: Vet.) technikai jellegű pontosítását végzi el.

5. A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény módosításához

A megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény (a továbbiakban: Büat.) módosításának indoka, hogy a 2009/30/EK irányelv 1. cikk 5. pontjával módosított, a 98/70/EK Irányelv 7a. cikk (1) bekezdésének átültetése érdekében a tagállamoknak további adatszolgáltatást kell előírniuk és törvényben szükséges szabályozni az adatszolgáltatás nem teljesítése esetén esedékes jogkövetkezményeket.

-----STARTING---POINT---RESZLETES---

Az 1. §-hoz

A 994/2010/EU rendelet 7. cikke a határkeresztező szállítóvezetéken történő kétirányú szállítás megteremtésének kötelezettségét írja elő a tagállamok számára. E kötelezettség teljesítése érdekében a szállítási rendszerüzemeltetők - a szállítási rendszerirányító részére benyújtandó 10 éves hálózatfejlesztési javaslat részéként - kapacitásbővítésre tesznek javaslatot. Amennyiben a kétirányú szállítás lehetősége egyetlen tagállamban sem javítaná az energiaellátás biztonságát, a szállítási rendszerüzemeltető mentességet kérhet a fenti kötelezettség alól. A szállítási rendszerirányító ezt követően összehangolja - a javaslatokat/mentességi kérelmeket is tartalmazó - fejlesztési javaslatokat és azt a Hivatalhoz jóváhagyásra benyújtja.

A 2. §-hoz

A Hivatal 1. §-ban hivatkozott eljárását, így különösen a kapacitásbővítési javaslatnak/mentességi kérelemnek és a Hivatal e tárgykörben hozott határozatának a Bizottság részére történő megküldését rendezi.

A 3. §-hoz

A 994/2010/EU rendelet és a hatályos magyar szabályozás fogalomhasználata között teremt összhangot.

A 4. §-hoz

E § elhatárolja egymástól a földgázellátási válsághelyzet I. és II. fokozatát és - a hatályos szabályozással ellentétben - a miniszter jogkörébe utalja a válsághelyzet fennállásáról, fokozatáról, megszüntetéséről szóló döntést. A miniszter döntését határozatban közli.

Az 5. §-hoz

A miniszter tájékoztatási kötelezettségét írja elő a Bizottság és az európai uniós tagállamok irányában.

A 6. §-hoz

Válsághelyzetben különösen fontos, hogy a nem korlátozható felhasználók köre jogszabályban szabályozott legyen. E fogyasztói kört a hatályos szabályozás törvényi és kormányrendeleti szinten egyaránt szabályozta. A 6. § a fenti kettősséget szünteti meg azzal, hogy a szabályozást kizárólag kormányrendeleti szintre utalja.

A 7. §-hoz és a 9-11. §-hoz

Főszabály szerint a 994/2010/EU rendeletben meghatározott válsághelyzeti intézkedések végrehajtására a miniszter jogosult, illetve kötelezett. Egyes - elsősorban a miniszter intézkedését segítő, megalapozó és tájékoztatásra irányuló feladatokat azonban a Hivatal lát el (pl. a megelőzési cselekvési terv kidolgozása, a Bizottság Polgári Védelmi Megfigyelő és Információs Központjának tájékoztatása minden segítségnyújtás iránti igényről, vészhelyzetet követően a Bizottság tájékoztatása a megtett intézkedések eredményességéről). A 7. és a 10. § e feladatok körét határozza meg. A 9. § a fenti feladatkörre utalva kiegészíti a Hivatal Get.-ben meghatározott feladatkörét. A 11. § alapján a Hivatal által kidolgozott megelőzési cselekvési tervet és vészhelyzeti akciótervet a Kormány rendeletben hirdeti ki.

A 8. §-hoz

E rendelkezés lehetővé teszi, hogy a különböző árszabályozási negyedévben az egyetemes szolgáltatónál keletkezett nyereség és veszteség ugyanazon árszabályozási negyedév során kerüljön elszámolásra.

A 12. §-hoz

A 12. §-ban a miniszter felhatalmazást kap arra, hogy földgázellátási válsághelyzet II. fokozata esetén a felhasználók ellátására vonatkozó szerződések teljesítése felfüggesztésének rendjét, a felhasználók földgázellátásának korlátozását, különösen a korlátozás elrendelésének, fenntartásának és feloldásának feltételeit, az engedélyesek jogait és kötelezettségeit, valamint a földgázellátáshoz kapcsolódó, a hatósági és a nem hatósági árak körébe tartozó valamennyi termék és szolgáltatás legmagasabb árát rendeletben állapítsa meg. Ez a szabályozási jogkör a hatályos szabályozás alapján a Kormányt illeti meg, tekintettel azonban annak kifejezetten energetikai jellegére, indokolt a miniszterhez történő telepítése.

A 13. §-hoz

A jelenlegi törvényi megfogalmazásból az következik, hogy az érintett villamos energia és gáz szolgáltatók csak úgy tudnak eleget tenni a szerződés kiküldési kötelezettségüknek, ha azokat tértivevényes levél útján juttatják el a felhasználók részére. Ez jelentős anyagi és adminisztrációs terheket jelent a fogyasztókra és a szolgáltatókra nézve egyaránt. Tekintettel arra, hogy a szabályozással elérni kívánt cél más eszközökkel is biztosítható, elegendő ezt a Magyar Energia Hivatal jóváhagyása tárgyát képező üzletszabályzatokban rögzíteni.

A 14. és a 18. §-hoz

A Get. és a földgáz biztonsági készletezéséről szóló 2006. évi XXVI. törvény (a továbbiakban: Fbktv.) jogharmonizációs záradékkal történő kiegészítését szolgálja.

A 15. §-hoz

Az általános indokolásban kifejtettek szerint módosítja a Kormány és a miniszter közötti feladatmegosztást, mindemellett technikai jellegű módosításokat hajt végre, és a rendszerhasználati díjak hivatali határozatban történő, első alkalommal 2012. július 1-jével történő megállapítása érdekében módosítja a Get.-et.

A 16. §-hoz

Tekintettel a 12. §-hoz fűzött indokolásban kifejtettekre a Get. 132/A. § 2. pontja szerinti felhatalmazás hatályon kívül helyezése indokolt, amely a Kormány és nem a miniszter részére adott felhatalmazást. A Get. 159. § (1) bekezdés b) pontjában foglalt jogharmonizációs záradék az Európai Parlament és a Tanács 2004/67/EK irányelvére utal, amelyet a 994/2010/EU rendelet hatályon kívül helyezett. Erre tekintettel a jogharmonizációs záradék hatályon kívül helyezése is indokolt.

A 17. §-hoz

Az Fbktv. módosításával a földgáz biztonsági készlet felhasználásáról a miniszter jogosult dönteni.

A 19-20. §-hoz

A § a Vet. technikai jellegű pontosítását végzi el.

A 21. §-hoz

A jelenlegi törvényi megfogalmazásból az következik, hogy az érintett villamos energia és gáz szolgáltatók csak úgy tudnak eleget tenni a szerződés kiküldési kötelezettségüknek, ha azokat tértivevényes levél útján juttatják el a felhasználók részére. Ez jelentős anyagi és adminisztrációs terheket jelent a fogyasztókra és a szolgáltatókra nézve egyaránt. Tekintettel arra, hogy a szabályozással elérni kívánt cél más eszközökkel is biztosítható, elegendő ezt a Magyar Energia Hivatal jóváhagyása tárgyát képező üzletszabályzatokban rögzíteni.

A 22. §-hoz

A Bt. 1. § (1) bekezdés f) pontjára vonatkozó hatályos szabályozásban az egyéb gázok és termékei meghatározás nem értelmezhető. A szénhidrogéneken (földgázon) kívül a Bt. hatálya alá tartoznak az egyéb gázok (pl. CO2) vezetékei, valamint az ipari eljárás során keletkező további felhasználásra kerülő gázok (tipikusan kamragázok, pl. CO) vezetékei is. Ennek megfelelően módosul a Bt. 49. § 39. pontjában meghatározott fogalom, ezért szükséges a Bt. hatályát meghatározó rendelkezés ezzel összhangban történő pontosítása is. Mivel a Bt. 49. § 6. pontjában jelenleg szereplő „előkészítés” fogalom és a 8. pontjában lévő „feldolgozás” fogalom kivételre kerül, ezért ezek helyett bevezetésre kerül a „szénhidrogén-bányászat” kifejezés, amelyet szintén a hatály pontosítása és az előkészítés és feldolgozás fogalmak módosítása indokol.

A 23. §-hoz

A Bt. 44. § (1) bekezdés e) pontjának módosítását a Bt. hatályára vonatkozó szabályozásnak megfelelő szöveg kialakítása indokolja (a Bt. 49. § 39. pontjában meghatározott fogalom is módosul), ezért szükséges a bányafelügyelet hatáskörét meghatározó rendelkezésnél is a pontosítás. Továbbá a Bt. 49. § 6. pontjából az „előkészítés” fogalma, míg 8. pontjából a „feldolgozás” fogalma kerül ki a módosítással. Ezek helyett bevezetésre kerül a „szénhidrogén-bányászat” kifejezés, amely szintén a hatásköri rendelkezés pontosítását indokolja.

A 24. §-hoz

A Bt. 49. § 4., 6., 8. és 43. pontjának módosítását és 46. ponttal történő kiegészítését az ásványinyersanyag-kitermelő iparban keletkező hulladék kezeléséről és a 2004/35/EK irányelv módosításáról szóló, 2006. március 15-i 2006/21/EK európai parlamenti és tanácsi irányelv (a továbbiakban: 2006/21/EK irányelv) megfelelő átültetése és a törvényi szöveg koherenciájának biztosítása indokolja, tekintettel arra is, hogy a nem megfelelő átültetés hiánya miatt az Európai Unió Bizottsága kötelezettségszegési eljárást indított hazánkkal szemben. A 2006/21/EK irányelv 3. cikk 8. pontjában meghatározott feldolgozás és a 3. cikk 6. pontjában meghatározott ásványinyersanyag-kitermelő ipar fogalmakat Bt. 49. § 6. pontja és a 49. § 4. és 8. pontja ülteti át.

A 2006/21/EK irányelv feldolgozás fogalma szerint az ásványkincseken végrehajtott mechanikai, fizikai, biológiai, termikus vagy kémiai eljárást, illetve eljárások összességét kell érteni, az olvasztás, a termikus gyártási folyamatok (mészkőégetéstől eltérő) és a kohászat kivételével. E fogalom szerint minden ásványi nyersanyagon elvégzett ilyen eljárásból származó hulladék az 2006/21/EK irányelv hatálya alá esik.

Az ásványinyersanyag-kitermelő ipar fogalmát a 2006/21/EK irányelv tágabban határozza meg, mint a Bt.-ben szereplő bányászati tevékenység fogalom. A meghatározás nemcsak a tényleges kitermelési tevékenységet (bányászatot) foglalja magában, hanem a feldolgozást is, amely tekintetében nem tesz helyszíni, illetve a kitermelési tevékenységhez kapcsolódó megkötést. Ezekhez kapcsolódóan szükséges a bányászati tevékenység, a bányászati hulladék fogalmának pontosítása, illetve a bányászati hulladékkezelés meghatározása [figyelemmel a Bt. 1. § (1) bekezdésének j) pontjára is].

A 39. pont módosítása a Bt. hatályának, a bányafelügyelet hatáskörének módosításához (pontosításához) kapcsolódóan szükséges.

A 49. § 46. ponttal történő kiegészítése amellett, hogy a 2006/21/EK irányelv megfelelő átültetését szolgálja, figyelembe veszi a hulladékgazdálkodásról szóló 2000. évi XLIII. törvény (a továbbiakban: Hgt.) 14. § (1) bekezdését, amely meghatározza, hogy mi minősül hulladékkezelési tevékenységnek, valamint ehhez kapcsolódóan a Hgt. 3. § j), k), l), m), n), o), p), q) pontjában meghatározott fogalmakat is. Ennek fényében a bányászati hulladékkezelés fogalmának meghatározásánál szem előtt kell tartani, hogy a bányafelügyelet a hulladékkezelő létesítményeket engedélyezi.

A 25. §-hoz

A § az általános indokolásban kifejtettek szerint felhatalmazást ad a bányafelügyelet hatáskörébe tartozó sajátos építményekre vonatkozó építésügyi hatósági eljáráshoz kötött építési tevékenységek körének és az eljárás megindítására irányuló kérelemhez csatolandó műszaki dokumentáció tartalmának kormányrendeletben történő szabályozására.

A 26. §-hoz

A jelenleg hatályos Bt. 50/D. § (3) bekezdése hiányos a tekintetben, hogy a 2004. január 1-je előtt idegen ingatlanon megépült és üzembe helyezett, a törvény hatálya alá tartozó létesítmények vonatkozásában a szolgalom utólagos megállapítása tekintetében nem tartalmaz rendelkezéseket, csak a szolgalom utólagos bejegyzése tekintetében, melyet a villamos energiáról szóló törvényhez hasonlóan szükséges megteremteni.

A 27. §-hoz

A Bt. jogharmonizációs záradékának módosítását szolgálja.

A 28. §-hoz

A § a szövegcserés módosító rendelkezéseket tartalmazza.

A Bt. 23. § (3) bekezdésének módosítását egyrészt az előkészítés és az elsődleges feldolgozás fogalmának Bt.-ből való törlése indokolja, másrészt a hatályon kívül helyezett rész hosszadalmas felsorolása kiváltható a „bányászati tevékenység végzésére és a haszonanyag értékesítésére” szövegrésszel, mivel a Bt. 49. § 4. pontja már meghatározza a bányászati tevékenység fogalmát.

A módosítás egyértelművé teszi a Bt. hatályos 24/A. § (6) bekezdésének alkalmazását nemzetközi kőolaj- és kőolajtermék-ellátási válsághelyzet esetén, amellyel ezáltal teljes összhangba kerül a rendelkezés azon nemzetközi szerződéssel, amelynek végrehajtása érdekében beiktatásra került.

A Bt. 24. § (5) bekezdésének szövegcserés módosítását szintén az előkészítés és az elsődleges feldolgozás fogalmának Bt-ből való törlése indokolja.

A 29. §-hoz

E § szerint hatályát veszti a Hgt. 59. § (3) bekezdés c) pontja. A hatályon kívül helyezést a Bt. 49. § 46. ponttal történő kiegészítése (bányászati hulladékkezelés fogalmának bevezetése) indokolja, tekintettel arra, hogy a Hgt. 59. § (3) bekezdés c) pontja olyan felhatalmazást tartalmaz, amely a Bt. 50/A. § (2) bekezdésének m) pontjában is szerepel. A kettős felhatalmazás elkerülése végett szükséges a hatályon kívül helyezés.

A 30-35. §-hoz

A rendelkezések a Tszt.-t olyan szabályozással egészítik ki, amely az engedélyesek számára szigorúbb és részletesebb számviteli beszámolási kötelezettségeket írnak elő a gazdálkodás hatékonyságának, a költségek és bevételek átláthatósága érdekében. A rendelkezések egyúttal szövegcserés, technikai pontosításokat tartalmaznak.

A 35. § szerinti módosítás eredményeként a szigorúbb és részletesebb beszámolási kötelezettséggel párhuzamosan törvényi szinten részletesebb nyereségkorlátozásra, nyereségmegosztásra vonatkozó szabályozás alkalmazására kerül sor.

A 36-38. §-hoz

A 36. § a 2009/30/EK irányelv 1. cikk 5. pontjával módosított, a 98/70/EK Irányelv 7a. cikk (1) bekezdésének megfelelő tárgykörben adatszolgáltatást ír elő az üzemanyag forgalmazónak és az adatszolgáltatás nem teljesítése esetére szankciót ír elő.

A 37. § felhatalmazást tartalmaz az energiapolitikáért felelős miniszter rendeletének elfogadására.

A 38. § kiegészíti a Büat. jogharmonizációs záradékát.

A 39. §-hoz

Az Alaptörvénnyel kapcsolatos technikai pontosítások.

A 40. §-hoz

A 2011. évi CVIII. törvény (a továbbiakban: új Kbt.) elfogadása óta több olyan új jogalkotási igény merült fel, amelyek miatt szükségessé vált a törvény módosítása. Az új Kbt. jogorvoslati szabályainak nagyobb terjedelmű módosítását indokolja, hogy a honvédelem és biztonság területén egyes építési beruházásra, árubeszerzésre és szolgáltatásnyújtásra irányuló, ajánlatkérő szervek vagy ajánlatkérők által odaítélt szerződések odaítélési eljárásainak összehangolásáról, valamint a 2004/17/EK és 2004/18/EK irányelv módosításáról szóló, az Európai Parlament és a Tanács 2009. július 13-i 2009/81/EK irányelve (a továbbiakban: Irányelv) a minősített adatot érintő és a védelmi célú beszerzéseknél is megköveteli a hatékony jogorvoslatot.

A módosítás az Irányelv jogorvoslati rendelkezéseinek átültetését hajtja végre oly módon, hogy 2012 január 1-jétől az ilyen sajátos beszerzési eljárásban hozott döntések elleni jogorvoslat elbírálását is a Közbeszerzési Döntőbizottság hatáskörébe utalja. A minősített adatot, az alapvető biztonsági, nemzetbiztonsági érdeket érintő vagy különleges biztonsági intézkedést igénylő beszerzési eljárások, valamint a védelem terén kifejezetten katonai, rendvédelmi, rendészeti célokra szánt áruk beszerzésére, szolgáltatások megrendelésére, valamint építési beruházásokra irányuló beszerzési eljárások szabályai kormányrendeletben találhatóak. Ezen rendeleti szabályok 2012. január 1-jétől történő megújítása mellett jelen módosítás biztosítja, hogy a védelmi, valamint a minősített adatot érint ő beszerzési eljárások jogorvoslati eljárása is az új Kbt. alapján legyen lefolytatható, ezzel kiterjeszti a hatékony jogorvoslatot ezekre az eljárásokra is.

A módosítás a jogorvoslatra vonatkozó rendelkezéseken túl kivezeti az új Kbt.-ből az alvállalkozók közvetlen kifizetésére vonatkozó szabályokat. Az építési beruházások részletes szabályit rendező végrehajtási rendelethez kapcsolódó egyeztetések során egyértelművé vált, hogy az építőipari piac jelenleg nem kedvez az alvállalkozók közvetlen kifizetésére vonatkozó szabályok bevezetésének. A bankok nem nyújtanak hitelt építőipari beruházásokhoz, illetve csak 100%-os fedezet mellett adnak az eljárásban történő induláshoz szükséges bankgaranciát. A törvényben előirányzott modell olyan megoldás, amely nehezítené a kevésbé tőkeerős hazai vállalkozói réteg finanszírozási helyzetét. Az ellenszolgáltatás egy jelentős része ugyanis a finanszírozáshoz, illetve bankgaranciához szükséges fedezetként nem lenne felhasználható, mivel közvetlenül az alvállalkozónak kerülne kifizetésre. A módosítás ezért - az építőipari vállalkozások által jelzett problémákra figyelemmel, az érintett társadalmi szervezetek véleményének kikérését követően - az alvállalkozók közvetlen kifizetését biztosító szabályok mellőzését irányozza elő.

Az új Kbt. 40. §-ának módosítása az eddigiekben alkalmazott rendszerhez hasonlóan rögzíti, hogy kizárólag a 10%-ot meghaladó mértékben igénybe venni kívánt alvállalkozókat kell nevesíteni az ajánlatban vagy részvételi jelentkezésben. Mindez nem eredményezi azt, hogy az új Kbt. rendszerében változna az alvállalkozók megítélése, a nevesített alvállalkozóhoz tehát nem társulnak a hatályos Kbt.-hez hasonló kötelezettségek, a módosítás azonban figyelembe veszi azt a reális piaci igényt, hogy az eljárásban elegendő legyen a legfontosabb alvállalkozókat név szerint bemutatni, a további alvállalkozókat elegendő legyen a szerződés teljesítésének létszakaszában megnevezni. A módosítás szerint nem lép hatályba az alvállalkozókat érintő azon szabály sem, amely szerint az alvállalkozó nem vehet igénybe saját teljesítése huszonöt százalékát meghaladó mértékben alvállalkozót. A módosítás egyúttal kiterjeszti az építési beruházások szabályairól szóló kormányrendelet alkotására adott felhatalmazást annak érdekében, hogy az alvállalkozók védelmét a jelenlegi kifizetési eljárásrendhez hasonló, azonban a pénzügyi jogszabályokkal összhangba hozott kifizetési rend útján biztosíthassa a rendeleti szabályozás. Az alvállalkozókkal és a kifizetési rend változásával kapcsolatos rendelkezések a módosítás (3), (16)-(19) és (40) bekezdéseiben találhatóak.

A (10) bekezdés a nemzeti eljárásrendben két új kivételi kört vezet be. A közfoglalkoztatással kapcsolatos új kivételi kör lehetővé teszi, hogy közfoglalkoztatottak által közfoglalkoztatási jogviszony keretében előállított termékeket közbeszerzési eljárás nélkül lehessen beszerezni.

A további új kivételi kör azzal függ össze, hogy az elmúlt év során számos ajánlatkérő indított közbeszerzési eljárást hitelszerződés megkötése érdekében, azonban egyrészt a pénzügyi szolgáltatók hitelezési inaktivitása, másrészt a túlzott biztosítéki rendszer megkövetelése miatt az eljárások többsége eredménytelenül zárult. Az ajánlatkérők az újabb közbeszerzési eljárás előkészítése és lefolytatása miatt jelentős késedelmet szenvedtek, és ebből adódóan esetleges európai uniós forrásokból megvalósuló beruházásoktól is elestek.

A kizáró okok igazolásának körében az új Kbt. felhatalmazása alapján születő kormányrendelet lehetővé teszi, hogy ahol a korábbiakban a vállalkozásoknak közjegyző által hitelesített nyilatkozatot kellett benyújtaniuk, elfogadható legyen jogszabály által meghatározott szakmai szervezet, a kamarák részéről hitelesített nyilatkozat is. A vállalkozásoknak költségeket okoz a közjegyző általi hitelesítés, a 2004/18/EK irányelv 45. cikkének (3) bekezdése ugyanakkor előírja, hogy a benyújtott nyilatkozatoknak igazságügyi vagy közigazgatási szerv, közjegyző vagy hatáskörrel rendelkező szakmai szervezet előtt tett nyilatkozatnak kell lennie. A vállalkozások terhein könnyít, ha a közjegyzők mellett a kamarák is hitelesíthetnek olyan nyilatkozatokat, amelyeket a vállalkozások közbeszerzési eljárásban való részvétel érdekében tesznek. A Ptk. 65. § (1) és (3) bekezdése alapján a lehetőség megteremtéséhez törvényi szinten szükséges az §-ban foglalt kiegészítés, amelyet az új Kbt. 58. § (5) bekezdése teremt meg.

A (41) bekezdésben foglalt módosítással kiegészül továbbá az új Kbt. egy felhatalmazó rendelkezéssel: a közfoglalkoztatók által beszerzendő, a közfoglalkoztatáshoz szükséges, az uniós értékhatárt el nem érő értékű áruk és szolgáltatások beszerzésének megkönnyítése érdekében felhatalmazást ad a belügyminiszternek sajátos beszerzési szabályokat tartalmazó rendelet alkotására.

A módosítás az előbbieken túl az új Kbt. több rendelkezésével kapcsolatban is kiigazító, illetve kiegészítő rendelkezéseket tartalmaz az időközben bekövetkezett változásokra tekintettel.

Az önkormányzati szervezetrendszerrel kapcsolatos koncepció módosulására tekintettel az ezer fő lakosnál kevesebb lélekszámú települések központosított közbeszerzési rendszere helyett a közös hivatalhoz tartozó települések központosított közbeszerzésének megjelenítése indokolt az új Kbt.-ben.

Változtak a bírósági szervezetrendszer átalakításával összefüggésben a bíróságok elnevezései, illetve átvezetésre kerülnek az új Kbt. 18. §-ában a 2004/18/EK irányelv 9. cikk (5) bekezdésében és a 2004/17/EK irányelv 17. cikk (6) bekezdésében foglalt, Euróban kifejezett értékeknek az Európai Bizottság által meghatározott új forintban kifejezett megfelelői.

-----STARTING---POINT---VEGE---

A 41. §-hoz

A § a hatályba léptető rendelkezéseket és a beépülést követő deregulációt tartalmazza.