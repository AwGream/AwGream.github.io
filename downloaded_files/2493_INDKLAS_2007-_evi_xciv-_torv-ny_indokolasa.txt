2007. évi XCIV. törvény indokolása

az elektronikus kereskedelemmel kapcsolatos egyes törvények módosításáról

-----STARTING---POINT---ALTALANOS--- 

A világhálón, telefonon, faxon érkező kéretlen elektronikus hirdetések nemcsak sértik az azt fogadó felhasználók magánszféráját, de egyre nagyobb terheket okoznak mind a felhasználóknak, mind a hálózatok üzemeltetőinek is. A törvényben megfogalmazott módosítások a kéretlen hirdetések elleni hatékony hatósági fellépést segítik, ezzel összefüggésben teljesebbé téve a személyes adatok védelmét is. A törvény emellett hozzájárul az elektronikus kereskedelmi szolgáltatásokra vonatkozó szabályok egyértelművé tételéhez, a vonatkozó irányelvvel való jobb összeegyeztethetőséghez. A törvény mindezzel ösztönzi az információs társadalommal összefüggő szolgáltatást nyújtó szolgáltatók jogkövető magatartását és a jogbiztonságot.

A törvény - összhangban a vállalkozások adminisztratív terheinek csökkentésére vonatkozó kormányzati törekvéssel - 2008. március 31-ével megszünteti a csomagküldő kereskedelem esetében az üzletnek minősülő vevőszolgálat céljára szolgáló helyiség fenntartására vonatkozó törvényi kötelezettséget.

-----STARTING---POINT---RESZLETES---

Az 1. §-hoz

Az eredeti szöveg szerint csak az olyan magánjellegű kommunikáció mentesülhet a törvényi előírások alól, amelyet elektronikus levelezés vagy hasonló egyéni közlést lehetővé tevő eszköz útján közölnek. A belső piacon az információs társadalommal összefüggő szolgáltatások, különösen az elektronikus kereskedelem egyes jogi vonatkozásairól szóló, 2000. június 8-i 2000/31/EK európai parlamenti és tanácsi irányelv (a továbbiakban: Irányelv) ilyen megszorítást szándékosan nem tartalmaz: nem indokolt a törvényi feltételek teljesítését előírni az olyan magánjellegű honlapokra vagy blogokra sem, amelyek egyértelműen nem egyéni közléssel valósulnak meg.

A 2001. évi CVIII. törvény (a továbbiakban: Ektv.) eddig külön pontban szerepelt az a meghatározás, hogy mi is minősül magánjellegű közléseknek, noha ezt a fogalmat egyedül az Ektv. 1. § (4) bekezdés használta. A módosítás ezt a felesleges fogalmat bevonja az 1. § (4) bekezdésének szövegébe, így a törvény is érthetőbbé válik.

A 2. §-hoz, 4. §-hoz és 11. §-hoz

A belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól szóló 2005/29/EK európai parlamenti és tanácsi irányelv átültetésének koncepciójáról szóló 2036/2007. (III. 13.) Korm. határozattal elfogadott szabályozási koncepció 7. pontja szerint az irányelv által lefedett területen érintett hazai jogszabályok fogalomrendszerét a lehetséges mértékben össze kell egyeztetni az irányelvvel és egymással, különösen a „fogyasztó”, a „vállalkozás/kereskedő”, a „termék/áru/szolgáltatás”, valamint a „kereskedelmi kommunikáció/reklám/hirdetés” fogalomkörök tekintetében. A törvény e §-a ezen elvárásnak kíván eleget tenni, amikor önálló fogalomként meghatározza az Ektv.-ben is a vállalkozás és a fogyasztó fogalmát. Ez az egyedüli indoka az Ektv. 3/A. §-ával és 15. §-ával kapcsolatos módosításoknak is (lásd e törvény 4. és 11. §-át).

A 3. §-hoz és 18. §-hoz

A kéretlen hirdetések rohamosan növekvő száma egyre nagyobb terhet jelent az azt fogadó felhasználóknak, és - a hálózat használatának díjazásától függően - a hálózatok üzemeltetőinek is. A kéretlen telefax üzenetek indokolatlan papírköltséget jelentenek, és a hatósági tapasztalatok alapján egyre több magánszemély sérelmezi, hogy az ilyen kéretlen kereskedelmi SMS-ek és telefonhívások elfogadhatatlan beavatkozást jelentenek privát szférájukba.

A hatékony fellépés egységes, integrált és gyakorlatban működőképes szabályokat igényel, így indokolt volt a hatályos, elektronikus hirdetésre vonatkozó szabályozást a Nemzeti Hírközlési Hatóság bőséges tapasztalata alapján felülvizsgálni.

A felülvizsgálat során feltárt hiányosságok egy része az elektronikus hirdetés fogalmával kapcsolatos. Az Ektv. hatályos 2. § o) pontja jelenlegi formájában már igen nehezen érthető, számos olyan normatív rendelkezést tartalmaz, amely fogalmi meghatározásként már nem áttekinthető. E fogalom további pontosítása ezért feltételezte, hogy a jelenlegi 2. § o) pont új, önálló §-ba kerüljön, így a korábbi 2. § o) pontja jelenik meg az új 2/A. §-ban, kisebb eltéréssel.

A hazai szabályozásban átfedés van az elektronikus hírközlésről szóló 2003. évi C. törvény (a továbbiakban: Eht.), a hitelintézetekről és a pénzügyi vállalkozásokról szóló 1996. évi CXII. törvény (a továbbiakban: Hpt.) egyes rendelkezései és az Ektv. elektronikus hirdetésre vonatkozó szabályai között. Az átfedéssel együtt viszont bizonyos területeken hiányos is maradt a védelem.

A személyes adatoknak az elektronikus hírközlési ágazatban történő feldolgozásáról és magánjellegének védelméről szóló 2002/58/EK irányelv 13. cikkének 1. bekezdése szerint kereskedelmi hirdetéseket automata hívórendszereken vagy telefaxon csak akkor lehet küldeni, ha ahhoz a fogadó fél előzetesen hozzájárult. Ezt a korlátozást nem az Ektv., hanem az Eht. 162. § (1) bekezdése implementálta azzal, hogy a telefaxra vonatkozó szabályozás ebből kimaradt. További probléma, hogy az Eht. 162. § (1)-(3) bekezdésében foglaltak megsértése esetén nincsen hatósági hatáskör, azaz a rendelkezés megsértőit legfeljebb polgári jogi úton lehet eltiltani a tiltott tevékenységüktől.

A hatóság eddigi gyakorlatában az Ektv. elektronikus hirdetésre vonatkozó szabályait alkalmazta a telefaxra (és az SMS-re) is, ez azonban a 98/48/EK irányelv V. mellékletének 2. pontjával nem egyeztethető össze problémamentesen.

A telefax esetén a jogharmonizációs kötelezettségből következően logikailag is indokolt az Eht. helyett az Ektv. részletesebb szabályainak az alkalmazása. Ez feltételezi az elektronikus hirdetés Ektv.-beli fogalmának „információs társadalommal összefüggő szolgáltatáson” kívüli körre való kiterjesztését.

A törvény az Ektv. szerinti jelenlegi, szigorú védelmet a telefaxon kívül SMS-re (MMS-re, stb.) is biztosítja, de kiveszi az Ektv. rezsim alól a telefonhívásokat, amelyekre továbbra is az Eht. szabályozása vonatkozik. Erre tekintettel az Eht. 162. § (2) bekezdésében csak a telefonhívásra vonatkozó rendelkezések szerepelnének.

Más problémát kíván rendezni a § (2) bekezdése. A napi gyakorlatban egyre többször fordul elő az, hogy a hirdetést tartalmazó levél küldése helyett ún. „engedélykérő levelet” küldenek, amelyben hozzájárulást kérnek a hirdetés küldéséhez. Ez érthetően a felhasználók érdekeit ugyanúgy sérti, mint ha a levél tartalma maga a hirdetés volna, és eddig is következetesen ezt az álláspontot képviselték mind a hazai, mind más uniós hatóságok. A törvény célja, hogy ezt norma szintjén is egyértelművé tegye, elősegítve az önkéntes jogkövetést.

Az 5. §-hoz

Az Irányelv 11. cikke az Ektv. jelen szakaszának megfeleltethető rendelkezéseiben a „megrendelés” (order) kifejezést használja, ezzel szemben a hiteles magyar fordításban az ajánlat kifejezés szerepel. Ezt a hibás szóhasználatot az Ektv. is átvette.

Az Ektv. hatályos rendelkezései - a hibás szóhasználatnak köszönhetően - csupán arra az esetre vonatkoznak, amikor az igénybe vevő az ajánlattevő. Azt, hogy adott esetben melyik fél minősül ajánlattevőnek vagy az ajánlat elfogadójának, a Ptk. szerint a konkrét eljárás menete határozza meg. A gyakorlatban a tipikus eljárás éppen az, hogy a szolgáltató teszi az ajánlatot, amit az igénybe vevő egy kattintással elfogad. A hibás szóhasználat miatt a hatályos Ektv. rendelkezései éppen erre a tipikus eljárásra nem vonatkoznak. Ezért indokolt a megrendelés kifejezés használata.

A 6. §-hoz

A módosítás az Ektv. 6. § (2) bekezdését egészíti ki azzal, hogy a szolgáltató visszaigazolásának főszabály szerint, a szerződés tárgyától függő elvárható határidőn belül kell az igénybe vevőhöz megérkeznie. A törvény mögött az a gyakorlati megfontolás húzódik, hogy számos olyan szolgáltatás létezik, melyek jellegéből adódóan az azonnali vagy legfeljebb néhány órán belüli teljesítés indokolt. A 48 órás határidő a visszaigazolás megérkezésének végső időpontja.

A 7-9. §-hoz

Az Európai Bizottság az implementációs kötelezettség megvizsgálása során jelezte, hogy az Irányelv felelősségi szabályai horizontális hatályúak, és ebből következően a felelősség kizárásának szabályai egyaránt vonatkoznak a polgári, a büntetőjogi és a közigazgatási felelősségre is. Az Irányelvet átültető Ektv. hatályos szövege kifejezetten a közvetítő szolgáltatók polgári jogi felelősségének kérdésével foglalkozik. A magyar büntető anyagi jogi szabályokból az következik, hogy mindazokban az esetekben, amikor a közvetítő szolgáltató teljesíti azokat a feltételeket, amelyek esetén az Irányelv a felelősség alóli mentesítést írja elő, a szándékosság hiányában kizárt a büntetőjogi felelősségre vonás, azaz az Ektv. rendelkezései a polgári mellett kizárják a büntetőjogi felelősséget is. Az Ektv. 7-10. §-ait érintő módosítások célja, hogy a felelősség kizárását a törvény egyértelműen horizontálisan határozza meg, így a „jogsérelemért vagy kárért” való felelősség kizárását felváltja az általánosabb, „nem felel az információért” fordulat.

A 10. §-hoz

Az Ektv. 14. § új (9) bekezdése a 2002/58/EK irányelv 13. cikkének (2) bekezdésében foglalt, eddig nem implementált rendelkezést ülteti át a magyar jogba.

Az Ektv. 14. § új (10)-(12) bekezdésének célja az, hogy a hatóság hozzájuthasson olyan adatokhoz, amelyek az elektronikus hirdetőt, közzétevőt vagy szolgáltatót azonosítják.

Ilyen jogosultság hiányában az egész felügyeleti eljárás vesztené értelmét, mert a hatóságnak esélye sincsen arra, hogy beazonosítson bármilyen elektronikus hirdetőt, ha a hirdető (szolgáltató, közzétevő) magában a hirdetésben nem azonosítja magát egyértelműen. Az elektronikus hirdetések körében pedig az a gyakoribb, hogy a termék hirdetésével elérhető anyagi előny nem feltételezi a hirdető megnevezését, elég a termék elérhetőségét megadni.

E hatósági jog egyben kötelezettség is az ilyen adatokkal rendelkező közvetítő szolgáltatóknak, de ez nem jelent adatgyűjtési vagy adatmegőrzési kötelezettséget, csak egyszerűen a hatóság felkérésére megismerhetővé kell tenniük olyan adatokat, amelyek egyébként is a rendelkezésükre állnak. A várható gyakoriságra is tekintettel e kötelezettség teljesítése minimális költséget fog jelenteni a szolgáltatóknak, amire a garancia az, hogy egy-egy ilyen adatkérés a hatósági oldalon mindig nagyobb költséget és adminisztratív terhet jelent, mint a szolgáltatónak annak megválaszolása.

Tehát a törvény csak a meglévő adatok kötelező továbbítását írja elő kötelező adatkezelésként, a közvetítő szolgáltatónál (tipikusan elektronikus hírközlési szolgáltatónál) a továbbított adatok gyűjtésének és a továbbításon kívüli kezelésének feltételei e törvénytől függetlenül fenn kell, hogy álljanak.

A 12. §-hoz

Az (1) bekezdés a 2004. évi CXL. törvénnyel (a továbbiakban: Ket.) összhangban pontosítja az Ektv. 16/C. § (1) bekezdését, egyértelművé téve, hogy a spam eljárás hivatalból és kérelemre is indulhat.

A módosításnak a célja, hogy az elektronikus hirdetésre vonatkozó bejelentéseket, kérelmeket a hatóság által közzétett űrlapon kell megtenni. Ez azért indokolt, mert az esetek többségében a kérelmezők egyszerűen továbbítják a hatóság felé a sérelmezett kéretlen elektronikus levelet, anélkül, hogy a felügyeleti eljárás megindításához szükséges minimális adatokat megadnák.

A 13. §-hoz

Az (1) bekezdésben foglalt módosítás célja, hogy a hatósági eszközrendszert kiegészítse. A legtöbb távközlési szolgáltató előfizetői és hálózati szerződéseiben szerepel az a lehetőség, hogy ha az előfizető vagy társszolgáltató hálózatából nagy mennyiségű kéretlen levél érkezik, akkor a szerződés teljesítését ennek megszüntetéséig korlátozza vagy akár azt fel is mondhassa. E módosítástól függetlenül továbbra is a távközlési szolgáltató dönt arról, hogy tesz-e valamilyen lépést a kéretlen levelek küldői (közzétevői) ellen.

A 14-15. §-hoz

A §-ok beillesztése a fogyasztóvédelmi szabályozás egységesítése miatt szükséges.

A 16. §-hoz

A rendelkezés a törvény okozta változások miatt az Ektv. jogharmonizációs célú megfelelési rendelkezéseit egészíti ki.

A 17. §-hoz

A törvény 17. §-ának (2) bekezdése a csomagküldő kereskedelmet is azon kereskedelmi tevékenységek közé sorolja, amelyek folytatásához nem szükséges üzlet fenntartása. Ezzel összhangban szükséges a kereskedelemről szóló 2005. évi CLXIV. törvény 2. §-ának r) pontjában meghatározott üzlet fogalmának módosítása.

Az (2) bekezdés szerinti rendelkezés a csomagküldő kereskedelem esetében megszünteti az üzletfenntartási kötelezettséget. A csomagküldő kereskedelmet természeténél fogva nem a kereskedő és a fogyasztó személyes találkozása jellemzi, annak megkövetelése üzletnek minősülő vevőszolgálati helyiség fenntartásának előírásával ellentétes az európai unió tagállamainak gyakorlatával, felesleges terheket ró a vállalkozásokra, ezzel egyúttal komparatív előnyhöz juttatva más tagállamokat, amelyek nem követelik meg fizikai helyiség fenntartását a kereskedőktől. A szavatossághoz és a jótálláshoz kapcsolódó kereskedői kötelezettségeket ezen adminisztratív teher megszüntetése természetesen nem érinti.

A távollévők között kötött szerződések esetén a fogyasztók védelméről szóló, 1997. május 20-i 97/7/EK európai parlamenti és tanácsi irányelvet átültető, a távollevők között kötött szerződésekről szóló 17/1999. (II. 5.) Korm. rendelet 3. § (1) bekezdése kimondja, hogy az értékesítő köteles a fogyasztót a szerződés megkötése előtt kellő időben, de legkésőbb a szerződés megkötésekor a 2. § (1) bekezdésének a)-f) pontjában foglaltakról írásbeli tájékoztatóval vagy más, a szóbeli tájékoztatást megerősítő dokumentummal (a továbbiakban együtt: írásbeli tájékoztató) ellátni. A 3. § (2) bekezdése szerint az írásbeli tájékoztatónak tartalmaznia kell „b) az értékesítő azon telephelye (fiókja) vagy egyéb szervezeti egysége címét, ahol a fogyasztó kifogásait érvényesítheti, valamint „c) a szavatosság, illetve a jótállás feltételeit, valamint a teljesítést követően igénybe vehető kiegészítő szolgáltatás (alkatrészellátás, javítószolgálat) biztosítását;” Az a megoldás, hogy a kereskedő a fogyasztó részére közzéteszi akár székhelye, akár bármely szervezeti egysége elérhetőségét a fogyasztói kifogások intézésére, amely történhet akár levélben, akár - áru visszaküldése esetén postai úton vagy a szolgáltató által igénybe vett futárcég útján - kielégíti a jogszabályi követelményeket. A módosítás magát az üzlethelyiségre vonatkozó, a jegyzőhöz telepített külön engedélyezési eljárást szünteti meg, valamint - igazodva a csomagküldő kereskedelem jellegéhez - nem követeli meg a kereskedő és a fogyasztó közvetlen, fizikai (szemtől szembeni) kapcsolatát.

A (3) bekezdés szerinti rendelkezés az Ektv., valamint a kereskedelemről szóló 2005. évi CLXIV. törvény közötti koherencia megteremtését szolgálja azzal, hogy az Ektv.-ben bevezetett elektronikus kereskedelmi szolgáltatás fogalmára utalással helyettesíti az internetes kereskedelem fogalmát.

A 19. §-hoz

A Hpt. hatályos 201. § (5) bekezdése ellentmond az Ektv. 14. § (2) bekezdésének, amely szerint elektronikus hirdetést a fogadó fél előzetes hozzájárulása esetén küldhetnek. E változás a pénzügyi intézmények gyakorlatában változást nem okozhat, mert eddig sem jellemzően ők küldték a kéretlen elektronikus hirdetéseket. A módosítás miatt a Hpt. 201. § (5) bekezdése a továbbiakban csak a postai reklám küldésre vonatkozik.

-----STARTING---POINT---VEGE---

A 20. §-hoz

A kereskedelemről szóló 2005. évi CLXIV. törvény 2. §-ának d) pontja hatályon kívül helyezése a 17. §-ban foglalt módosítással függ össze.

Az Ektv. 2. § m) pontja hatályon kívül helyezése a 1. §, a 2. § o) pontja hatályon kívül helyezése a 3. § szerinti módosítással függ össze.

Az Ektv. 16/C. § (1) bekezdésének első mondatát azért kell hatályon kívül helyezni, mert az Ektv. elfogadása óta hatályba lépett Ket. értelmében hivatalból is meg lehet indítani egy közigazgatási hatósági eljárást, ha jogszabály azt nem tiltja, a törölt mondat pedig erre irányuló tényleges szándék nélkül ezt akadályozta meg, hiszen annak megfogalmazásakor a 2001. évben hatályos hatósági eljárási szabályokat vették figyelembe (az államigazgatási eljárás általános szabályairól szóló 1957. évi IV. törvény rendelkezéseit).

Az Ektv. 17. § (3) bekezdése az informatikáért felelős miniszternek ad felhatalmazást arra, hogy az érintett miniszterekkel egyetértésben rendeletet alkosson az elektronikus kereskedelmi szolgáltatás gyakorlásának részletes feltételeiről.

A felhatalmazás okafogyottá vált, mert az Ektv. rendelkezéseinek széles köre a miniszteri rendeletnél magasabb szintű szabályozást igényelne, továbbá az Ektv. számos rendelkezése nem az elektronikus kereskedelmi szolgáltatások nyújtásához kapcsolódik. A miniszteri rendelet lehetséges tartalma minimális, érdemben csupán a külföldi (Európai Gazdasági Térségen kívüli) szolgáltatások nyújtásának korlátozására lenne alkalmas, erre viszont gyakorlati igény eddig még nem merült fel és nagyban valószínűsíthető, hogy a jövőben sem fog felmerülni. Mindezek miatt nincs komoly indoka egy a 17. § (2) bekezdése által biztosított felhatalmazáson alapuló miniszteri rendelet megalkotásának.

A 21. §-hoz

A jogharmonizációs záradékot tartalmazza.