2004. évi XXXIII. törvény indokolása

az autóbusszal végzett menetrend szerinti személyszállításról

-----STARTING---POINT---ALTALANOS--- 

A menetrend szerinti személyszállítás a lakosság mindennapi életvitelét jelentősen befolyásoló közszolgáltatás, az utazási igények forgalmi és környezetvédelmi szempontból kedvező kielégítésén túl kiemelt szerepet játszik a települések népességmegtartásában, az elmaradott, hátrányos térségek felzárkóztatásában, az esélyegyenlőség megteremtésében. Alapvető társadalmi-gazdasági, közlekedéspolitikai és környezetvédelmi érdekek fűződnek tehát ahhoz, hogy mindenkor a lehető legmagasabb színvonalú közforgalmú közlekedés (tömegközlekedés), s annak szerves részeként a társadalmi elvárásokat megfelelően kielégítő autóbusz-közlekedés álljon az utazóközönség rendelkezésére. Ennek biztosítása az állam, illetve - helyi forgalomban, nem kötelező jelleggel - az önkormányzat feladata.

E feladat ellátását a mai szabályozási környezet nem segíti. A menetrend szerinti személyszállítás 1991 óta koncesszió-köteles tevékenység. A szabályozás mintegy alanyi jogon, szerződéses kötelmek és időbeli kötöttségek nélkül engedi működni az állami/önkormányzati tulajdonban lévő szervezeteket, amelyek tevékenysége jobbára hagyományokon alapul, nem kellően tisztázott szolgáltatói jogokkal és kötelezettségekkel. A számukra biztosított „elsőbbségi jog” szinte teljes mértékben kizárja a koncesszióba adás lehetőségét, amelyet a koncessziós eljárás nehézkessége, a túlzottan hosszú, közel egy évet igénylő pályázati, döntési, szerződés-kötési időszak, a folyamatos ellátást igénylő közszolgáltatási tevékenységtől idegen társaságalapítási és megszüntetési kényszer is gátol.

Mindezek egyenes következménye egy teljességgel megmerevedett piaci struktúra, ahol a hagyományos állami/önkormányzati szolgáltatók a megmérettetés bárminemű követelménye nélkül tevékenykedhetnek, kizárva új piaci szereplők megjelenésének lehetőségét. Ez nemcsak a diszkrimináció-mentesség, a semlegesség elvét sérti, de akadályát képezi egy hatékonyabb, attraktívabb tömegközlekedési rendszer kialakulásának is.

A társadalmi elvárásokat kielégítő szolgáltatási szint biztosítása ellen hat a közúti személyszállításban az a sajátos feltételrendszer is, amely menetrendben meghatározott feladatok és maximált tarifa mellett, mindennemű központi támogatás nélkül kívánja megoldani a működőképesség fenntartását. A szolgáltatások egy része (pl. a kistelepülések bekötése a hálózatba, vagy a helyi tömegközlekedés) a társadalom minden rétege számára megfizethető díjszinten rentábilisan nem biztosítható. A járatok közötti keresztfinanszírozás korlátain túl nyilvánvalóan lehetetlen a bevétellel nem fedezett szolgáltatások megkövetelése, egyensúly csak a feladatok, az ár és a támogatás összhangjának megteremtésével érhető el. Ez ma hiányzik a hazai szabályozásból; stabil, kiszámítható központi támogatás nélkül csak drasztikus díjemeléssel és a szolgáltatási színvonal jelentős visszaesésével lehet számolni.

A pusztán keresztfinanszírozásra épített rendszer nemcsak nemzetgazdasági és közlekedéspolitikai érdekeinkkel ütközik, ellentmondásban áll az Európai Unió előírásaival is. A csatlakozás napjától hazánkban is hatályba lép az 1191/69/EGK rendelet, amely a közérdek elsődlegességéből kiindulva elismeri a szolgáltatók közszolgáltatási feladatra való kötelezésének szükségességét, de ahhoz kötelező veszteség-kiegyenlítést rendel. A közösségi szabályozás minden szolgáltatónak biztosítja a jogot, hogy felmentését kérje a számára gazdasági hátránnyal járó, általa felvállalni nem kívánt feladat alól. Egyidejűleg az ellátásért felelős hatóságokat arra kötelezi, ha a szolgáltató felmentése közérdeket sértene, úgy a köz számára legkevésbé költséges módon, akár más közlekedési eszköz, akár más szolgáltató útján, végső esetben pénzügyi ellentételezéssel gondoskodjanak a közszolgáltatás fenntartásáról. A közérdek természetszerűleg nemcsak a megfelelő szolgáltatási színvonalhoz, hanem a közpénzek ésszerű, takarékos felhasználásához is kötődik. Ezért a szabályozás meghatározza a veszteség-kiegyenlítés szabályait, a kompenzációs összeg meghatározásának alapjait, korlátot állítva az indokolatlan veszteség-térítések útjába.

Az Európai Unió a jövőben más eszközökkel is segíteni kívánja a társadalom számára megfelelő, kielégítő színvonalú, a közösségi ráfordításokat mégis kímélő közlekedési közszolgáltatások rendelkezésre állását. A tervezet szintjén már napvilágot látott közösségi szabályozás nemzetközi piacnyitást és szabályozott, ellenőrzött versenyt céloz meg a szolgáltatók pályázatásával és határozott idejű szerződések keretében történő megbízásával. A veszteség-kiegyenlítést az üzleti alapon nem végezhető szolgáltatások esetében e rendszer sem nélkülözheti, de a közpénzek iránti igényt minden bizonnyal mérsékli.

A hatályos hazai szabályozás hiányosságai és negatívumai, valamint jogharmonizációs kötelezettségünk egyaránt egy új piacszabályozási rend bevezetését követelik meg az autóbusz-közlekedés területén. Ennek külön aktualitást ad a Volán-társaságok tervezett privatizációja, amely működési feltételeik pontos tisztázása, jogaik és kötelezettségeik egzakt módon történő rögzítése nélkül kivitelezhetetlen.

A törvény mindezekre figyelemmel kiemeli a menetrend szerinti autóbusz-közlekedést a koncesszió-köteles tevékenységek köréből, és a belföldi személyszállítás terén a tevékenység jellegének megfelelő, a szolgáltatókra nézve semleges, megkülönböztetéstől mentes, már az Európai Unió tervezett szabályozásának irányába mutató pályázati rendszert vezet be általános érvénnyel. Ez alól kivételt csak néhány, főként olyan eset képez, amikor is a közszolgáltatás folyamatos fenntartása azonnali beavatkozást igényel.

Ugyancsak általános érvénnyel teszi kötelezővé a törvény a szolgáltatókkal való szerződéskötést határozott, legfeljebb 8 éves időtartamra, meghatározva a közszolgáltatási szerződések kötelező tartalmi elemeit is.

A közszolgáltatásra való kötelezés és a veszteség-kiegyenlítés rendjét a már hivatkozott 1191/69/EGK rendelet részletesen szabályozza. Ezért a törvény annak csak a végrehajtáshoz szükséges legfőbb elemeit emeli be a nemzeti szabályozásba, biztosítva az összhangot a pályázati és szerződéskötési rendszerrel. A közösségi rendelet felhatalmazást ad a tagállamok számára, hogy az abban foglaltaktól eltérő támogatási rendszert alkalmazzanak meghatározott területeken. Ezzel a derogációs lehetőséggel a törvény a helyi személyszállítás terén él, egyidejűleg meghatározva - az Európai Bíróság ezzel összefüggő ítéletének megfelelően - a támogatás feltételrendszerét. A veszteség-kiegyenlítési rendszer kötelező bevezetése nem nélkülözheti külön központi források e célra való biztosítását, ezt a törvény kifejezetten rögzíti állami feladatként.

Bár a törvény alapjaiban előremutató, kijelöli a menetrend szerinti autóbusz-közlekedés hosszabb távon általánossá váló, EU-konform módon szabályozott, ellenőrzött versenyre épülő működési rendjét, nem nélkülözheti az átmenet jegyeit sem. Erre elsősorban a Volán-társaságok sikeres privatizációja miatt van szükség. A társaságokban megtestesülő állami vagyon valós értéket csak akkor jelent, ha az működési lehetőséggel párosul, megfelelő privatizációs bevétel csak a jogosultsággal együtt járó értékesítéstől remélhető. Ehhez pontosan meg kell határozni, és szerződésben rögzíteni kell a társaságok tevékenységi jogosítványait, s azokat olyan időtartamra kell biztosítani, amely a befektetők számára lehetővé teszi a megtérülést. Erre figyelemmel a törvény lehetővé teszi egy ízben, kivételes jelleggel a pályázat nélküli szerződéskötést.

A törvény alapvető célja a belföldi menetrend szerinti közforgalmú autóbusz-közlekedés szabályozásának új alapokra helyezése. A szabályozás teljes körűvé tétele érdekében, s a kapcsolódó harmonizációs kötelezettségre tekintettel a törvény kiterjed a közforgalmú menetrend szerinti járatokra is.

-----STARTING---POINT---RESZLETES---

I. Fejezet

Általános rendelkezések

A törvény alkalmazási köre

Az 1. §-hoz

A menetrend szerinti személyszállítás csak összehangolt rendszerben működtethető, minden szolgáltató számára biztosítva a szükséges piacvédelmet működőképességének megőrzéséhez. Ezért a törvény hatálya a Magyarország területén vagy területét érintően autóbusszal végzett minden olyan személyszállításra kiterjed, amely a menetrend-egyeztetés követelménye miatt csak külön felhatalmazással végezhető. Nem tartozik ebbe a körbe a szerződéses személyszállítás (pl. munkavállalók munkahelyre történő szállítása a munkáltatóval kötött szerződés alapján) mint nem közforgalmú közlekedés, és a különjárati személyszállítás, amely menetrendhez nem kötött vagy csak alkalomszerűen történik. Ezek általános érvénnyel liberalizált tevékenységek. Emellett a törvény külön kiemeli az alkalmazási körből az idegenforgalmi szolgáltatáshoz kapcsolódó személyszállítást (pl. városnéző járatok), amely nem utazási célokat szolgál.

A törvény a hatálya alá tartozó tevékenységeket két csoportba rendezi. Homogén kategóriát képez a belföldi menetrend szerinti közforgalmú személyszállítás (tömegközlekedés), amelyhez állami vagy önkormányzati ellátási felelősség kapcsolódik. Ilyen tevékenység a törvény értelmében közszolgáltatási szerződés alapján végezhető. Minden más személyszállítás járati engedélyhez kötött annak elkerülése érdekében, hogy közszolgáltatási szerződésben rögzített jogokkal ütközzön. A törvény ez utóbbi körbe tartozónak rendeli a kötöttpályás közlekedést helyettesítő autóbuszjáratok egy hónapon túli üzemeltetését is, függetlenül az üzemeltető személyétől.

Értelmező rendelkezések

A 2. §-hoz

A törvény az egyes tevékenységtípusok egyértelmű besorolásához, az ellátási felelősség pontos elhatárolásához szükséges alapvető fogalmakat határozza meg, összhangban a közösségi jogszabályok értelmezésével.

II. Fejezet

Belföldi menetrend szerinti személyszállítás

Ellátási felelősség, közigazgatási feladatok

A 3-5. §-hoz

A ma hatályos szabályozás a tömegközlekedés működtetésének biztosítását állami és önkormányzati feladatként határozza meg, a települési önkormányzatok hatáskörébe utalva - nem kötelező jelleggel - a helyi tömegközlekedésről való gondoskodást. A törvény ezt a kétszintű ellátási felelősséget változatlan formában megőrzi. A közigazgatási rendszer átalakulásával ezen természetesen változtatni szükséges, a regionális és kistérségi önkormányzatok létrejöttével az illetékességi területeket a helyközi közlekedésben a szubszidiaritás elvének megfelelően decentralizálni kell. A közúti személyszállításban mutatkozó problémák, a jogharmonizációs kötelezettség és a Volán-társaságok mielőbbi privatizálásának szándéka nem teszik lehetővé a szabályozás halasztását a közigazgatási rendszer középszintjeinek funkcionálásáig, ezért a törvény a helyközi közlekedéssel összefüggő feladatok ellátását átmenetileg a közlekedési miniszter hatáskörébe utalja.

Az ellátási felelősség megosztása az állam és az önkormányzatok között nem jelenthet teljesen merev elkülönítést. Gazdasági megfontolásból ma is több helyütt gyakorlat a helyközi járattal végzett helyi személyszállítás és viszont, s finanszírozási kényszer szükségessé teszi kisebb közösségek utazási céljait szolgáló, veszteséges helyközi járatok önkormányzati támogatását a szolgáltatás fennmaradása érdekében. A törvény ezeket a megoldásokat - mint a közlekedési szövetségek előfutárait - szabályozott mederbe tereli; a közös üzemeltetést az ellátásért felelősök közötti írásbeli, az üzemeltetési feltételeket pontosan rögzítő megállapodáshoz köti.

Az ellátási felelősség nem határozható meg normatív módon és nem lehet korlátlan. A törvény ezért egyértelművé teszi, hogy az az államot és az önkormányzatokat a társadalmilag e célra felvállalható ráfordítások, az e célra fordítható közösségi források keretein belül terheli. E kereteken belül azonban a lehető legmagasabb színvonalú közszolgáltatásról kell gondoskodni, mégpedig oly módon, hogy az autóbusz-közlekedés szerves részét képezze egy integrált közforgalmú közlekedési rendszernek, egységes hálózatot alkosson a többi közlekedési eszközzel együtt, a közpénzek ésszerű, lehető legtakarékosabb felhasználását biztosító munkamegosztással. Ennek megvalósulása érdekében a törvény az ellátásért felelős szerveket minden tekintetben koordinációra kötelezi.

A mai gyakorlatban a szükséges finanszírozási források hiányában az ellátási felelősség a helyközi autóbusz-közlekedésben teljes egészében, a helyi közlekedésben - korlátozott önkormányzati támogatás mellett - részlegesen a szolgáltatókra hárul. A közösségi előírások ezt a csatlakozást követően nem teszik lehetővé, a szolgáltatóktól nem követelhető meg, hogy erőn felül vállaljanak fel közérdekből szükséges, de gazdaságosan nem végezhető, a keresztfinanszírozás korlátait meghaladó szolgáltatásokat. Ezért a törvény állami feladatként határozza meg - a fogyasztói árkiegészítésen túl - a közérdekből közszolgáltatásra való kötelezést lehetővé tevő külön forrás biztosítását a központi költségvetésből.

A helyi személyszállításban az önkormányzat gyakorolja az árhatósági jogkört, és lép fel mintegy megrendelőként a szolgáltatóval szemben. Döntéseinek pénzügyi konzekvenciái nem terhelhetik teljes egészében az államot. Ezt a megfontolást a törvény oly módon juttatja kifejezésre, hogy e területen az államot csak az önkormányzatok személyszállítási célú támogatási forrásainak bővítésére, kiegészítésére kötelezi.

Az ellátási felelősség ma alapvetően két eszközön, a hatósági ár megállapításán és a menetrend jóváhagyásán keresztül érvényesül. A pályázati és veszteség-kiegyenlítési rendszer bevezetésével a feladatok ennél sokrétűbbé vállnak. Az ellátásért felelős valós megrendelői pozícióba kerül, döntéshozó szerepe megerősödik. Az ebből fakadó legfőbb feladatokat a törvény tételesen is rögzíti, külön kihangsúlyozva a közérdek előtérbe helyezésének követelményét.

A törvény a közszolgáltatások biztosításával szembeni felelősséget az eddigieknél jóval mélyebben és komplexebben értelmezi, a menetrendi követelményeken túl kiterjeszti a szolgáltatások nyújtásával összefüggő minden lényeges körülményre. Ezért részletesen meghatározza mindazon szempontokat, amelyeket az ellátásért felelősnek mérlegelnie kell döntéseit megelőzően.

Szolgáltató kiválasztása

A 6-8. §-hoz

A törvény a szolgáltatási színvonal javulásának és a közpénzek takarékos felhasználásának biztosítékát a minél szélesebb körű versenyeztetésben látja, ezért a szolgáltató kiválasztásának módjára főszabályként nyilvános pályázati eljárás lefolytatását írja elő. Nem lenne kívánatos azonban az egyoldalú nemzetközi piacnyitás, amely azzal a következménnyel járhatna, hogy a hazai szolgáltatók kiszorulnak a piacról, miközben számukra még nem biztosított a határon túli piacszerzés lehetősége. Ezt elkerülendő a törvény külföldiek számára viszonos piacnyitás esetén engedi meg a pályázaton való részvételt. A valós verseny kialakulásának elősegítése érdekében a törvény a pályázatot kiíró számára megengedi az érintett területen monopolhelyzetet élvező szolgáltató kizárását is a pályázatból.

A törvény meghatározza a pályázat lebonyolításának módjára, feltételeire vonatkozó szabályokat, beleértve a pályázati kiírás mellőzhetetlen tartalmi elemeit. A szolgáltatóval szembeni követelmények meghatározása a pályázat kiírójának kompetenciájába tartozik, ezzel összefüggésben azonban a törvény felhívja a figyelmet arra, hogy nem honos szolgáltató esetén döntenie kell a letelepedés, szolgáltató-váltás esetén a korábbi munkavállalók további sorsa és az alvállalkozói közreműködés kérdésében. A kis- és középvállalkozások védelme érdekében a törvény a döntéshozó számára megengedi, hogy adott esetben ne csak lehetővé tegye alvállalkozó bevonását, hanem arra egyenesen kötelezze a szolgáltatót.

Nagyobb területre vonatkozó pályázat esetén előzetesen nehezen mérhető fel, hogy a megkövetelt szolgáltatások és az azok fedezetére rendelkezésre álló források miként viszonyulnak a várható ajánlatokhoz. A szükséges kompromisszum megtalálása érdekében teszi lehetővé a törvény többváltozatú ajánlatok kérését és az előzetesen alkalmasnak minősülő pályázókkal való közvetlen tárgyalást. Alapvető követelmény ugyanakkor mindvégig a verseny tisztasága, ezért a törvény csak az összességében legkedvezőbb ajánlat elfogadását engedi meg, és megköveteli a pályázati eljárás minden momentumának olyan dokumentálását, amely megfelel a közérdekű adatok nyilvánosságáról szóló törvény előírásainak.

Kisebb horderejű, egyetlen járatra vagy vonalra korlátozódó szolgáltatás esetén egyszerűsített eljárást engedélyez a törvény a versenyeztetésre - a transzparencia követelményének betartásával -, s csupán nyilvános ajánlatkéréshez köti a szolgáltató kiválasztását. A közpénzek védelme érdekében erre csak akkor kerülhet sor, ha a szolgáltatás veszteség-kiegyenlítést nem igényel. A törvény egyben kizárja annak lehetőségét is, hogy az egyszerűsített eljárás a pályázati eljárás megkerülését célozza.

A szolgáltatási színvonal növekedése érdekében a törvény támogatni kívánja a piacról kiinduló kezdeményezéseket is olyan új, veszteség-kiegyenlítéssel nem járó szolgáltatások nyújtására, amelyeket adott területen működő szolgáltató nem biztosít. E célból, ha az nem ütközik közszolgáltatási szerződésben rögzített feltételekkel, megengedi a kezdeményező szolgáltató versenyeztetés nélküli megbízását is, de mindössze egy szerződési időszak hosszára.

Új szolgáltatás kezdeményezésétől eltekintve szolgáltató versenyen kívül csak vis maior esetén, a közszolgáltatás folyamatos fenntartása érdekében bízható meg, s csak a kényszerhelyzet, illetve egy új eljárás lebonyolításához szükséges időtartamra, amelyet a törvény egy évben maximál.

Közszolgáltatási szerződés

A 9. §-hoz

A törvény értelmében belföldi menetrend szerinti közforgalmú személyszállítással szolgáltató kizárólag közszolgáltatási szerződés keretében bízható meg, a 15. §-ban szabályozott, közforgalmú kötöttpályás közlekedést helyettesítő autóbuszjárattal végzett, és a 16. §-ban szabályozott, külföldi szolgáltató által kabotázsként végzett személyszállítás kivételével.

A célként kitűzött szabályozott verseny nem nélkülözheti a szolgáltatók időközönkénti megmérettetését, ezért a törvény csak határozott idejű, legfeljebb 8 évre szóló, meg nem hosszabbítható szerződés megkötését engedélyezi. Figyelemmel arra, hogy a helyközi közlekedés maximált díjainak meghatározása a pénzügyminiszter egyetértéséhez kötött, s e téren a veszteség-kiegyenlítés kizárólagos forrása a központi költségvetés, a törvény az e területet érintő, az állam számára pénzügyi konzekvenciával járó szerződések megkötéséhez is megköveteli a pénzügyminiszter előzetes egyetértését.

A menetrend szerinti személyszállítás nem szüneteltethető közszolgáltatás, folyamatosságát mindenkor fenn kell tartani. Ehhez biztosítékul csak egy minden részletkérdésre kiterjedő, az előzetesen pontosan nem látható eseményekre is kitekintő szerződés szolgálhat. A törvény ezért teljes részletességgel meghatározza a közszolgáltatási szerződések tartalmi követelményeit, külön kiemelve azokat az elemeket, amelyek az ellátásért felelős számára teljes rálátást tesznek lehetővé a szolgáltató tevékenységére, s ezen keresztül a szolgáltatási színvonalra. Ez egyben módot nyújt a közszolgáltatási feladatok és szolgáltatási követelmények változó körülményekhez való igazítására is, amelyre a törvény értelmében a szolgáltató is kötelezhető.

A törvény nem zárja ki annak lehetőségét, hogy a szolgáltató egyidejűleg több, más-más féllel kötött közszolgáltatási szerződés alapján nyújtson szolgáltatásokat. Az egyes szerződések közötti átfedések, összemosódások azonban nem engedhetők meg. Ennek okán kötelezi a törvény a szolgáltatót tájékoztatásra minden vele szerződő fél irányába valamennyi közszolgáltatási szerződéséről.

A közszolgáltatási szerződés a szolgáltató számára is garanciát kell biztosítson a zavartalan működés lehetőségére és befektetéseinek megtérülésére. Ezért a törvény a kizárólagos jogok korlátozásának és a szerződés felmondásának lehetőségét - a 10. §-ban foglalt kivétellel - csak a szerződésben előzetesen rögzített esetekben engedi meg.

A transzparencia követelményét a törvény a közszolgáltatási szerződésekre is kiterjeszti, a közérdekű adatok nyilvánosságára vonatkozó előírások megfelelően.

Közszolgáltatási kötelezettség, veszteség-kiegyenlítés

A 10-11. §-hoz

A csatlakozás napjától jogrendünk részévé válik a Tanácsnak a vasúti, közúti és belvízi közlekedési közszolgáltatás forgalmában benne rejlő kötelezettségek terén a tagállamok tevékenységéről szóló, a 1893/91/EGK rendelettel módosított 1191/69/EGK rendelete, amely kizárja a szolgáltatók közszolgáltatásra való kötelezésének lehetőségét, illetőleg azt meghatározott feltételekhez köti. A rendelet értelmében közszolgáltatási kötelezettség minden olyan kötelezettség, amelyet a szolgáltató saját üzleti érdekeit szem előtt tartva egyáltalán nem vagy nem azonos mértékben, illetve nem azonos feltételekkel vállalna. Közérdek azonban megkövetelheti ilyen szolgáltatások biztosítását is. Ez esetben az ellátásért felelősnek arról más módon kell gondoskodnia, vagy a kötelezettséggel terhelt szolgáltató valós veszteségeit kompenzálnia kell.

A törvény a közösségi előírásoknak megfelelően biztosítja a szolgáltatóknak a jogot, hogy felmentésüket kérjék az általuk közszolgáltatási kötelezettségnek ítélt szolgáltatás nyújtása alól. Egyidejűleg az ellátásért felelős szerveket arra kötelezi, amennyiben a szolgáltató mentesítése közérdeket sértene, indokolt utazási igényeket hagyna kielégítetlenül, úgy a szolgáltatást a közösség számára legkevésbé költséges módon biztosítsák. Ez történhet a menetrend racionalizálásával, az utazási igények más közlekedési eszközzel vagy más szolgáltatóval történő kielégítése útján, végső esetben veszteség-kiegyenlítéssel.

A közpénzek ésszerű, takarékos felhasználása érdekében a törvény minden esetben a legkedvezőbb megoldás kiválasztását írja elő kötelezettségként. Ettől eltérést akkor sem engedélyez, ha új szolgáltató piacra lépése a korábbi szolgáltató szerződésben rögzített kizárólagos jogát érintené. Erre az esetre a kizárólagos jog korlátozását rendeli el.

A közszolgáltatási kötelezettség alóli felmentésre, illetőleg a veszteség-kiegyenlítésre vonatkozó jog nem illetheti meg határok nélkül azt a szolgáltatót, amely pályázat nyerteseként vállalt fel meghatározott közszolgáltatási feladatokat. Ez ugyanis olyan gyakorlat kialakulásához vezethetne, hogy a pályázó minden kockázat nélkül tenne kedvező ajánlatot, majd a szerződést követően „benyújtaná a számlát”. Ezt megakadályozandó korlátozza a törvény a pályázaton kiválasztott szolgáltató közszolgáltatási kötelezettséggel összefüggő jogait, s köti a felmentés vagy veszteség-kiegyenlítés lehetőségét a szerződéskötést követően megváltozott körülmények külön igazolásához.

A közszolgáltatási kötelezettség nem azonos a veszteséges szolgáltatások együttesével, nem jelenti azok automatikus finanszírozását. Veszteség-kiegyenlítésre - más megoldás hiányában - akkor kerülhet sor, ha a szolgáltató a gazdasági és üzletpolitikai érdekeit mérlegelve kéri valamely kötelezettség alóli felmentését, igazolva az abból származó gazdasági hátrányát is. A közösségi rendelet értelmében a gazdasági hátrányt annak számszerűsítésével kell bemutatni, hogy mennyivel tudna eredményesebben működni a szolgáltató, ha az adott kötelezettség nem terhelné. A rendelet előírásai szerint a kompenzáció összegét - hatékony működésre és megfelelő színvonalú szolgáltatásnyújtásra alapozva - egy évre előre kell meghatározni az esetleges évközi korrekciókra okot adó feltételek egyidejű rögzítésével, s azt részletekben kell fizetni. A veszteség ily módon történő ellentételezése a Római Szerződéssel összeegyeztethető támogatásnak minősül, azt előzetes bejelentési kötelezettség a Bizottság felé nem terheli.

Rendeleti szabályozásról lévén szó, annak előírásait a törvény nem ismétli meg, azok alkalmazásáról visszautalással rendelkezik. Kivételt képez ez alól a helyi személyszállítás, amelyre nézve a törvény él azzal a lehetőséggel, hogy a közösségi rendeletet nem kötelező alkalmazni azon szolgáltatókra, amelyek tevékenysége kizárólag helyi, elővárosi és térségi személyszállításra korlátozódik. E felmentés azokon a területeken indokolt, ahol a szolgáltatási színvonal és a szolgáltató vesztesége járatszinten nem kezelhető, ezért a törvény az önkormányzati kompetenciába tartozó közszolgáltatásokat kivonja a közösségi rendelet hatálya alól. A mentesítés az Európai Bíróság előzetes döntési eljárás keretében közelmúltban hozott ítélete (C-280/00) értelmében jogbizonytalanságot nem eredményezhet, ezért a törvény a Bíróság ítéletében rögzített feltételekhez köti a helyi személyszállítás támogatását. Ezzel elkerülhető, hogy e támogatásokra eseti engedélyt kelljen kérni az Európai Bizottságtól.

A személyszállítási tevékenység a jövőben sem nélkülözheti a jövedelmező és a veszteséges járatok közötti keresztfinanszírozást, a transzparencia azonban e tekintetben is alapkövetelmény. Közpénzek felhasználásával működő területen nem engedhető meg sem a bevételek, sem a ráfordítások átcsoportosítása más tevékenységekhez, amely torz támogatási rendszert eredményezne. Ezt az Európai Unió támogatáspolitikája és a közszolgáltatási kötelezettségekre vonatkozó közösségi rendelet egyaránt tiltja. Ezért a törvény minden egyes kompenzációval járó közszolgáltatási szerződésre vonatkoztatva elkülönített számvitel vezetésére kötelezi a szolgáltatókat.

III. Fejezet

Engedélyköteles menetrend szerinti személyszállítás

Közös szabályok

A 12. §-hoz

A törvény a hatálya alá tartozó, közszolgáltatási szerződéshez nem kötött menetrend szerinti személyszállítási tevékenységeket - tételesen is felsorolva -egységesen járati engedélyezés alá rendeli. E csoport meglehetősen heterogén, a menetrendhez való kapcsolódáson túl az e körbe tartozó szolgáltatások egyetlen közös vonása, hogy a tevékenység végzését a szolgáltató kezdeményezi.

A járati engedély a menetrend jóváhagyásán alapuló, a tevékenység végzésére jogosító felhatalmazás. Az engedély kiadása kérelemre történik, annak érvényességi időtartamát a törvény 5 évben maximálja, a meghosszabbítás lehetőségével.

Menetrend szerinti nemzetközi személyszállítás

A 13. §-hoz

Autóbusszal menetrend szerinti nemzetközi személyszállítás ma is kizárólag járati engedéllyel végezhető, a kétoldalú nemzetközi szerződésekben foglalt feltételekkel. A csatlakozás napjától az Európai Unió egyes tagállamaival kötött bilaterális egyezmények járati engedélyezésre vonatkozó rendelkezései helyébe egységesen a Tanácsnak az autóbusszal végzett nemzetközi személyszállítás közös szabályairól szóló, a 11/98/EK rendelettel módosított 684/92/EGK rendeletében foglalt előírásai lépnek. Ezek értelmében az engedély iránti kérelem a járat bármelyik végállomása szerinti tagállamban benyújtható, s az engedélyt e tagállam illetékes hatósága adja ki a teljes vonalra, a járat által érintett valamennyi ország egyetértésével. Az engedély kiadása csak a közösségi rendeletben meghatározott esetekben utasítható el. A csatlakozás napjától a rendelet teljes egészében kötelező és közvetlenül alkalmazandó hazánkban is, ezért a törvény csak a Magyarországon illetékes engedélyező hatóság (Központi Közlekedési Felügyelet) kijelöléséről rendelkezik. A rendelet végrehajtását biztosító, alapvetően adminisztratív előírásokat a közúti közlekedési szolgáltatásokról és a közúti járművek üzemben tartásáról szóló 89/1988. (XII. 20.) MT rendelet, valamint az autóbusszal végzett belföldi és nemzetközi személyszállítás szakmai feltételeiről és engedélyezési eljárásáról szóló 49/2001. (XII. 22.) KöViM rendelet tartalmazza, a közúti közlekedésről szóló 1988. évi I. törvény felhatalmazása alapján.

Nem tagállamba irányuló személyszállítás esetén a nemzetközi járatok engedélyezési rendje nem változik.

Különcélú menetrend szerinti személyszállítás

A 14. §-hoz

A törvény hatálya alá tartozó, szerződéses személyszállításnak nem minősülő különcélú menetrend szerinti személyszállításhoz (pl. valamely kulturális intézmény, idegenforgalmi létesítmény, bevásárlóközpont stb. felkeresése céljából indított járatokkal végzett személyszállítás, amennyiben azt nem a célintézmény szervezi és finanszírozza) ellátási felelősség nem kapcsolódik, így belföldi személyszállítás esetén nem indokolt e tevékenység közszolgáltatási szerződés alá rendelése. A különcélú menetrend szerinti járatok közlekedése azonban befolyásolhatja közszolgáltatási szerződés alapján működő szolgáltató utasforgalmát, s ezzel sértheti annak jogait. Ennek elkerülése céljából köti e tevékenységet a törvény járati engedélyhez, s teszi kötelezővé az érintett közszolgáltatási szerződéssel való egyeztetést. Erre azon a szinten kerülhet sor, ahol a közszolgáltatási szerződésekben foglaltak ismeretesek, ezért a törvény engedélyező hatóságként helyi járat esetén az önkormányzat jegyzőjét, helyközi járat esetén a közlekedési minisztériumot jelöli ki.

Az esetleges menetrendi ütközés okán az Európai Unió jogrendje is a klasszikus nemzetközi járatokra vonatkozó eljárás alá rendeli a különcélú menetrend szerinti személyszállítást; ezt a törvény visszautalással teszi egyértelművé. A nem tagállamokkal kötött bilaterális egyezmények e tevékenységtípust ma nem értelmezik, ennek megfelelően ilyen relációban a törvény általános tiltással él.

Közforgalmú kötöttpályás közlekedést helyettesítő autóbuszjáratok

A 15. §-hoz

A helyi vagy helyközi forgalomban a közforgalmú kötöttpályás közlekedés helyettesítését szolgáló járatok (pl. vonatpótló, villamospótló, metrópótló járatok) üzemeltetése ma nem kellően tisztázott, jóllehet a közúti szolgáltató utasforgalmát hasonlóképp érinthetik, mint a különcélú menetrend szerinti járatok. Ez különösen vasútvonallal párhuzamos közút hiánya esetén vethet fel problémát, amikor is a vonatpótló járat kerülőútra kényszerül, esetlegesen vasúti közlekedéssel ki nem szolgált településeket is érintve és ugyanazon megállóhelyeket igénybe véve, mint a közúti szolgáltató járatai.

A közszolgáltatási szerződések érintettsége okán a törvény a huzamosabb ideig üzemeltetett közforgalmú kötöttpályás közlekedést helyettesítő autóbuszjáratokat a különcélú menetrend szerinti járatokra vonatkozó engedélyezési eljárás alá rendeli, azzal a különbséggel, hogy az ellátási felelősségre tekintettel az engedélyt az érintett települések önkormányzatával történő előzetes egyeztetés alapján kell kiadni, közszolgáltatási szerződést nem sértő menetrendi feltételekkel.

Kabotázs

A 16. §-hoz

Szolgáltató letelepedés nélkül belföldi személyszállítást, ún. kabotázst a hatályos kétoldalú nemzetközi szerződések értelmében nem végezhet. Ez az általános érvényű tilalom a csatlakozás napjától a tagállami szolgáltatók esetében megszűnik; a kabotázs szabályozására hatályba lép a Tanács valamely tagállamban nem honos fuvarozók számára a belföldi közúti személyszállítási szolgáltatás feltételeinek megállapításáról szóló 12/98/EK rendelete. Ezzel nem válik teljes egészében liberalizálttá a kabotázs, főszabályként az csak ideiglenes jelleggel végezhető, s menetrend szerinti forgalomban kizárólag nemzetközi járathoz kötötten. A közösségi rendelet egyben kizárja a helyi és elővárosi forgalomban való részvétel lehetőségét is. A belföldi menetrend szerinti személyszállítás ellátási felelősséggel terhelt, s nem szüneteltethető közszolgáltatás. Abba szolgáltató a rendelet szerinti korlátozásokkal nehezen vonható be. Mindezekre figyelemmel a törvény a tagállami szolgáltatók kabotázs-engedély iránti kérelmét a helyközi szolgáltatások bővítését célzó kezdeményezésként kezeli, lehetővé téve a szolgáltató közvetlen megbízását, de nem közszolgáltatási szerződés keretében, hanem a közlekedési minisztérium járati engedélyével.

Nem tagállami szolgáltatók esetében a bilaterális egyezmények értelmében a kabotázs lehetősége továbbra is kizárt.

-----STARTING---POINT---VEGE---

IV. fejezet

Záró rendelkezések

Hatálybalépés, átmeneti rendelkezések

A 17. §-hoz

A törvény hatálybalépésének időpontja azonos az érintett közösségi jogszabályok hatálybalépésének idejével.

A visszamenőleges szabályozás tilalmára figyelemmel a törvény nem érinti a hatálybalépése előtt megkötött szerződéseket, nem annullálja a már megszerzett koncessziós jogokat, s nem érvényteleníti a már kiadott járati engedélyeket.

A pályázati rendszerre való felkészülés érdekében a törvény 2004. december 31-ig engedélyezi a koncessziós szabályozás alapján szerződés nélkül működő állami/önkormányzati tulajdonlású szervezetek tevékenységvégzését közszolgáltatási szerződés nélkül. Ugyanezen időpontig engedi a közforgalmú kötöttpályás közlekedést helyettesítő autóbuszjáratok engedély nélküli üzemeltetését.

Külön átmeneti rendelkezést tesz szükségessé a Volán-társaságok privatizálhatósága. Ennek előfeltételét képezi, hogy a társaságok szerződésben rögzített feltételekkel megszerezzék a jogosultságot az általuk ma végzett közszolgáltatásokra; enélkül a társaságokban megtestesülő állami vagyon csak holt tőkét, áron alul értékesíthető járműparkot és infrastruktúrát jelent. Pályázati úton a jogosultság megtartása nem garantálható, ezért a törvény lehetővé teszi a hatálybalépésekor alanyi jogon működő szolgáltatókkal való szerződéskötést versenyen kívül, azzal a feltétellel, hogy a törvény előírásainak megfelelő közszolgáltatási szerződést legkésőbb 2004 végéig meg kell kötni. A semlegesség követelményére tekintettel ezt a lehetőséget a törvény az önkormányzati tulajdonú szervezetekre is kiterjeszti.

Hatályukat vesztő, módosuló rendelkezések

A 18. §-hoz

A törvény hatálybalépésével szükségessé válik az autóbusszal végzett menetrend szerinti személyszállítás koncesszió-köteles tevékenységek köréből való kiemelése, s azon rendelkezések hatályon kívül helyezése vagy módosítása, amelyek a koncesszió-kötelezettséggel összefüggésben állnak, s amelyek a törvény járati engedélyezésre vonatkozó előírásaival ellentétesek. A közszolgáltatási szerződések bevezetésével a menetrend-jóváhagyás új értelmezést nyer, ezért a törvény az erre vonatkozó eltérő rendelkezéseket is hatályon kívül helyezi.

Az autóbusszal végzett menetrend szerinti személyszállítás kivonása a koncessziós törvény hatálya alól nem érinti a trolibusszal végzett személyszállítás koncesszió-köteles voltát, miként az eltérő működési feltételek okán koncesszió-köteles a vasúti személyszállítás és a helyi közforgalmú kötöttpályás közlekedés is.