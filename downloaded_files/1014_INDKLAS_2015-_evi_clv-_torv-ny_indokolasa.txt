2015. évi CLV. törvény indokolása

a temetőkről és a temetkezésről szóló 1999. évi XLIII. törvény módosításáról

-----STARTING---POINT---ALTALANOS--- 

A törvény a temetőkről és a temetkezésről szóló 1999. évi XLIII. törvényt (a továbbiakban: Ttv.) módosítja azzal a céllal, hogy lehetővé tegye a vallási közösség vallási szokásainak figyelembevételét a temetőkkel összefüggő egyes jogok, kötelezettségek és feladatok végrehajtása során. Továbbá, hogy - különös szabályok beépítésével - pontosítsa a lezárt temetők (azaz olyan temetők, amelyekben temetni már nem lehet) azon körére vonatkoztatható rendelkezéseket, amelyek lezárásától, illetőleg amelyek tekintetében az utolsó temetkezéstől több mint ötven év eltelt.

-----STARTING---POINT---RESZLETES---

Az 1. §-hoz

A rendelkezés előírja az érintett vallási közösséggel való egyeztetési kötelezettséget a helyi építési szabályzat előkészítése során. Ez lehetővé teszi, hogy a vallási közösség tulajdonában lévő temető beépítési előírásainak meghatározása a vallási előírások figyelembevételével történjen.

A 2. §-hoz

A Ttv. hatályos rendelkezései alapján a több évtizede lezárt, de a vallási előírások miatt fel nem számolható, élő hozzátartozók hiányában alig vagy egyáltalán nem látogatott, sok esetben a települések közigazgatási határán kívül lévő temetők esetén is olyan feltételeket szab, amelyek feleslegesek, illetve teljesíthetetlenek.

További probléma, hogy a Ttv. hatályos rendelkezései alapján a temetési hely feletti rendelkezési jog nem értelmezhető abban az esetben, ha a vallási közösség belső szabálya előírja, hogy a temető, illetve a temetési hely nem szüntethető meg és a sírhely mentes az újraváltási díj megfizetésének kötelezettsége alól. Ez veszélyezteti azoknak a - több évtizede lezárt, nemzetközi egyezmények, illetve nemzetközi szervezetek határozatai szerint az európai kulturális örökség részét képező - temetőknek a fennmaradását, amelyekre az előbbiek szerinti vallási előírások vonatkoznak, valamint a temetési hely felett rendelkezni jogosult személy (eltemettető vagy hozzátartozója) nem állapítható meg, elhunyt vagy tartózkodási helye ismeretlen, és a temető nem az adott vallási közösség tulajdonában van.

A rendelkezés a több évtizede lezárt temetőre vonatkoztatható különös szabályok beépítésével ezeket a problémákat orvosolja.

A 3. §-hoz

A rendelkezés a törvény hatálybalépése előtt, a Ttv. 7. §-a és a temetőkről és a temetkezésről szóló 1999. évi XLIII. törvény végrehajtásáról szóló 145/1999. (X. 1.) Korm. rendelet 59. § (1) bekezdés b) pontja alapján indult hatósági ellenőrzések során is alkalmazni rendeli a Ttv.-nek a bevezetésre kerülő módosításait.

A 4. §-hoz

A rendelkezés a szabályozási céllal összefüggő szövegpontosító rendelkezéseket tartalmaz.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.