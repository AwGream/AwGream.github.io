2008. évi LXXI. törvény indokolása

a Magyar Köztársaság kitüntetéseiről szóló 1991. évi XXXI. törvény, valamint a Kossuth-díjról és a Széchenyi-díjról szóló 1990. évi XII. törvény módosításáról

-----STARTING---POINT---ALTALANOS--- 

A kitüntetések és más elismerések adományozására és alapítására vonatkozó törvényi és - ehhez kapcsolódóan - alacsonyabb jogforrási szinten megjelenő szabályozás felülvizsgálata több szempontból is szükségessé vált.

Az Alkotmánybíróság - a köztársasági elnök indítványára - a 47/2007. (VII. 3.) AB határozatban (a továbbiakban: Határozat) megállapította, hogy a köztársasági elnököt valódi döntési jog illeti meg a kitüntetések adományozása tekintetében. E joga abban nyilvánul meg, hogy jogosult és egyben köteles megtagadni a Magyar Köztársaság alkotmányos értékrendjébe (az Alkotmányban nevesített vagy abból levezethető értékekbe) ütköző kitüntetési előterjesztés aláírását és ezzel az ilyen kitüntetés adományozását. A Határozat továbbá megállapította, hogy az Országgyűlés nem tett teljes mértékben eleget annak a kötelezettségének, hogy a kitüntetések adományozásának szabályait részletesen, az Alkotmány 2. § (1) bekezdésébe foglalt jogállamiság, jogbiztonság követelményének megfelelő módon szabályozza. Így nem került sor annak meghatározására sem, hogy az előterjesztő milyen határidőig köteles megküldeni a kitüntetési előterjesztést a köztársasági elnöknek, illetve, hogy a köztársasági elnöknek milyen határidőn belül kell nyilatkozni az esetleges érdemességi kifogásáról és annak indokairól. A Határozat megállapította azt is, hogy a kitüntetés adományozására irányadó, jelenleg hatályos egyes részletszabályok nem felelnek meg a jogforrási hierarchia követelményének, mert a Magyar Köztársaság kitüntetéseiről szóló 1991. évi XXXI. törvénnyel (a továbbiakban: Kit.) ellentétesen nem jogszabály, hanem kormányhatározat szabályoz egyes eljárási szabályokat.

A Határozat által megállapított alkotmányos mulasztásra tekintettel elsősorban a köztársasági elnök kitüntetésadományozási jogkörének gyakorlásával összefüggő eljárási kérdések rendezése szükséges. Az adományozással kapcsolatos köztársasági elnöki döntés tartalmi feltételeit a törvény nem szabályozza, mert a Határozat szerinti alkotmányértelmezésből folyó követelmények közvetlenül irányadók a köztársasági elnök mérlegelésére (hasonlóan ahhoz, ahogy a köztársasági elnök kinevezési jogkörére vonatkozó, az Alkotmánybíróság 48/1991. (IX. 26.) AB határozatában megállapított alkotmányjogi követelmények sem igényeltek részletes törvényi szabályozást).

A Kit. módosításának a Határozatból folyó kötelezettsége ugyanakkor egyben alkalmat is teremt az egyéb kitüntetések, elismerések alapítására, adományozására vonatkozó - a jogalkotásról szóló 1987. évi XI. törvény követelményeinek megfelelő - jogalkotási felhatalmazás hiányából fakadó helyzet rendezésére is.

A törvény az adományozási eljárás egyes mozzanataira irányadó eljárási határidők mellett rendelkezik arról, hogy nemcsak az adományozás során, hanem a kitüntetések visszavonásáról való döntés tekintetében is irányadók az adományozásra vonatkozó hatásköri és eljárási szabályok.

A törvény új alapokra helyezi az elismerések alapításának és adományozásának rendjét, figyelemmel arra, hogy egyes adományozásra jogosultak egyben jogalkotók is, míg más erre jogosultak jogszabályt nem alkothatnak. A törvény pontosítja a Kormánynak a kitüntetések, továbbá a Kossuth- és Széchenyi-díjak adományozásával kapcsolatos részletszabályozására vonatkozó felhatalmazását, annak érdekében, hogy - a jelenlegi kormányhatározati szabályozással szemben - rendeletben legyenek szabályozhatók a jogszabályi szintre tartozó kérdések. A törvény ugyanakkor maga rendezi a kitüntetési eljárás legalapvetőbb kérdéseit a kormányhatározati előírások törvényi szintet igénylő elemeinek korszerűsítésével.

A törvény - a Kit. új szabályaival összhangban - a Kossuth-díjról és a Széchenyi-díjról szóló 1990. évi XII. törvény rendelkezéseit is a Határozatból folyó követelményekhez igazítja.

A törvény elfogadásával, illetve annak alapján a szükséges végrehajtási rendelkezések kiadásával, az alkotmányos mulasztás felszámolásával egyértelműbbé válik a kitüntetés alapításának és adományozásának rendje, mindez biztosítja, hogy elkerülhetők legyenek az adományozási eljárás szereplői között a szabályozás hiányosságaiból fakadó ellentétek.

-----STARTING---POINT---RESZLETES---

Az 1. §-hoz

A törvény előírja, hogy a kitüntetési előterjesztést a kitüntetés átadásának tervezett időpontját legalább negyvenöt nappal megelőzően kell megtenni. A köztársasági elnök az előterjesztés megérkezésétől számított tizenöt napon belül dönt a kitüntetési előterjesztés aláírásáról, és a döntését - az aláírásának megtagadása esetén annak indokolásával együtt - közli az ellenjegyzésre jogosulttal (a kitüntetéstől függően a miniszterelnökkel vagy a miniszterrel), aki az ellenjegyzésről tíz napon belül dönt. Az így kialakított határidő-feltételek az eddigi döntés-előkészítési gyakorlat alapján megfelelően biztosíthatják a nemzeti ünnepek alkalmával a nagyszámú kitüntetési javaslattal kapcsolatos köztársasági elnöki döntések megalapozott meghozatalát. A törvény ugyanakkor tekintettel van az esetleges rendkívüli körülményekre is (ilyen lehet például a kitüntetendő személy egészségi állapota), ilyen esetben az előterjesztő és a köztársasági elnök egyező akarattal eltérhetnek a törvényben foglalt határidőktől.

A törvény a Kit. hiányzó szabályát pótolva rendelkezik a kitüntetések visszavonásáról is, kimondva, hogy a Magyar Köztársasági Érdemrendet, a Magyar Köztársasági Érdemkeresztet, valamint a Nagy Imre Érdemrendet vissza kell vonni attól, aki arra érdemtelenné vált. A Határozat megállapításaira tekintettel ez esetben sem részletezi a törvény, hogy milyen esetben kell érdemtelennek tekinteni a kitüntetettet. Ugyanakkor kimondja, hogy a visszavonásra az adományozásra és annak előkészítésére vonatkozó hatásköri és eljárási szabályokat kell megfelelően alkalmazni. Ezzel egyértelművé teszi a törvény, hogy ez esetben is ugyanazok a szempontok irányadók, mint amelyeket az adományozás során kell figyelembe venni, továbbá, hogy a kitüntetés visszavonása is előterjesztéshez és ellenjegyzéshez kötött elnöki döntés.

A 2-3. §-hoz

A Kit. hatályos szövege számos állami szervnek ad elismerések (kitüntető cím, díj, oklevél, plakett stb.) alapítására jogot, kifejezett jogalkotási felhatalmazást azonban e tekintetben nem tartalmaz. Ennek ellenére az általános gyakorlat az elismerések rendelettel való alapítása. Az Alkotmány 2006. évi módosítása azonban egyértelművé tette, hogy a Kormány tagjainak jogalkotó tevékenysége felhatalmazáshoz és feladatkörhöz kötött, ezért a Törvény nem teljesen alkotmánykomform megoldása e tekintetben sem tartható fenn. Másrészt a Kit. több olyan közjogi tisztségviselőt, illetve szervet is feljogosít elismerés alapítására és adományozására, akiknek (amelyeknek) nincs jogalkotási joguk. Így jelenleg az alapításra és adományozásra jogosultak közül egyesek jogalkotás útján alapítják az elismeréseket, a nem jogalkotó szervek pedig más aktusok (általában belső szabályozásra szolgáló aktusok) keretében teszik ezt. Feloldhatatlan nehézséget jelent ez utóbbi esetben azonban, hogy a belső (normatív) aktus hatálya a szerv személyi állományán kívül állókra nem terjedhet ki.

A törvény ezért új alapokra helyezi az elismerések alapításának rendjét azzal, hogy megállapítja az alapítás feltételrendszerét. Rögzíti, hogy a Kit.-ben arra feljogosított szervek és személyek elismerést akkor adományozhatnak, ha az elismerés alapítását (az elismerés elnevezését, fajtáit, az elismerésben részesíthető személyek körét, az évente adományozható elismerések számát, az elismerés adományozásának és visszavonásának feltételeit és rendjét, valamint az elismerés leírását) a Hivatalos Értesítőben közzétették, illetve jogalkotó szerv esetében az alapítást és az adományozás feltételrendszerét rendeletben kihirdették.

A törvény ugyanakkor kivételként kezeli a Magyar Nemzeti Bankot (a továbbiakban: MNB), amelynek speciális, törvényben meghatározott feladatköréhez kötött jogalkotási jogköréhez ez a szabályozási tárgy nem illeszkedik, és az MNB maga sem kívánja az elismeréseit jogszabályi formában alapítani. Ezért az MNB tekintetében a törvény a közzététellel való alapítási módot írja elő.

A törvény szerinti új rendben az elismerés alapítója az egyes adományozási döntéseket egyedi határozattal hozza meg, amelyeket a Hivatalos Értesítőben kell közzétenni (kivéve a helyi önkormányzatok által adományozott elismeréseket, ezek közzétételére a helyi önkormányzatokról szóló 1990. évi LXV. törvény rendelkezései irányadók).

A 4. §-hoz

Az Alkotmánybíróság Határozatának indokolása kifejti, hogy alkotmányos mulasztás azért áll fenn, mert „a kitüntetés adományozására irányadó, jelenleg hatályos részletszabályok nem felelnek meg a jogforrási hierarchia követelményének, több rendeleti szintre tartozó eljárási részletszabály határozati szinten került szabályozásra”. E szabályokat jelenleg a Kitüntetési Bizottságról és az állami kitüntetések adományozási rendjéről szóló 1130/2002. (VII. 24.) Korm. határozat rendezi, továbbá a Kossuth- és Széchenyi-díj adományozási szabályzatáról szóló 1101/1996. (X. 2.) Korm. határozat tartalmazza az említett díjak odaítélési eljárásának szabályait.

A Határozat értelmében a köztársasági elnök döntési jogkörei és az ezzel kapcsolatos eljárási szabályok (határidők) mellett más alapvető eljárási kérdések törvényi rendezése is szükséges.

Ennek érdekében a törvény a Kit.-et új 3. melléklettel egészíti ki (ismertetése a melléklet indokolásánál szerepel).

Az 5-7. §-hoz

A törvény a Kossuth-díjról és a Széchenyi-díjról szóló 1990. évi XII. törvény (a továbbiakban: Tv.) módosításával megteremti a kapcsolatot a Kit. és a Tv. között, oly módon, hogy a Kit. minősül az elsődleges szabályozásnak, amelynek rendelkezéseit a Tv. eltérő rendelkezése hiányában alkalmazni kell. Rendezi a törvény a Tv. esetében is az adományozás előkészítéséhez szükséges adatkezelési követelményeket, a díjazottak nyilvántartásának kérdéseit. A törvény továbbá megadja a felhatalmazást a Kormánynak a Díj adományozására történő javaslattétel, valamint az adományozás és visszavonás részletes szabályozására.

-----STARTING---POINT---VEGE---

A melléklethez

A törvény a Kit. új 3. mellékletében a jelenlegi kormányhatározati előírások törvényi szintet igénylő elemeinek felhasználásával és korszerűsítésével rendezi a kitüntetés adományozásának kezdeményezésére, az adományozás előkészítésére és a javaslattételre vonatkozó kérdéseket. E körben a melléklet új elemként rögzíti, hogy nem lehet javasolni olyan személy kitüntetését, akit bűncselekmény elkövetése miatt jogerősen elítéltek, a büntetés vagy intézkedés külön törvényben meghatározott bűnügyi nyilvántartása időtartamának lejártáig. A törvény ezzel egyértelművé teszi, hogy nem pusztán a büntetett előélethez fűződő jogkövetkezmények alóli mentesülés, hanem ennél magasabb erkölcsi követelmény érvényesül a kitüntetésre érdemesség minimumaként. Mindaddig tehát, amíg a jelöltről a bűnügyi nyilvántartás adatot tartalmaz, kitüntetésre nem tekinthető érdemesnek.

A melléklet - a köztársasági elnök mérlegelésének megkönnyítése érdekében - előírja, hogy a kitüntetés adományozására irányuló előterjesztésben a megalapozott döntéshez szükséges részletességgel be kell mutatni a jelölt személy életútját, valamint a kitüntetés alapjául szolgáló érdemeket, továbbá tájékoztatást kell adni arról, hogy a jelölt előzetesen nyilatkozott a kitüntetés elfogadásáról.

Az új melléklet rendezi az eljárás lefolytatásához szükséges adatkezelés feltételrendszerét, ide értve a bűnügyi nyilvántartásból való adatkérést, és meghatározza a kitüntetettekről és más elismerésekben részesítettekről vezetett nyilvántartások adattartalmát, illetve az adatkezelés időtartamát is. A törvény megadja a szükséges felhatalmazásokat egyrészt a Kormánynak a kitüntetésadományozási eljárás szabályozására, másrészt a jogalkotó a Kormány tagjainak és a helyi önkormányzatoknak az elismerések rendeleti alapítására.