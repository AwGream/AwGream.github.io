1995. évi LXII. törvény indokolása

a bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet módosításáról

-----STARTING---POINT---ALTALANOS--- 

Az utóbbi évek társadalmi-gazdasági változásai, amelyek az anyagi jogi szabályok átfogó jellegű megújulásán is jól lemérhetők, elkerülhetetlenné tették az ezek hatályosulását biztosító eljárásjogi rendelkezések reformját is. Ennek hiányában ugyanis a peres és nemperes eljárások elhúzódása lassan már az igazságszolgáltatás működőképességét kérdőjelezi meg. Mindez hatványozottan igaz a cégeljárás szabályaira, figyelemmel arra, hogy a cégek megalakulását és változásait tartalmazó közhiteles cégnyilvántartás időszerűségének javítása alapvető feltétele a gazdasági élet jogbiztonságának.

A bírósági cégnyilvántartásról és a cégek törvényességi felügyeletéről szóló 1989. évi 23. törvényerejű rendelet (a

továbbiakban: Ctvr.) módosítását a cégbejegyzési eljárás gyorsításának szándéka és ehhez kapcsolódva a bejegyzést kérők felelősségének fokozása egyaránt jellemzi. Ezt - többek között - a következő új szabályok is tükrözik:

Feltétlenül a cég (vagy valamely adatváltozás) bejegyzéséhez szükséges időtartam lerövidítését eredményezi majd az a változás, amelynek értelmében a bejegyzési kérelemnek helytadó végzés ellen nincs helye fellebbezésnek. Így a cég adatai a végzés meghozatalát követően azonnal a közhiteles cégnyilvántartás részévé válhatnak. (A kérelemnek helytadó végzés ellen a jogorvoslat lehetőségét a perindítási jog fogja biztosítani.)

Hitelezői érdeket szolgáló gyorsítást jelent az ún. fantom cégek korábbinál egyszerűbb - végelszámolás-, illetve felszámolási eljárás nélkül történő - törlése, tehát kirostálása a cégnyilvántartásból.

Jelentős változásként könyvelhető el a kötelező jogi képviselet előírása is a cégeljárásban. Jogi képviselő közreműködése esetén, - joggal elvárható szakmai felkészültségükre tekintettel - várhatóan csökkeni fog a jelenleg nagyarányú hiánypótlások száma, és ennek következtében a bejegyzési eljárás időtartama is. Ezzel összhangban, a kötelező jogi képviseletre tekintettel a bejegyzési kérelem - egyes kötelező mellékletek hiányában - a jövőben hiánypótlási eljárás nélkül elutasítható lesz.

-----STARTING---POINT---RESZLETES---

Az 1. §-hoz

A cégnyilvántartás alapvető rendeltetése, hogy a gazdasági élet résztvevői tudomást szerezhessenek mindazon adatról, jogról és tényről, amely a bejegyzés tárgyát képezi. A cégnyilvántartás e célnak a nyilvánosság biztosításával felel meg. Ennek érvényre juttatását szolgálja a Ctvr. 2. §-ának (2) bekezdése, amely kimondja, hogy a cégjegyzékbe bejegyzett adat, jog vagy tény, valamint az ezekhez kapcsolódó, illetve az ezek igazolására szolgáló mellékletek tartalma - ha törvény másként nem rendelkezik - nyilvános. E nyilvánosság tehát nemcsak a szűk értelemben vett cégjegyzékre, hanem a mellékletekre, így pl. a tagjegyzékre is kiterjed.

A Javaslat a nyilvánosság elvét kiterjeszti a benyújtott, de még el nem bírált bejegyzési kérelemre és mellékleteire is. (A Ctvr. bejegyzésen magának a cégnek a bejegyzését és az egyes változások bejegyzését egyaránt érti. Ha valamely rendelkezés kifejezetten csak az egyikre vonatkozik, cégbejegyzésről illetve változás bejegyzéséről beszél.)

A nyilvánosság kiterjesztését az indokolja, hogy az anyagi jogi szabályok,(pl. a gazdasági társaságokról szóló 1988. évi VI. törvény (Gt.), a szövetkezetekről szóló 1992. évi I. törvény) értelmében a cégek többsége már a társasági szerződés, alapító okirat, alapszabály megkötésének, aláírásának napján megkezdheti a működését, jogokat és kötelezettségeket szerezhet, tehát ugyanúgy részt vesz a gazdasági életben, mint a már bejegyzett cég. Tekintettel arra, hogy a cégbejegyzési eljárás esetenként több hónapot is igénybe vehet, jogos hitelezői érdek fűződik ahhoz, hogy a végleges jogi elismerésben még nem részesült, de már működő cég iratai ugyanolyan nyilvánosságot élvezzenek, mint a bejegyzett cégé.

Ugyanez vonatkozik a bejegyzett céggel összefüggő, még el nem bírált adat, jog vagy tény változásaira is. Elengedhetetlen pl., hogy valamely bejegyzett cég cégjegyzésre jogosult ügyvezetője személyének változásáról az üzleti partnerek időben tudomást szerezhessenek.

Természetesen jogi jelentősége van annak, hogy a bejegyzés megtörtént-e vagy sem, hiszen lehetséges, hogy a cégbíróság a cég vagy a változás bejegyzését utóbb elutasítja. Erre tekintettel indokolt a Javaslat azon előírása, amely szerint a bejegyzési kérelem elbírálásának folyamatban létére a cégnyilvántartásnak utalnia kell. Ennek technikai szabályait a cégbejegyzésről és a cégjegyzékről szóló 13/1989. (XII. 16.) IM rendelet, valamint a bírósági ügyvitel szabályairól szóló 123/1973. (IK 1974. 1.) IM utasítás fogja tartalmazni.

A hatályos szabályozással megegyezik az a rendelkezés, hogy a cégnyilvántartásban szereplő egyéb iratokat (pl. a cég üzletpolitikai döntéseit tartalmazó jegyzőkönyvet) csak a cég írásbeli hozzájárulásával lehet megtekinteni.

A 2. §-hoz

A Javaslat egyértelművé teszi a hatályos Ctvr-ben meghatározott "közigazgatási egység" fogalmát. Közigazgatási egység a megye is, azonban a Ctvr. 6. § és 9. §-ainak egybevetéséből már jelenleg is levezethető, hogy a Ctvr. közigazgatási egységen a községet, illetve a várost érti. Csak így van értelme ui. annak a szabálynak, hogy a fióktelep az a telephely, amely a székhelytől közigazgatásilag eltérő helyen található. A fióktelepet a cég székhelye szerint illetékes cégbíróság tartja nyilván, amennyiben azonban a cég székhelye és a fióktelep más-más cégbíróság illetékessége alá tartozik, a fióktelepről a székhely szerint illetékes cégbíróság mellett a fióktelep fekvése szerint illetékes cégbíróság is cégjegyzéket vezet.

A Javaslat tehát a közigazgatási egység fogalmát egyértelművé téve rögzíti, hogy a cég székhelye és telephelye(i) mindig ugyanazon községben, városban vannak, a fióktelep pedig másik községben vagy városban, adott esetben pedig másik megyében található.

A 3. §-hoz

A polgári peres eljárásban az 1992. évi LXVIII. törvény teremtette meg a Legfelsőbb Bíróság előtt a felülvizsgálati eljárásban a kötelező jogi képviselet jogintézményét. A szabályozás az eljárásjog területén a kötelező jogi képviselet fokozatos kiterjesztése irányába mutat. Kötelező jogi képviseletet - a jogi képviseletre vonatkozó jogszabályok rendelkezései szerint, az ott meghatározott körben - ügyvéd vagy jogtanácsos láthat el. Tekintettel arra, hogy a társasági szerződés, alapszabály, alapító okirat, létesítő okirat (a továbbiakban: társasági szerződés) ügyvédi, jogtanácsosi ellenjegyzésének követelménye szinte minden cég esetében irányadó, logikus az a jogi megoldás, amely a jogi képviselő közreműködését a továbbiakban a cégeljárás folyamatában is előírja.

Ez annál is inkább indokolt, mivel mind a cégbejegyzési, mind a változás bejegyzési eljárás során, továbbá a végelszámolási eljárásban is, egészen a cég törléséig, szükség van a gazdasági jog átfogó ismeretére, ugyanakkor sem az ügyvezető (képviselő) sem a végelszámoló általában nem ügyvéd vagy jogtanácsos.

Míg a cégbíróság előtt folyó végelszámolási eljárásban indokolt, addig a felszámolási eljárásban a kötelező jogi képviselet előírására nincsen szükség, hiszen a bíróság által kirendelt felszámoló esetében a szakmai felkészültség, hozzáértés biztosított. Erre tekintettel szerepel a felszámolók névjegyzékében a kiválasztott felszámoló.

Kötelező jogi képviselet hiányában jelenleg a hiánypótlások aránya, mintegy 70-80 %. Ez nagy mértékben hozzájárul a bejegyzési eljárás elhúzódásához. Ez az arány csökkeni fog, figyelemmel a Javaslat 4. §-ának (2) bekezdésében foglalt új

szabályra is.

A 4. §-hoz

 A Javaslat 4. § (1) bekezdése a Ctvr. 16. §-a (1) bekezdésének módosításával egyértelművé kívánja tenni, hogy a cégbírósági nemperes eljárás során, amely az adatok, jogok és tények bejegyzésére irányul, csak olyan okirati bizonyításnak van helye, amely nélkül a bejegyzési kérelem nem bírálható el.

Tekintettel a Javaslat 3. §-ában szabályozott kötelező jogi képviseletre, joggal elvárható, hogy a jogi képviselő a bejegyzéshez elengedhetetlen, a jogszabályokban egyértelműen nevesített iratok nélkül ne nyújtsa be a bejegyzési kérelmet. A Polgári perrendtartás tervezett módosítása - a Javaslattal összhangban - a felek rendelkezési jogának és felelősségének erősítése irányába mutat. Ezért látszik indokoltnak a cégeljárásban is mellőzni a jogi képviselő "kioktatását", tehát a hiánypótlást ilyen alapvető kellékek hiánya esetében. Ezért a Javaslat 4. §-ának (2) bekezdése úgy rendelkezik, hogy az ott felsorolt hiányok esetében a cégbíróság a kérelmet külön hiánypótlási eljárás lefolytatása nélkül elutasíthatja, és e végzés ellen igazolásnak sincs helye. A Ctvr. 14. §-ának (5) bekezdése alapján itt is érvényes az a szabály, hogy ha a bejegyzés kötelező, az elutasítás e kötelezettség alól nem mentesít.

A Javaslat 4. §-ának (3) bekezdésében foglalt szabály arra kíván lehetőséget adni, hogy a cégbíróság a cégbejegyzési eljárást felfüggeszthesse. Erre akkor lehet szükség, ha a társasági szerződés érvénytelenségének megállapítására - értelemszerűen a cégbejegyzési eljárás befejezése előtt - a Ptk. rendelkezései alapján pert indítanak. Ebben az esetben - figyelemmel arra, hogy a per a cég székhelye szerint illetékes megyei bíróság előtt, tehát nem a megyei bíróság mint cégbíróság előtt indul - indokolt, hogy a cégbíróság a per megindulásáról tudomást szerezhessen. A Javaslat ezért a perben eljáró bíróság kötelezettségévé teszi az illetékes cégbíróság megkeresését. A megkeresés alapján a cégbíróság jogosult a cégbejegyzési eljárás felfüggesztéséről dönteni. A Javaslat a cégbíróság számára mérlegelési jogot biztosít, amely lehetővé teszi, hogy indokolt esetben a cég bejegyzésére a perindítás ellenére sor kerüljön.

Az 5. §-hoz

 A Ctvr. 17. §-a (1) bekezdésének módosítása a jogszabály szerkezetének megváltoztatásával van összefüggésben. A hatályos Ctvr-ben azt a szabályt, hogy a végzést a kérelmezőnek kézbesíteni kell, a 17. § (3) bekezdése tartalmazza. A Ctvr. 17. § (3) bekezdésének tartalmi újraszabályozása következtében vált szükségessé e fontos rendelkezésnek az (1) bekezdésben való elhelyezése. A Javaslat a Ctvr. 17. § (1) bekezdésében határozza meg azt is, hogy ki jogosult a kérelmet elutasító vagy a kérelemnek csak részben helyt adó végzés ellen fellebbezni.

A Ctvr. 17. §-ának (3) bekezdése korábban a 18. §-ban szabályozott, a közzétételre vonatkozó rendelkezéseket fogalmazza újra. Az új szabályozás meghatározza azokat a határozatokat, amelyeknek közzétételét hitelezővédelmi szempontok különösen indokolják, így azok közzétételét a cégbíróság hivatalból rendeli el. A közzététel bejegyzési kérelem esetén mindig a cég költségére történik. A hivatalból közzéteendő közlemények esetében a közzétételről rendelkező IM rendelet határozza meg, hogy annak közzététele ingyenes-e vagy sem.

A technikai fejlődés eredményeképpen feleslegessé vált a Ctvr. 18. §-ának az a rendelkezése, amely a közlemények szövegének postai úton történő megküldésére utal, mivel a közlemények a Ctvr. 2. §-ának (6) bekezdése alapján működő cégnyilvántartási és céginformációs szolgálat útján az Igazságügyi Minisztériumban rendelkezésre állnak.

A 6. §-hoz

A peres és nemperes eljárásokban a jogorvoslat általános eszköze a fellebbezés. A fellebbezésnek elsősorban a kontradiktórius eljárásokban, illetve azokban a nemperes eljárásokban van kiemelt jelentősége, amelyekben ellenérdekű felek szerepelnek vagy szerepelhetnek (pl. szerződésből eredő perek, hagyatéki eljárás). Ugyanakkor a cégeljárás olyan sajátos nemperes eljárás, amelyben tipikusan a kérelemnek helytadó döntés születik, így a fellebbezések száma elenyésző. Ilyen esetben a fellebbezési jog általános biztosítása a hatályos rendelkezések szerinti fellebbezési határidő lejártának kötelező bevárása - a kézbesítési problémákra tekintettel - indokolatlanul és feleslegesen meghosszabbítja a cégeljárást.

A Javaslat 5. §-ának (1) bekezdése ezért csak a kérelmet elutasító végzés tekintetében tartja fenn a fellebbezés lehetőségét, míg a kérelemnek teljes egészében helytadó végzés esetében új jogorvoslati konstrukciót teremt. Ennek értelmében az ügyész,továbbá az, akire a végzés rendelkezést tartalmaz - a rendelkezés őt érintő részére vonatkozóan - pert indíthat a cég ellen a megyei bíróság előtt a bejegyző végzés (részben vagy egészben történő) hatályon kívül helyezése iránt. A perindítási határidő a bejegyző végzés Cégközlönyben való közzétételével indul.

Ez a megoldás valós lehetőséget ad arra, hogy a kérelmezőn kívül (akinek a cégbíróság a végzést egyébként is kézbesíti) az is tudomást szerezhessen a végzésről és élhessen a perindítási jogával, akire a végzés esetleg rendelkezést tartalmaz. (Pl. az, aki észleli, hogy minden alap nélkül ügyvezetőnek tüntették fel.) A határidő elmulasztása jogvesztéssel jár, mivel hosszabb ideig a bejegyző végzés sorsa nem lehet bizonytalan.

A Ctvr. a perindítási joggal kapcsolatban nem írja elő, hogy a perindításra jogosult fél csak jogszabálysértésre hivatkozhat, így a per megindulására más okból is sor kerülhet. Ugyanakkor valószínűnek látszik, hogy a kérelemnek helytadó bejegyző végzés megtámadásának oka többnyire az alapul szolgáló társasági szerződés érvénytelenségére hivatkozással történik majd.

A bíróság a jogszabálysértés megállapítása esetén is hatályában fenntarthatja a bejegyző végzést és emellett kötelezheti a céget, illetve a cégbíróságot a jogszabálysértő állapot megszüntetéséhez szükséges intézkedések megtételére. Ha a bejegyző végzés hatályon kívül helyezésére kerül sor, ugyancsak a cégbíróság gondoskodik törvényességi felügyeleti jogkörében eljárva a jogszabályoknak megfelelő helyzet, állapot kialakításáról.

Bár a bejegyzés alapjául szolgáló társasági szerződés érvénytelenségének megállapítása a Ptk. rendelkezéseinek megfelelően, az ott megjelölt okokból kérhető, a Javaslat egységesen szabályozza, hogy a jogerős bejegyző végzés meghozatalát követően a társasági szerződés érvénytelenségének megállapítása esetén is csak meghatározott szűk körben kerülhet sor emiatt a bejegyző végzés hatályon kívül helyezésére. Ezt követeli meg ugyanis a forgalom biztonsága. Erre utal az a rendelkezés, amely a Ctvr. 18/A. § (2) bek. alkalmazását írja elő.

Ha a cégbejegyző végzés hatályon kívül helyezése a társasági szerződés érvénytelenségének megállapítása miatt mégis szükséges, a cégbíróság gondoskodik a cég megszűntnek nyilvánításáról a 18/A. §-ban foglaltaknak megfelelően.

A Javaslat külön nevesíti azt a kötelezettséget, hogyha a bejegyző végzés hatályon kívül helyezésére kerül sor, az ítélet rendelkező részének Cégközlönyben való közzétételéről a cégbíróság gondoskodik.

A 7. §-hoz

Ha a 6. §-ban szabályozott perindítási joggal a rendelkezésre álló rövid, jogvesztő határidő alatt nem éltek, ez nem zárja ki azt, hogy utóbb - azonban már kizárólag a társasági szerződés érvénytelenségére hivatkozva - per induljon. Ez közvetetten feltétlenül érinti a jogerős cégbejegyző végzést is, amelynek alapjául szolgált a perrel megtámadott társasági szerződés. A hatályos szabályozás a jogerős cégbejegyzést követően csak nagyon szűk körben teszi lehetővé a társasági szerződés semmisségének megállapítását (Gt. 27. §), és ez a rendelkezés értelemszerűen csak a gazdasági társaságokra alkalmazható, holott a forgalom biztonsága azt kívánja, hogy a bejegyzés alapjául szolgáló létesítő okiratok semmisségére utóbb, más cégek esetében is csak szűk körben lehessen hivatkozni.

Erre tekintettel a Javaslat a Ctvr-t új 18/A. §-sal egészíti ki, amely egységesen szabályozza, hogy a jogerős cégbejegyzést követően a létesítő okirat érvénytelenségének megállapítását milyen okokból lehet kérni. A szabályozás a Gt. hatályos 27. §-ától némileg eltérő szempontok alapján határozza meg a semmisségi okokat. Az érvénytelenség megállapítására akkor kerülhet sor, ha a társasági szerződés - a jogszabály erre vonatkozó előírása ellenére - egyáltalán nem rendelkezett vagy jogszabályba ütköző módon rendelkezett a létrehozandó cég működéséhez elengedhetetlenül szükséges kérdésekről.

A jogerős cégbejegyzésre figyelemmel, a forgalom biztonsága érdekében a Javaslat azt tartja szem előtt, hogy az ügyben eljáró, a cég székhelye szerint illetékes megyei bíróság az érvénytelenségi okot lehetőleg küszöbölje ki, és ezáltal a cég további, jogilag is megalapozott működését tegye lehetővé. Csak ha erre nincsen mód, kerülhet sor - a társasági szerződés semmisségére tekintettel - az érvénytelenség jogkövetkezményeinek megállapítására. Mivel az eredeti állapot már nem állítható helyre és a hatályon kívül helyezésig hosszabb idő telik el általában, amely alatt a cég működött, szerződéseket kötött, a bíróság a létesítő okiratot a határozatában megállapított időpontig hatályossá nyilvánítja, és így a cég csak a jövőre nézve, a bíróság által meghatározott időponttal szűnik meg.

A megszűntnek nyilvánítás a Ctvr. 20. §-a alapján a cégbíróság feladata. Ennek időpontja azonban értelemszerűen nem lehet más, mint az ún. "rendes bíróság" által az ítéletben meghatározott időpont.

A 8. §-hoz

A hatályos szabályozás hiányossága, hogy a törvényességi felügyeleti eljárás kezdeményezésére nem állapít meg határidőt. Így elvben arra is lehetőség van, hogy évekkel a

törvényességi felügyeleti eljárásra okot adó körülmény bekövetkezte után kezdeményezzék a cégbíróság eljárását. Ezért a Javaslat a törvényességi felügyeleti eljárás kezdeményezésére objektív és szubjektív határidőt állapít meg. Minden esetben a tudomásszerzéstől számított 30 napon belül kell az eljárás megindítását kezdeményezni, az okot adó körülmény bekövetkeztétől számított egy év eltelte után azonban akkor sincs helye az eljárás kezdeményezésének, ha a kérelmezőnek az ok csak később, egy év eltelte után jutott tudomására. Az egy éves határidő elmulasztása miatt igazolásnak nincs helye.

A Legfelsőbb Bíróság GK. 69. számú kollégiumi állásfoglalásával összhangban a Javaslat kimondja, hogy nem kerülhet sor a cégbíróság törvényességi felügyeleti eljárásának kezdeményezésére abban az esetben, ha az okot adó körülmény az anyagi jogszabályok szerint perben érvényesíthető. Így pl. nem kérheti a cégbíróság törvényességi felügyeleti eljárását az az ügyvezető, aki a Gt. 48. §-a alapján az általa vitatott határozatot perben is megtámadhatta volna.

Eltérően a bejegyzési eljárástól, a törvényességi felügyeleti eljárásban a jogi képviselet nem kötelező. Ennek indoka, hogy a törvényességi felügyeleti eljárás hivatalból indul, abban az eljárás kezdeményezője nem a megszokott értelemben vett fél. Az eljárás ezen jellege indokolja azt, hogy ezekben az ügyekben a cégbíróság az okirati bizonyítás mellett - szükség esetén - az ügyben érdekelteket meghallgathassa. Ezenkívül azonban más bizonyítási eszköz (pl. szakértő kirendelése) nem vehető igénybe.

A 9. §-hoz

A Ctvr. hatályos 20. §-a tartalmazza a törvényességi felügyeleti eljárás lefolytatása alapján hozható intézkedéseket. Ennek keretében a cégbíróság a működés törvényességének helyreállítása érdekében összehívhatja a cég vezető testületének ülését (Ctvr. 20. § (1) bek. d) pont). Speciális eset, amikor a testület ülésének összehívására a könyvvizsgáló értesítése alapján kerül sor (Ctvr. 21. § (4) bek.). A Javaslat e két - indokolatlanul külön kezelt - rendelkezést együttesen szabályozza.

A törvényességi felügyeleti intézkedések közé tartozik az az eset is, amikor a cégbíróság meghatározott időre felfüggeszti a cég működését. Erre akkor kerül sor, ha a törvényesség másként nem biztosítható. Ebben az esetben indokolt, ha a cégbíróság a cég pénzintézet által vezetett számláit is zárolja.

Természetesen a cégbíróság csak az általa ismert számlák zárolásáról rendelkezhet. (A hatályos szabályozás a számlák zárolását a cég székhelyének jogszabályt sértő bejegyzéséhez kapcsolja, amelynek egyes esetekben indokolatlanul súlyos jogkövetkezménye a számlák zárolása, más esetekben viszont, - amikor a jogszabálysértés nem a székhely helytelen megjelöléséhez kapcsolódik - , erre az intézkedésre a cégbíróságnak a hatályos szabályok szerint nincsen lehetősége.)

A 10. §-hoz

A Ctvr. 21. §-a szabályozza azokat az eseteket, amikor a cégjegyzékben szereplő valamely bejegyzés az alapjául szolgáló adat, jog vagy tény megváltozása folytán lesz jogszabálysértő. Ebben az esetben a cégbíróság kötelezettsége a jogellenesség kiküszöbölése, olymódon, hogy a céget, illetve képviselőjét felhívja a jogellenes helyzet megszüntetésére. A Javaslat szerint, amennyiben ez a felhívás nem eredményes, a cégbíróság a jogszabálysértő bejegyzést hivatalból törli a cégjegyzékből, illetve ha ez szükséges, törvényességi felügyeleti intézkedéseket is tehet. Korábban ez a jogkövetkezmény fűződött a cég székhelyére vonatkozó jogszabálysértő állapothoz is, e tekintetben azonban a Javaslat eltérő szabályozást alkalmaz.

A 11-12. §-hoz

Ha a cégjegyzékbe szereplő bejegyzés alapjául szolgáló adat, jog vagy tény megváltozása folytán a bejegyzés jogszabályt sért, a cégbíróság a Ctvr-ben meghatározott eszközökkel megkísérli a jogellenes helyzet megszüntetését. Amennyiben azonban a cégbíróság vagy más hatóság eljárása alapján a cég tényleges megszűnéséről szerez tudomást vagy a cég székhelye a megtett intézkedések ellenére sem válik ismertté, a cégbíróságnak nem a jogszabálysértő bejegyzés, hanem a cég törlése a feladata. Ugyanis az ismeretlen székhely esetében általában arról van szó, hogy a cég működését meg sem kezdte vagy a működéssel végleg felhagyott és ennek bejelentését elmulasztotta.

A gyakorlatban egyre több problémát okoznak ezek a fantom cégek, amelyeknek sem ügyvezetőit, sem tagjait nem lehet fellelni, így végelszámolás lefolytatására nincsen gyakorlati lehetőség. A hatályos szabályozás alapján ezekben az esetekben általában egyszerűsített felszámolási eljárásra kerül sor, amely csak felesleges költségeket, munkaterhet jelent a bíróságnak és indokolatlanul hosszú idő után kerül sor a cég törlésére, anélkül, hogy a cég ügyvezetőjének személyére, a cég vagyoni helyzetére vagy más, a felszámolás lefolytatásához szükséges adatra fény derülne.

E cégek esetében ezért célszerű lehetővé tenni, hogy azokat a cégbíróság felszámolási vagy végelszámolási eljárás lefolytatása nélkül hivatalból törölhesse. A Javaslat lényegében visszatér az 1927. évi III. törvénycikkben szabályozott eljáráshoz, amely szintén megengedte az ún. fantom cégek egyszerűsített törlését.

A Javaslat értelmében a cégbíróság a törlésre irányuló eljárásának megindításáról végzéssel rendelkezik, amelyet a Cégközlönyben tesz közzé. A végzés felhívást tartalmaz, amelynek értelmében a cég képviselője, illetve akinek a cég fennállásához jogi érdeke fűződik, a közzétételtől számított 15 nap alatt kifogást terjeszthet elő. Ha e határidő eredménytelenül telik el, illetve az előterjesztett kifogás sem derít fényt a cég székhelyére, illetve működésére, sor kerülhet a cég törlésére. A törlésre vonatkozó végzést a Cégközlönyben ugyancsak közzé kell tenni. E végzés ellen tehát fellebbezésnek van helye. A fellebbezési határidő a közzététel napjával kezdődik.

A 13. §-hoz

 A bejegyzésnek helytadó végzés ellen a Javaslat 6. §-a alapján fellebbezésnek nincs helye. A Pp 271. §-a (1) bekezdésének a) pontja szerint ugyanakkor nem lehet felülvizsgálati kérelemmel élni azok ellen a határozatok ellen, amelyek elsőfokon jogerőre emelkedtek. Ebből következően a bejegyzésnek helytadó végzés ellen felülvizsgálatnak nincs helye. Ugyanakkor, figyelemmel arra, hogy az új szabályozás a kérelemnek helytadó végzés ellen perindításra ad lehetőséget, az ilyen perben született ítélet ellen mind fellebbezésre, mind - a fellebbezési jog kimerítését követően - felülvizsgálatra mód van.

Változatlanul szükség van azonban arra, hogy azokban az ügyekben, amelyekben a cégbíróság a bejegyzésre irányuló kérelmet elutasította, illetve a törvényességi felügyelet körében hozott végzések ellen a Ctvr. biztosítsa a fellebbezés folytán hozott határozat felülvizsgálatának lehetőségét. Tekintettel arra, hogy a Ctvr. 17. §-ának (1) bekezdése alapján az ügyészt fellebbezési jog illeti meg, ha e jogorvoslati lehetőséggel élt, megilleti a jogerős határozat ellen a felülvizsgálat kezdeményezésének joga is, éppúgy mint más fellebbezésre jogosultat.

-----STARTING---POINT---VEGE---

A 14. §-hoz

A forgalmi élet biztonsága, illetve a cégbejegyzés eljárásjogi és anyagi jogi szabályainak összefüggése azt indokolja, hogy az új rendelkezéseket általában csak a törvény hatályba lépése után indult ügyekben lehessen alkalmazni. Azonban a módosítás tartalmaz olyan szabályokat, amelyeknek alkalmazása a folyamatban lévő ügyekben lehetséges és célszerű. Ilyen pl. a cégiratok nyilvánosságának kiszélesítésével kapcsolatos rendelkezés, illetve a kérelemnek helytadó bejegyző végzés elleni perindítás lehetősége. Ez utóbbi szabály azonban a folyamatban lévő ügyekben csak akkor alkalmazható, ha a cégbíróság a bejegyző végzést a törvény hatálybalépésekor még nem hozta meg.

Ezzel összefüggésben ugyanígy indokolt a felülvizsgálatra vonatkozó új szabályozás alkalmazása, de csak akkor, ha a Legfelsőbb Bíróság a másodfokú határozatát még nem hozta meg.

A cégbíróság az "egyszerűsített" törlésre irányuló eljárást is lefolytathatja a folyamatban lévő ügyekben, ha az ügyben a módosítás hatálybalépésekor még nem kezdeményezte felszámolási eljárás lefolytatását, vagy a cég végelszámolását még nem rendelte el.

A Javaslat 14. §-ának (3) bekezdése a Ctvr-ben néhány szövegpontosítást foganatosít, részben a Javaslatban foglaltakra, részben más, a Ctvr. hatálybalépése óta hozott jogszabályra tekintettel, emellett rendelkezik a módosításokkal összefüggésben szükségessé vált hatályon kívül helyezésekről.

A 15. §-hoz

 A számvitelről szóló 1991. évi XVIII. törvény 71. §-a szerint a cég mérlegére vonatkozó okiratok egy példányát - a jogszabályban meghatározott esetben - a cégbíróságnál letétbe kell helyezni. Ezzel a mérlegadatok a nyilvános és közhiteles cégnyilvántartás részévé válnak. Figyelemmel arra, hogy ezeknek az adatoknak számítógépen történő rögzítésére az Igazságügyi Minisztérium cégnyilvántartási és céginformációs szolgálata feladatának ellátásához szükség van (lásd Ctvr. 2. § (6) bek.), a cégbejegyzésről és a cégjegyzékről szóló 13/1989. (XII. 16.) IM rendelet jelenleg úgy rendelkezik, hogy a cégeknek a számviteli törvényben meghatározott okiratokat két példányban kell a cégbíróságnak megküldeniük. A Javaslat értelmében a jövőben a cégek ezeknek az okiratoknak egy példányát - a cégbíróságot tehermentesítve - közvetlenül az Igazságügyi Minisztériumba küldik meg.

A 16. §-hoz

A csődeljárásról, a felszámolási eljárásról és a végelszámolásról szóló 1991. évi IL. törvény 65. §-ának (1) bekezdése értelmében a gazdálkodó szervezet jogutód nélküli megszűnése esetén felszámolásra vagy végelszámolásra van szükség. Figyelemmel arra, hogy a Javaslat értelmében a jövőben az ún. fantom cégek a törlési eljárás lefolytatását követően felszámolás, illetve végelszámolás nélkül törölhetőek lesznek, szükségessé vált a Cstv. e rendelkezésének kiegészítése azzal, hogy törvényben meghatározott esetben a jogutód nélküli megszűnéskor a felszámolási, illetve a végelszámolási eljárás lefolytatása mellőzhető.

A Cstv. 1993. évi módosítása értelmében a felszámoló díjának meghatározott %-át a Felszámolási Díjfedezeti Alapba kell helyezni. Az Alapból történő kiutalásról a bíróság végzéssel rendelkezik. Az Alapban elhelyezett összegből az a felszámoló részesedhet, aki a felszámolási eljárás során nem jut hozzá jogos követeléséhez. Az Alap megfelelő működtetése érdekében részletes eljárási szabályra van szükség, ennek lehetőségét teremti meg a Javaslat 16. §-a (2) bekezdésében foglalt felhatalmazás.