2010. évi LIV. törvény indokolása

a Magyar Köztársaság Kormánya és Románia Kormánya között a magyar-román államhatárt keresztező földgázszállító vezetékekkel, valamint villamos távvezetékekkel kapcsolatos együttműködésről szóló Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyar Köztársaság Kormánya és Románia Kormánya között a magyar-román államhatárt keresztező földgázszállító vezetékekkel, valamint villamos távvezetékekkel kapcsolatos együttműködésről szóló Megállapodás (a továbbiakban: Megállapodás) törvénnyel történő kihirdetése.

A Megállapodás kiemelt célja a magyar-román államhatárt Csanádpalota és Nădlac (Nagylak) között keresztező Szeged-Arad nagynyomású földgázszállító tranzitvezeték és hírközlési kábel összeköttetés munkálataival kapcsolatos jogi feltételek megteremtése. Az új vezeték megépítése jelentősen növeli a dél-keleti irányú földgáz-kereskedelem lehetőségét, ezáltal a balkáni országok importigényének kielégíthetőségén túl hozzájárul a térség energia-ellátásának biztonságához is.

A Szeged-Arad földgázszállító vezeték magyarországi szakasza része a magyar földgázszállító rendszernek, igénybevételéért a földgáz rendszerhasználati díjak megállapításáról szóló 31/2009. (VI. 25.) KHEM rendelet 2. mellékletében rögzített hatósági díjak megfizetésén, túl a földgáz rendszerhasználat árszabályozásának kereteiről szóló 74/2009. (XII. 7.) KHEM rendelet 1. mellékletében foglalt díjmegállapítási szabályokat is alkalmazni kell.

A vezeték nem közcélú, egyelőre csak Magyarország-Románia irányú fizikai szállításra lesz alkalmas, amelyet azonban a továbbiakban többlet-beruházással kétirányúvá lehet tenni. Mindemellett lehetőség nyílik virtuális back haul (visszirányú kereskedelmi elszámoláson alapuló) beszállításra Románia-Magyarország irányban.

A földgázszállító vezeték(ek)hez kapcsolódó építési és egyéb munkálatok finanszírozása és ütemezése a magyarországi és a romániai beruházók (a Megállapodás 2. Cikk (2) bekezdése szerinti gazdasági társaságok) közötti szerződések alapján történik. Magyar részről a beruházó a Földgázszállító Zrt. (a továbbiakban: FGSZ Zrt.).

A kapacitásbővítés azért is kiemelt jelentőségű ügy, mivel új régiós kapcsolatot hoz létre, növeli Magyarország régiós szerepét, mindemellett a romániai irányú szállítások - kihasználtság-növelő hatásuk révén - kedvezően hatnak a hazai tarifákra is.

A Megállapodás kijelöli a Nabucco földgázvezeték határmetszéspontját és rendezi az összeköttetés munkálataival kapcsolatos jogi feltételeket. Az EU által is támogatott Nabucco földgázvezeték végső kiépítésében - a tervek szerint 2018-ra - évi 31 milliárd m3 kapacitású, 3300 km hosszúságú gázvezeték lesz, amely komoly forrás- és tranzit-útvonal diverzifikációt valósít meg: a Kaszpi-tengeri gázforrás továbbításával Törökországból indulva, Bulgárián, Románián és hazánkon áthaladva Ausztriában végződik. A Nabucco a jelenlegi elképzelések szerint 2014. után szállít gázt. A vezeték kiépítése 2008. évi árakon számolva 7,9 milliárd euróba kerül. A Nabucco gázvezeték megvalósításához a magyar és román érdekeken kívül összeurópai energia-stratégiai érdek is fűződik.

A Megállapodás érinti a Sándorfalva-Arad 400 kV-os villamos távvezetéket és a 2008 decemberében üzembe helyezett Békéscsaba-országhatár-(Nadab)-Arad 400 kV-os villamos távvezetéket is. Az utóbbi kapcsolat, amely nemcsak a hazai ellátásbiztonságot, hanem az európai villamosenergia-rendszeren belüli hálózati kapcsolatokat is erősíti, európai szinten is hozzájárult a rendszerbiztonság növeléséhez. A Magyar Energia Hivatal (a továbbiakban: Hivatal) a távvezetéki összeköttetést a 2005. február 4-én kelt, 20/2005. sz. határozatában nyilvánította közcélúvá. Az összeköttetés megvalósításának költsége mintegy 4,2 Mrd Ft volt, amely magában foglalta a 38,8 km hosszúságú távvezeték megépítését, valamint Békéscsaba alállomás bővítését is. A távvezetéki összeköttetés megvalósítására vonatkozó előkészítő munkálatokat, terveket és tanulmányokat, valamint az építési munkákat az Európai Unió a TEN-E (Trans-European Networks - Energy) program keretében támogatta.

A Megállapodás aláírására Budapesten, 2010. május 12-én került sor.

-----STARTING---POINT---RESZLETES---

Részletes indokolás

Az 1. §-hoz

A paragrafus alapján az Országgyűlés felhatalmazást ad a Magyar Köztársaság Kormánya és Románia Kormánya között a magyar-román államhatárt keresztező földgázszállító vezetékekkel, valamint villamos távvezetékekkel kapcsolatos együttműködésről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás szövegét tartalmazza.

A Megállapodás

1. Cikkéhez: A cikk a Megállapodásban szereplő fogalmak meghatározását tartalmazza.

2. Cikkéhez: A cikk kimondja, hogy a Szerződő Felek támogatják a Megállapodásban megjelölt projektek megvalósulását és kijelölik a megvalósításban részt vevő gazdasági társaságokat.

3. Cikkéhez: A cikk rögzíti, hogy a Megállapodás végrehajtásából eredő munkák elvégzésében részt vevő személyek munkaviszonyának, vagy megbízási jogviszonyának és a másik Fél területére történő beutazásának és tartózkodásának meg kell felelnie a Felek vonatkozó, hatályos jogszabályainak.

4. Cikkéhez: A cikk rendelkezik a határsávban történő munkavégzés feltételeiről.

5. Cikkéhez: A cikk kiköti, hogy a távvezetékek építési, üzemeltetési, fenntartási, rekonstrukciós és üzemzavar elhárítási munkáit a Szerződő Felek államaiban hatályos jogi és műszaki előírásokkal összhangban, annak az államnak a műszaki és jogi előírásai szerint kell elvégezni, amelynek területén az adott távvezeték érintett része található.

6. Cikkéhez: A cikk meghatározza a Megállapodás értelmezésével és a vitarendezéssel kapcsolatos konzultációs lehetőségeket.

7. Cikkéhez: A cikk felsorolja a magyar-román államhatárt keresztező földgázszállító vezetékeket és rögzíti azokat a helyeket, ahol a vezetékek az államhatárt metszik.

8. Cikkéhez: A cikk felsorolja a magyar-román államhatárt keresztező távvezetékeket és rögzíti azokat a helyeket, ahol a vezetékek az államhatárt metszik.

9. Cikkéhez: A cikk arról rendelkezik, hogy a Szerződő Felek nem viselnek felelősséget a Társaságok azon kötelezettségeiért, amelyek a Megállapodás szerinti projektek megvalósításából adódnak.

10. Cikkéhez: A cikk kimondja, hogy a Megállapodás megvalósításában részt vevő Társaságok a Megállapodásban megnevezett vezetékeken a Megállapodás alapján végzett fenntartási, rekonstrukciós és üzemzavar elhárítási munkák megkezdéséről kötelesek egymást megfelelő időben tájékoztatni.

11. Cikkéhez: A cikk a Megállapodás időbeli hatályáról rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A paragrafus alapján az Országgyűlés jóváhagyja a Megállapodásnak a Megállapodás 11. Cikkének (3) bekezdésében meghatározott időponttól kezdődően történő ideiglenes alkalmazását.

Az 5. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.