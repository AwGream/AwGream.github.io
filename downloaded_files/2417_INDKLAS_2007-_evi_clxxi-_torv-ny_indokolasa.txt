2007. évi CLXXI. törvény indokolása

a Rendőrségről szóló 1994. évi XXXIV. törvény módosításáról

-----STARTING---POINT---ALTALANOS--- 

A Rendőrségről szóló 1994. évi XXXIV. törvény (a továbbiakban: Rtv.) 1994-ben közmegegyezés eredményeként született meg. A törvény a tizenhárom évvel ezelőtti társadalmi, jogi viszonyoknak megfelelő, modern szabályozásnak volt tekinthető, mára azonban számos ponton alapvetően új megközelítést igényel a Rendőrség tevékenységének szabályozása.

Tekintettel arra, hogy az Alkotmány 40/A. §-ának (4) bekezdése alapján a Rendőrségről szóló törvény elfogadásához a jelenlévő országgyűlési képviselők kétharmadának szavazata szüksége, az Rtv. módosítására szinte kizárólag olyan esetekben került sor, amikor az a Rendőrség feladatkörének bővülése okán (pl. a büntetőeljárásban részt vevők, az igazságszolgáltatást segítők Védelmi Programjáról szóló 2001. évi LXXXV. törvény), avagy nemzetközi, Európai Uniós kötelezettségből eredően vált szükségessé. Az Alkotmánybíróság több határozata ugyancsak érintette az Rtv. egyes rendelkezéseit pl. 65/2003. (XII. 18.) AB határozat, 47/2003. (X. 27.) AB határozat, stb., ezek azonban szinte kizárólag egyes rendelkezések (pl. bűnmegelőzési ellenőrzés) megsemmisítését jelentették.

Az Rtv. lényeges tartalmi módosítására hatályba lépése óta első alkalommal 2007. első félévében került sor. A Rendőrségről szóló 1994. évi XXXIV. törvény módosításáról szóló 2007. évi XC. törvény 2008. január 1-jével lép hatályba. Az Rtv. e módosítása ugyanakkor - a politikai konszenzus eredményeképpen kialakult Független Rendészeti Panasztestület beiktatása, valamint a gumilövedék, mint tömegoszlató eszköz megszüntetése kivételével - kizárólag a Rendőrség és a Határőrség integrációjához szükséges rendelkezéseket tartalmazza.

Nyilvánvaló azonban, hogy az Rtv. módosítása rendészeti-szakmai szempontból nem halasztható tovább, hiszen számos rendelkezés ma már nem felel meg a kor kihívásainak.

Ennek megfelelően az Rtv.-t a következő főbb csomópontok mentén kell felülvizsgálni:

Az Rtv. VIII. Fejezete szerinti, a Rendőrség adatkezelésére vonatkozó szabályok elavultnak tekinthetők, hiszen ezek módosítására a törvény hatályba lépése óta nem került sor. A Fejezet teljes átszerkesztést igényel, és egyértelművé kell tenni, hogy mely szabályok általánosak, melyek vonatkoznak a bűnügyi adatkezelésre és melyek a közigazgatási adatkezelésre. Az adatátadás szabályait, attól függően, hogy milyen szervtípusnak (rendészeti, közigazgatási szerv, vagy magánjogi fél) kerül az adat továbbításra, teljesen át kell dolgozni.

Egyrészt egyes rendelkezések a jelenlegi életviszonyoknak, valamint a technológia fejlődésének (DNS adatok kezelése) nem megfelelő szabályokat tartalmaznak, nem elég részletesek, másrészt egyes rendelkezések olyan általánosak, hogy az az adatvédelmi jog terén bekövetkezett fejlődés által megkívánt szabályozásnak nem felel meg, kifejezetten a jogbiztonság ellen hat. Át kell alakítani a külföldre történő adattovábbítás szabályait, tekintettel az európai uniós tagságra valamint arra, hogy az Rtv. elfogadása után csatlakoztunk az Európa Tanács Adatvédelmi Kiegészítő Jegyzőkönyvéhez, amely a harmadik országok részére történő adattovábbítás szabályait rendezi.

A Rendőrség adatkezelésére vonatkozó szabályok felülvizsgálata során meg kellett fontolni azt, hogy a jelenlegi kétharmados törvényben való szabályozás megszüntetésre kerüljön-e és egy külön rendészeti adatkezelési törvény szabályozza a tárgykört. E törvény hatálya nem a Rendőrségre, mint intézményre, hanem a rendészeti adatkezelési tevékenységre terjedt volna ki, függetlenül attól, hogy azt mely arra felhatalmazott rendészeti szerv végzi (ez jelenleg a Rendőrség mellett a VPOP érintettségét jelenti). Ez azzal az előnnyel járt volna, hogy e törvény módosítása nem igényelt volna minősített többséget, így módosítására a szakmai igényeknek megfelelően kerülhetett volna sor. Ez azért is indokolt, mert az Európai Unióban jelenleg van kidolgozás alatt a bel- és igazságügyi együttműködés során kezelt személyes adatok védelmét szabályozó kerethatározat. Ennek végleges tartalmában és hatályában ma még a tagállamok között nincs egyetértés, így az elfogadására kitűzött ez év végi határidő teljesítése is kérdéses. Ezért a megalkotandó új rendészeti-adatvédelmi szabályozás közeljövőben történő módosításának szükségessége nem zárható ki.

Ugyanakkor az Alkotmány 40/A. §-a (4) bekezdésének rendelkezése szerint a rendőrségről szóló törvény elfogadásához a jelenlévő országgyűlési képviselők kétharmadának szavazata szükséges. A minősített többség követelményének alkotmánybírósági értelmezése alapján az Országgyűlés az Rtv. elfogadásával eldöntötte, hogy a rendőrségre vonatkozó rendelkezések közül melyeket kíván minősített többséggel szabályozni. Ebből a döntésből fakadóan a törvény rendelkezéseit az Országgyűlés a jövőben - sem tételes, sem a törvény rendelkezéseivel ellentétes törvény alkotásával megvalósuló burkolt formában - nem módosíthatja egyszerű többséggel. Nincs alkotmányos akadálya ugyanakkor annak, hogy a rendőrségről szóló kétharmados törvény szabályozási mélységét az Országgyűlés - minősített többséggel - a korábbinál szűkebb körben határozza meg, ezzel pedig lehetőséget teremtsen arra, hogy egyszerű többséggel elfogadandó törvényben szabályozzon a jogalkotó egyes kérdéseket.

Nem kerülhető meg annak rögzítése, hogy az Alkotmány a Rendőrségről szóló törvény megalkotásához írja elő a minősített többséget, a Rendőrség alaptevékenységéhez kapcsolódó adatkezelésre vonatkozó szabályok külön törvényben való elhelyezése alkotmányos szempontból komoly aggályokat vethet fel. Mindezekre figyelemmel a Kormánykabinet 2007. július 27-i ülésén úgy döntött, hogy a Rendőrség adatkezelésére vonatkozó szabályozás továbbra is az Rtv. részeként kerüljön szabályozásra.

Az Rtv. módosításának előkészítése során szükséges volt megvizsgálni azt is, hogy az Rtv. megtisztításra kerüljön-e azoktól a feladatoktól, amelyek a törvény hatálybalépését követően külön törvényekben részletesen szabályozásra kerültek (ilyen például személyek és tárgyak felkutatására, körözésére vonatkozó rendelkezések, mert ennek részletszabályait tartalmazza a személy- és tárgykörözésről szóló 2001. évi XVIII. törvény, vagy a tanúvédelemmel kapcsolatos egyes szabályok, amelyeket a 2001. évi LXXXV. törvény tartalmaz stb.). E rendelkezések Rtv.-ben tartására semmilyen szakmai indok nem hozható fel, erre figyelemmel e rendelkezések elhagyásra kerülnek az Rtv.-ből, és ezzel egy időben az érintett „szakági” törvények is módosításra kerülnek.

Az Rtv. 2007. évi I. féléves módosítása keretében már felmerült az Rtv. intézkedést foganatosító rendőr azonosításával kapcsolatos szabályainak felülvizsgálata. Az Rtv. I. féléves módosítása során a politikai pártok között az a megegyezés született, hogy e kérdést az Rtv. 2007. év II. féléves módosítása során kell rendezni, ezt a törvény tartalmazza.

Tartalmilag a rendelkezésnek arra kell irányulnia, hogy a rendőri intézkedések, eljárások során minden esetben kétséget kizáróan azonosítani lehessen az eljáró rendőrt, ennek ugyanakkor nem lehet olyan hatása, hogy az intézkedést akadályozza.

Indokolt továbbá az Rtv. kép- és hangfelvétel készítésére vonatkozó szabályainak felülvizsgálata. Az adatvédelmi biztos az elmúlt években több alkalommal is javaslatot tett a tárgybeli rendelkezések pontosítására, különösen a rögzített kép- és hangfelvételek megőrzési idejének alkotmányos követelményeket kielégítő szabályozására. E szabályozás kialakítása során az Alkotmánybíróság 36/2005. (X. 5.) AB határozatában megállapítottakat veszi alapul a törvény, és megfelelő garanciális szabályokat alakít ki.

A törvény tartalmazza továbbá a rendőrség által, egyes események kapcsán lezárható területek alkotmányos garanciákkal ellátott szabályozását, amely arra irányul, hogy a lezárást elrendelő rendőri szerv vezetője - függetlenül az előzetesen meghatározott időtartamtól - ötnaponként felülvizsgálja és annak tartalmáról a vezetőt tájékoztatja. Ha az intézkedés időtartama a tizenöt napot meghaladja, az intézkedést az országos rendőrfőkapitány vizsgálja felül. Ha az intézkedés időtartama a harminc napot meghaladja, az intézkedést az országos rendőrfőkapitány legalább harminc naponként felülvizsgálja. Ezek a döntések közigazgatási hatósági döntésnek minősülnek, amelyet ellen a közigazgatási hatósági eljárásról és szolgáltatásról szóló törvény szerinti jogorvoslatnak van helye.

Ezt a rendelkezést egyébként a gyülekezésről szóló 1989. évi III. törvény 2007. évi I. féléves törvény is tartalmazta.

Ugyanakkor a törvény nem tartalmazza az Rtv. titkos információgyűjtésre vonatkozó rendelkezéseinek módosítását, amely az Alkotmánybíróság 2/2007. (I. 24.) AB határozata okán vált szükségessé. Ennek oka, hogy a titkos információgyűjtés szabályairól külön törvény szól.

-----STARTING---POINT---RESZLETES---

Az 1. §-hoz

A törvény a jogalkalmazás egységessége, valamint a megfelelő jogi terminológia használata érdekében kiegészíti az Rtv. a rendőr intézkedési kötelezettségére vonatkozó rendelkezését azzal, hogy meghatározza, mely konkrét esetekben - közbiztonságot, a közrendet vagy az államhatár rendjét sértő vagy veszélyeztető tény vagy körülmény, cselekmény észlelése, arról való tudomásszerzés esetén - köteles a rendőr intézkedni, illetve intézkedést kezdeményezni.

A 2. §-hoz

A Rendőrségnél alkalmazható kényszerítő eszközöket és az azokkal kapcsolatos alapvető szabályokat a hatályos törvény VI. Fejezete határozza meg. A törvény kormányt hatalmazza fel a kényszerítő eszköz rendszeresítésének szabályozására, és a minisztert hatalmazza fel, hogy megállapítsa, hogy a kényszerítő eszközök mely típusát, fajtáját lehet alkalmazni, illetve arra is, hogy a rendszeresítéssel kapcsolatos részletes szabályokat állapítsa meg.

A törvény meghatározza az alkalmazás és a használat korlátait, e szerint csak olyan kényszerítő eszköz alkalmazható vagy használható, amely szabályszerű alkalmazása a törvényes intézkedés céljának elérésére alkalmas. E garanciális szabály rögzítése mellett a törvény érintetlenül hagyja azt a hatályos rendelkezést, amely szerint a kényszerítő eszköz alkalmazásának az egészségvédelem szempontjaira is tekintettel kell lennie. E szabályok figyelembevételével kerülhet sor az alkalmazás és a használat szabályainak megállapítására.

A 3. §-hoz

A törvény módosítja a rendőri intézkedés során a rendőr azonosítására vonatkozó rendelkezéseket. A módosítást indokolja, hogy a hatályos szabályozás nem támaszt megfelelő követelményt az intézkedést foganatosító rendőr azonosításával szemben. Ennek megfelelően tartalmilag a rendelkezés arra irányul, hogy a rendőri intézkedések, eljárások során minden esetben kétséget kizáróan azonosítani lehessen az eljáró rendőrt. Ennek ugyanakkor nem lehet olyan hatása, hogy az intézkedést akadályozza.

A rendőrt intézkedése során vagy az egyenruhája és azon elhelyezett azonosító jelvénye, vagy szolgálati igazolványa és azonosító jelvénye minden esetben igazolja.

A törvény úgy rendelkezik, hogy a rendőr az intézkedés megkezdése előtt, minden esetben köteles nevét, rendőri mivoltát, szolgálati helyét, az intézkedés tényét és célját szóban közölni. Ez alól egyetlen eset kivétel, nevezetesen, ha ez a rendőri intézkedés eredményességét veszélyezteti, mert pl. azonnali beavatkozás, fellépés szükséges. Ebben az esetben az intézkedés befejezésekor kell az igazolására szolgáló lépéseket megtenni. Ugyancsak köteles az intézkedés alá vont személyt tájékoztatni a törvény szerinti panasz lehetőségéről.

Az egyenruhát viselő rendőr köteles azonosító számát ruházatán jól látható helyen feltüntetni abban az esetben, ha azonosító jelvénye nem látható, vagy azt nem viseli.

A 4. §-hoz

A törvény továbbá erősíti a rendőri intézkedéssel összefüggésben érintett más személyek jogait, hiszen úgy rendelkezik, hogy a segítő által a segítségnyújtással közvetlen összefüggésben okozott kár mellett a keletkezett költséget is a Rendőrség terhére kell megállapítani.

A törvény úgy rendelkezik továbbá, hogy a Rendőrség a segítőnek a segítség igénybevételével közvetlen összefüggésben keletkezett, más forrásból meg nem térülő kárát - az elmaradt haszon kivételével - továbbá a segítségnyújtással összefüggésben keletkezett költségeit megtéríti.

Az 5. §-hoz

A törvény az alkotmányos garanciáknak megfelelően rögzíti az igazoltatás szabályait. A törvény a hatályos szabályozástól eltérően konkrétan meghatározza tehát, hogy a személyazonosság megállapítására mely esetekben kerülhet sor (közrend, közbiztonság védelme érdekében, bűnmegelőzési vagy bűnüldözési célból, közlekedésrendészeti ellenőrzés során, az igazoltatott vagy más személy jogainak védelme érdekében).

A törvény a hatályos szabályozással azonos módon tartalmazza, hogy az igazoltatott személy köteles a személyazonosító adatait hitelt érdemlően igazolni. A törvény ugyanakkor részletes szabályozást tartalmaz arra nézve, hogy a személyazonosságot - a személyazonosító igazolványon túl - minden olyan hatósági igazolvány igazolja, amely tartalmazza a személyazonosításhoz szükséges adatokat. Garanciális szabályként rögzíti a törvény azt is, hogy az igazoltatott kizárólag ezen okmányok egyikének bemutatására kötelezhető.

A törvény nem változtat azon a rendelkezésen, hogy a rendőr más jelen lévő ismert személyazonosságú személy közlését is elfogadhatja igazolásként.

A törvény egyértelművé teszi azt is, hogy az igazoltatott adatai abban az esetben kerülhetnek rögzítésre, ha ez további intézkedéshez, eljáráshoz szükséges, vagy egyéb körülmények ezt indokolják. Részletesen meghatározásra kerül a rögzíthető adatok köre is, amelyek az igazoltatott személyazonosító adatai, az igazolvány sorozata és száma, valamint az igazoltatás helye, ideje és oka lehetnek.

A törvény a hatályos szabályozáshoz hasonlóan rögzíti, hogy a személyazonosság igazolásának megtagadása esetén az igazoltatott a személyazonosság megállapítása céljából feltartóztatható, amennyiben a személyazonosságát nem sikerül megállapítani, elő is állítható. Új garanciális szabályt jelent azonban a törvénynek az a rendelkezése, amely szerint az igazoltatottól - a személyazonossága megállapítása céljából - ha a személyazonosság megállapítása más módon nem biztosítható, ujjnyomat vehető, fényképfelvétel készíthető, továbbá a külső testi jegyek észlelés és mérés alapján rögzíthetők.

A törvény garanciális szabályként rögzíti, hogy az igazoltatás sikertelensége esetén foganatosított előállítás csak a személyazonosság megállapításáig tarthat.

A törvény azt az adatvédelmi garanciális szabályt is rögzíti, amely szerint az igazoltatás során felvett személyes adatokat - kivéve, ha ezek büntető- vagy szabálysértési eljárásban kerülnek felhasználásra - az intézkedés befejezését követő 180. napon meg kell semmisíteni.

A 6. §-hoz

A törvény pontosítja az Rtv. 33. §-a (1) bekezdésének d) pontját, amely szerint az illetékes hatóság elé állítható az is, aki ideiglenes kiadatási letartóztatásból, kiadatási letartóztatásból, ideiglenes átadási letartóztatásból, átadási letartóztatásból megszökött, illetve a lakhelyelhagyási tilalom, a házi őrizet, valamint a távoltartás szabályait megszegte. E jogintézmények bevezetése óta az Rtv. nem került módosításra, így a törvény a szükséges jogszabályi változásokat vezeti át.

A 7. §-hoz

A törvény az Rtv. kép- és hangfelvétel készítésére vonatkozó szabályait az Alkotmánybíróság 36/2005. (X. 5.) AB határozatában megállapítottakat alapul véve szabályozza újra. A törvény különösen a rögzített képfelvétel, hangfelvétel, kép- és hangfelvétel (továbbiakban: felvétel) megőrzési idejének alkotmányos követelményeket kielégítő szabályozására törekszik.

Ennek megfelelően a képfelvevő elhelyezésére három esetkörben kerülhet sor.

1. A Rendőrség a rendőri intézkedéssel, illetve az ellátott szolgálati feladattal összefüggésben az intézkedéssel érintett személyről, a környezetéről, illetőleg a rendőri intézkedés szempontjából lényeges körülményről, tárgyról felvételt készíthet.

2. A Rendőrség közterületen, ahol az közbiztonsági, bűnmegelőzési, illetve bűnüldözési célból igazolhatóan szükséges, bárki számára nyilvánvalóan észlelhető módon képfelvevőt helyezhet el, és felvételt készíthet.

E körben a törvény tartalmazza azt a garanciális rendelkezést, amely biztosítja, hogy az állampolgárok számára egyértelműen meghatározott és nyilvános legyen, hogy hol kerül képfelvevő elhelyezésre. Eszerint a közterületen elhelyezett képfelvevő szükségességéről, a képfelvevővel megfigyelt közterület kijelöléséről az illetékes települési önkormányzat dönt. A kamerák beszerzéséhez és üzemeltetéséhez szükséges költségekben az illetékes rendőrkapitányság és az önkormányzat megállapodhat. További garanciális szabály, hogy a Rendőrség a képfelvevők elhelyezésére, a megfigyelt területre vonatkozó adatokat a központi szerv honlapján közzé teszi.

3. A törvény a személyek határátlépésére irányadó szabályok Közösségi Kódexének (Schengeni határ-ellenőrzési kódex) létrehozásáról szóló európai parlamenti és tanácsi rendelet (Közösségi Kódex) 12. cikkének (4) bekezdésével összhangban - amely szerint a határőrizet technikai eszköz alkalmazásával is végrehajtható - lehetővé teszi képfelvevő elhelyezését határátkelőhely őrzése, határforgalom ellenőrzése, valamint határátkelőhely rendjének fenntartása céljából is.

A törvény a felvétel, illetve az abban szereplő személyes adatok felhasználását pontosan meghatározott célokhoz köti. Ennek megfelelően rögzítésre kerül, hogy a felvétel, illetőleg az abban szereplő személyes adat csak a rögzítés helyszínén elkövetett bűncselekmény, szabálysértés vagy a közlekedés szabályainak megsértése miatt indult büntető-, szabálysértési vagy más hatósági eljárás során, körözött személy vagy tárgy azonosítása vagy a rendőri intézkedés jogszerűségének közigazgatási eljárásban történő vizsgálata céljából, illetve az érintett személy jogainak gyakorlása érdekében használható fel.

A törvény részletes rendelkezéseket tartalmaz arról, hogy a felvételek megőrzési ideje hogyan alakul.

Eszerint a rendőri intézkedésről készített képfelvételt a rögzítést követő harminc nap elteltével, a közterületen rögzített képfelvételt a rögzítést követő öt munkanap elteltével, a határrendészeti tevékenység körében rögzített képfelvételt a rögzítést követő három munkanap elteltével törölni kell.

E szabályozás alól egyetlen kivételt enged a törvény, nevezetesen, ha a szabálysértési vagy büntetőeljárás megindításához és lefolytatásához szükséges adatok és információk biztosítása céljából szükséges, úgy a közterületen, illetve a határrendészeti tevékenység keretében rögzített adatok kezelésének határideje legfeljebb harminc napig meghosszabbítható. Ha ezen időtartamon belül nem indul olyan szabálysértési vagy büntetőeljárás, amelyben a felvételek felhasználhatók, az adatokat haladéktalanul törölni kell.

A 8. §-hoz

A törvény a személyes adatok védelmére vonatkozó alkotmányos követelményekkel összhangban rögzíti, hogy rögzített felvétel - kérelemre - mely szerveknek adható át.

Az Alkotmány értelmében mindenkit megillet a magántitok és a személyes adatok védelméhez való jog. Erre figyelemmel a törvény a Rendőrség számára kötelezettségként írja elő azon intézkedések megtételét, amelyek garantálják ezen alapvető jogok sérthetetlenségét.

A törvény lehetőséget biztosít arra, hogy az érintett kérésére, jogainak érvényesítése céljából a rögzített adatok - meghatározott célból - legfeljebb harminc napig tárolásra kerüljenek.

A 9. §-hoz

Pontosítást igényel a rendőr által - közlekedésrendészeti intézkedés során - a helyszínen elvehető engedélyek felsorolása. Ennek megfelelően pontosítja, illetve kiegészíti a törvény az Rtv. hatályos szabályozását a járművezetésre jogosító engedély (okmány), a jármű üzemben tartására vonatkozó hatósági engedély (okmány), a rakományhoz tartozó okmányok, valamint a jármű hatósági jelzés helyszíni elvételének lehetőségével.

A vezetői engedély, valamint a felsorolt további okmányok helyszíni elvételének fő indoka az „azonnali szankció”, amely komoly visszatartó erővel bír.

A jelenleg hatályos Rtv. lehetőséget teremt a helyszíni intézkedést végző rendőr számára, hogy megtiltsa a közúti forgalomban való részvételét annak a gépjárművezetőnek, aki a jármű biztonságos vezetésére képtelen állapota miatt a közlekedésbiztonságra veszélyt jelenthet. Figyelemmel arra, hogy az Rtv. a jármű további jogellenes használatának megtiltását az intézkedő rendőr mérlegelésétől teszi függővé, a gyakorlatban ezen intézkedés alkalmazására ritkán kerül sor.

A 10. §-hoz

A törvény rögzíti, hogy a miniszter jogosult az ideiglenes védelemben részesülő személyek kijelölésére. Ha azonban az ideiglenes védelem időtartama a harminc napot meghaladja, a Kormány dönt a védett személyek köréről. E szabályozással a törvény pótolja azt a jelenlegi hiányt, amely szerint döntő többségében a Köztársasági Őrezred által végzett, a külön jogszabály szerinti védett személyek védelmével kapcsolatos intézkedések nincsenek törvényi szinten szabályozva. Erre elsősorban azért van szükség, mert ezen intézkedések körében alapvető állampolgári jogok kerülnek, kerülhetnek korlátozásra.

Az Rtv. tartalmazza továbbá, hogy a Rendőrség egyes események kapcsán útvonalat, közterületet a forgalom elől elzárhat, a forgalmat korlátozhatja, valamint területet lezárhat, és megakadályozhatja, hogy oda bárki belépjen, vagy onnan távozzon, illetőleg az ott tartózkodókat távozásra kötelezheti. A törvény újonnan beiktatott rendelkezése kimondja, hogy ezen intézkedéseket az elrendelő rendőri szerv vezetője - függetlenül az előzetesen meghatározott időtartamtól - ötnaponként felülvizsgálja és annak tartalmáról a védett közintézményben elhelyezett szerv vezetőjét tájékoztatja. Ha az intézkedés időtartama a tizenöt napot meghaladja, az intézkedést az országos rendőrfőkapitány vizsgálja felül. Ha az intézkedés időtartama a harminc napot meghaladja, az intézkedést az országos rendőrfőkapitány legalább harminc naponként felülvizsgálja.

Az intézkedés indokoltságáról, tartalmának jogszerűségéről az országos rendőrfőkapitány három munkanapon belül határoz. Ezek a döntések közigazgatási hatósági döntésnek minősülnek, amely ellen a közigazgatási hatósági eljárásról és szolgáltatásról szóló törvény szerinti jogorvoslatnak van helye. A törvény előírja a határozat nyilvános közzétételét.

A 11. §-hoz

Az Rtv. útzár létesítésére vonatkozó rendelkezéseit is módosítja a törvény, amelynek keretében részletesebben kerülnek meghatározásra az útzár telepítésére okot adó körülmények. Az új szabályozás alapján a Rendőrség útzárat telepíthet a bűncselekmény elkövetésével megalapozottan gyanúsítható személy, valamint a bűncselekmény elkövetőjének elfogása, továbbá bizonyos létesítmények védelme érdekében. Bármilyen olyan építmény, technikai vagy más eszköz útzárként alkalmazható, amellyel a járművel menekülő személy feltartóztatható, illetve elfogható.

A törvény új jogintézményként szabályozza a megállásra kényszerítés jogintézményét, amelynek az az oka, hogy ezt a hatályos Rtv. nem tartalmazza. Eszerint a bűncselekmény elkövetésével megalapozottan gyanúsítható személy, valamint a bűncselekmény elkövetőjének elfogása érdekében - ha járművel menekül - a Rendőrség mások személyét és biztonságát nem veszélyeztetve a járművet követheti és megállásra kényszerítheti.

A 12. §-hoz

A törvény megteremti azokat a rendelkezéseket, amelyek a gyorsreagálású határvédelmi csapatok felállítására szolgáló eljárás bevezetéséről, valamint a 2007/2004/EK tanácsi rendeletnek ezen eljárás tekintetében történő módosításáról, és a kiküldött határőrök feladatai és hatáskörei szabályozásáról szóló, 2007. július 11-i 863/2007/EK európai parlamenti és tanácsi rendelet alkalmazásához szükségesek. Az uniós jogforrás lehetővé teszi külföldi határrendészeti feladatokat ellátó személyek Magyarország területén történő „bevetését”, ún. gyorsreagálású egységek keretében.

Erre figyelemmel a törvény megállapítja, hogy a külföldi szerv határrendészeti feladatokat ellátó tagja mely kényszerítő eszközöket alkalmazhatja, illetve az ország területén jogszerűtlenül tartózkodó személyt elfoghatja.

A 13. §-hoz

A büntetőeljárásról szóló 1998. évi XIX. törvény és más törvények módosításáról szóló törvény értelemszerűen nem tartalmazza az Rtv. titkos információgyűjtésre vonatkozó rendelkezéseit - amelyek 2008. január 1-jétől ugyancsak az országgyűlési képviselők minősített többségének szavazatát igénylik.

A 14. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. tv. (a továbbiakban: Avtv.) 2. §-ának 3. pontja meghatározza a bűnügyi személyes adat fogalmát. E fogalom a Rendőrség bűnüldöző tevékenységével összefüggésben alkalmazható, azonban a Rendőrség nem minden tevékenységéhez kapcsolódóan kezelhet bűnügyi adatot. Ezért célszerű a Rendőrség általános tevékenységéhez kapcsolódóan bevezetni a rendőrségi adatkezelés fogalmát (Rtv. 76. §). Az Avtv. 2. §-ának 8. pontja általánosságban meghatározza az adatkezelő fogalmát, ezt a Rendőrség tekintetében pontosítani kell, mivel a rendőri szerv - eltérően a privát szféra szereplőitől - nem saját elhatározásból, hanem csak a jogszabályok, illetőleg az azokon alapuló főkapitányi utasítás alapján hozhat döntéseket a személyes adatok kezelése tekintetében.

A Rendőrség különböző jellegű feladatai (bűnüldözés, közbiztonság, közigazgatási eljárás) ellátása céljából történő személyes adatkezelésre egyrészt általános szabályokat (Rtv. 77. §), másrészt az egyes adatkezelési célokhoz kötődő speciális rendelkezéseket kell megállapítani. Meg kell határozni továbbá azokat az alkotmányos célokat, amelyek megalapozzák a rendőri szervek adatkezelési jogát. Ezek egyrészt a Rendőrség alapfeladataihoz kötődnek, másrészt az állampolgárok alapvető jogainak védelmét szolgálják.

A Rendőrség egyrészt adatállományban, másrészt egyedi ügyekhez kapcsolódóan kezel személyes adatokat. A törvény nem kívánja a Rendőrség szervezetén belül meghatározni az adatkezelésre jogosult szerveket, hanem erre a központi adatállomány tekintetében az országos rendőr-főkapitányt, területi és helyi szinten pedig az illetékes rendőrfőkapitányt, illetőleg helyi vezetőt hatalmazza fel (Rtv. 78. §).

A törvény az Rtv. 79-80. §-ában a rendőrségi adatkezelő szerv vezetőjének felelősségeként nevesíti az alapvető adatvédelmi és adatbiztonsági követelmények érvényesítését. Az egyes adatvédelmi jogok érvényesítése tekintetében speciális szabályokat tartalmaz, figyelemmel a rendőrségi tevékenység specialitására. Így a bűnüldözési célból kezelt személyes adatok helyesbítésének és törlésének módját úgy határozza meg, hogy az eredeti adat a megőrzési határidő lejártáig felismerhető legyen, tekintettel arra, hogy a büntetőeljárás során a korábbi adatok megismerésére jogszerűen szükség lehet. A hozzáférési, helyesbítési és törlési jog gyakorlásának korlátozását a törvény írásbeli indokoláshoz köti, és kihangsúlyozza a jogorvoslat lehetőségét.

A törvény az Rtv. 81-84. §-aiban meghatározza, hogy a Rendőrség általánosságban milyen személyes adatokat kezelhet, valamint a különleges adatok tekintetében a feladatkörhöz kapcsolódó korlátozó rendelkezéseket tartalmaz.

A hatályos szabályozás szerint a Rendőrség bármilyen szervtől, bármilyen adatot bekérhet. Ez a rendelkezés nem felel meg a célhoz kötöttség követelményének, mert a Rendőrség adatátvételi joga sem lehet korlátlan. Ezért a törvény meghatározza, hogy a Rendőrség az általa kezelhető adatokat mely forrásokból gyűjti, illetőleg mely nyilvántartásokból vehet át adatokat. A rendőrségi feladatokhoz kapcsolódó speciális rendelkezés a rendőrségi adatkérés alapján az általános munkarend korlátaitól független, valamint a hiányos és töredékadatokra történő adatszolgáltatási kötelezettség, amely azonban csak bizonyos közigazgatási nyilvántartásokra vonatkozik.

A hatályos szabályozás nem tartalmaz rendelkezéseket a rendőrségi adatok statisztikai célú felhasználásának lehetőségére. A Rendőrség tevékenysége átláthatóságának egyik eszközét a reális és valós statisztikai adatok biztosítják. Ezért elengedhetetlen, hogy a Rendőrség erre felhatalmazott szerve megfelelő korlátok és biztosítékok mellett felhatalmazást kapjon a rendőrségi statisztika készítésére (Rtv. 85. §). A bűnüldözés és a bűnmegelőzés eszközeinek és módszereinek kialakítása során meghatározó jelentősége van a tudományos kutatások eredményeinek, ugyanakkor e kutatásokat az arra felhatalmazottak bizonyos esetekben (pl. viktimológiai kutatás) csak személyes adatok felhasználásával tudják elvégezni. Ezért indokolt a törvényben a tudományos kutatás céljából történő adatfelhasználás kereteit is meghatározni.

Az Európai Unióhoz történő csatlakozás következtében eltérő nemzetközi követelmények vonatkoznak az Európai Unión belüli és a harmadik országok részére történő adattovábbítás tekintetében. Az Európai Unión belüli adattovábbítás jogalapját az uniós jog vagy nemzetközi szerződés biztosítja egyéb feltételek fennállásának vizsgálata nélkül. Ugyanakkor az Unión belüli bizalom fenntartása érdekében garantálni kell, hogy csak helyes és időszerű adatok kerüljenek átadásra. A harmadik országok részére azonban - figyelemmel az Európa Tanács 181. Egyezményében foglaltakra - csak akkor továbbítható rendőrségi adat, ha a szóban forgó ország a személyes adatok megfelelő védelmét biztosítja. A megfelelő védelem pedig az adatátadásra vonatkozó nemzetközi szerződésben foglalt részletes garanciákon alapulhat, amely megfelelőségének megállapítására vitatott esetben az adatvédelmi biztos jogosult. Ennek megfelelő szabályozással egészíti ki a törvény az Rtv. 86-87. §-ait.

A rendőrségi adatok továbbítását - elsősorban adatvédelmi ellenőrzési célból - nyomon kell tudni követni. Ezért a rendőrségi adatkezelőnek - a beiktatott új 88. § alapján - az általa továbbított adatokról adattovábbítási nyilvántartást kell vezetnie. Mivel e nyilvántartás is személyes adatokat tartalmaz, meg kell határozni, hogy abból kinek szolgáltatható adat. Ez elsősorban az adatvédelmi biztos, illetőleg az adatkezelési tevékenység ellenőrzésére jogosult szervek és személyek.

A Rendőrség bűnügyi adatkezelésének szabályozása alapvetően a személyes adatoknak a rendőri ágazatban történő felhasználásának szabályozásáról szóló Európa Tanács R (87) 15. sz. Ajánláson alapul. Az Ajánlás meghatározza, hogy a bűnüldözési célból gyűjtött személyes adatok csak e célból használhatók fel, és a kezelt adatok körét azokra az adatokra kell korlátozni, amelyek szükségesek tényleges veszély elhárításához, illetőleg meghatározott bűncselekmények megelőzéséhez és felderítéséhez. A bűnüldözési adatkezelés során a faji eredetre, vallási meggyőződésre, szexuális magatartásra és politikai véleményre utaló különleges adatok kezelését a lehető legszűkebb körre kell korlátozni. Ezeknek az adatoknak a kezelése alkotmányosan csak abban az esetben indokolható, ha az adat ismerete a bűncselekmény tényállási eleméhez tartozik (pl. szexuális bűncselekmények). A Rendőrség bűnüldözési feladatai ellátása során a személyi azonosítót és az adóazonosító jelet kezelheti, e tekintetben a hatályos szabályozáshoz képest nincs tartalmi változtatás.

A törvény tartalmazza, hogy a Rendőrség mely adatállományok tekintetében adatkezelő. Ezek az adatállományok a törvény szerint kifejezetten a bűnüldözési célú adatokat tartalmazó adatállományokra vonatkoznak, egyéb pl. a bűnügyi nyilvántartást tartalmazó adatállomány tekintetében az adatkezelő a bűnügyi nyilvántartásról és a hatósági erkölcsi bizonyítványról szóló 1999. évi LXXXV. törvény alapján nem a Rendőrség, hanem a Kormány által kijelölt központi hivatal.

Az Európai Uniónak a személyes adatoknak az elektronikus feldolgozás során történő védelméről szóló 95/86. sz. Irányelve szerint bűnügyi adatot csak állami szerv dolgozhat fel, ezért a bűnügyi adatállományok tekintetében az adatfeldolgozó szervezetek körét korlátozni kell az államigazgatási szervekre (Rtv. 91/A. §).

A törvénnyel beiktatott 91/B. § meghatározza, hogy az érintett adatvédelmi jogai (tájékoztatás, helyesbítés, törlés) csak bűnüldözési illetőleg mások jogainak védelme érdekében korlátozhatók, amely korlátozást írásban meg kell indokolni. Az indokolás csak törvényben meghatározott esetekben mellőzhető.

A törvény (Rtv. 91/C. §) felhatalmazza a Rendőrséget arra, hogy bűnüldözési célból más nyilvántartásokból átvehesse azokat az adatokat, amelyek kezelésére törvény alapján jogosult, és külön kiemeli a bűnügyi nyilvántartásból történő adatátvételi jogot (mivel a törvény szerint az adatállomány egésze tekintetében nem a Rendőrség az adatkezelő). A Rendőrség, mint bűnüldöző szerv speciális adatátvételi lehetősége, az un. jelzéselhelyezés, amelynek alapján a Rendőrség arra lesz jogosult, hogy egyes, a törvényben tételesen meghatározott adatállományokból az általa meghatározott egyedi adatokat érintően az érintett feltartóztatását (pl. határrendészeti nyilvántartás alapján), vagy változás esetén (pl. lakcímváltozás) tájékoztatást kapjon az adatkezelőtől.

A törvény az Rtv. 91/D-91/E. §-aiban meghatározza a rendőrségi adatállományokba betekintési joggal rendelkezők körét. Részletes szabályokat tartalmaz a rendőrségi adatok továbbítása tekintetében. Kiemelendő, hogy a törvény a Rendőrségen belüli adattovábbítást is korlátokhoz köti. A más szervek, illetőleg magánszemélyek, és más jogi személyek részére történő adattovábbítás lehetőségét a törvény az adattovábbítás céljához kapcsolódóan határozza meg, amelynek a bűnüldözés, a bűnmegelőzés, a büntetés-végrehajtás területén belül kell maradnia. Kivételesen a törvény lehetőséget biztosít közvetlen veszély elhárítása, valamint az érintett érdekében, hozzájárulásával történő adattovábbításra.

A törvény az Európai Unión belüli adattovábbításra a hazai szabályok alkalmazását rendeli, míg a harmadik országok részére történő adattovábbítás tekintetében konkretizálja az adattovábbítási célt. A törvény általános követelményként - beleértve a külföldi adatigénylést is - határozza meg, hogy bűnüldözési adat továbbítását az adatkérés céljának és indokának meghatározásával csak írásban lehet kérni. A törvény az adatállományok összekapcsolása tekintetében a korábbi szabályokhoz képest változást nem tartalmaz.

A törvény (Rtv. 91/I. §) - figyelemmel az Európa Tanács Ajánlásában foglaltakra - előírja a rendőrségi adatállományban tárolt adatok időszerűségének rendszeres évenkénti felülvizsgálatát, amelynek eredményeként a már nem tárolható adatokat törölni kell, amennyiben ez nem lehetséges, ahhoz helyesbítő megjegyzést kell fűzni.

A törvény az Rtv. 91/J. §-ában a rendészeti adatkezelés körében új adatbázis létrehozásának lehetőségét biztosítja a sportpályák látogatásától eltiltott vagy onnan kitiltott személyek nyilvántartása tekintetében. E szabályozás az Európai Unió 2002/348/IB tanácsi határozatának végrehajtását szolgálja, amely a labdarúgó mérkőzésekkel kapcsolatosan az erőszak és a rendzavarás megelőzése és ellenőrzése érdekében szükséges nemzetközi rendőrségi együttműködésre vonatkozóan tartalmaz rendelkezéseket. A határozat nemzetközi adatcsere lehetőségét írja elő, amely végrehajtásának szolgál alapul az új adatbázis.

A törvény az Rtv. 91/K-91/P. §-aiban a határrendészeti adatkezelés és a közlekedési adatkezelés szabályai tekintetében a hatályos szabályozáshoz képest jelentős változást nem tartalmaz. A törvény szerint abban az esetben, ha a törvényben meghatározott nyilvántartások üzemzavar következtében elektronikus úton nem érhetőek el, akkor a Rendőrség technikai másolat készítésére és alkalmazására jogosult. Garanciális szabályként rögzíti a törvény, hogy a technikai másolat csak az üzemzavar elhárításának időtartamáig, legfeljebb hat óra időtartamig tárolható. A Rendőrség ezen időtartam leteltét követően köteles a technikai másolatot megsemmisíteni, a technikai másolat készítésének tényét dokumentálni, és a technikai másolat napló adatait az üzemzavar elhárítását követő négy órán belül a központi nyilvántartást vezető szervnek átadni.

A törvény az Rtv. 91/Q-91/R. §-aiban rendelkezik a Rendőrség közigazgatási adatkezelésének szabályairól. A törvény a közigazgatási adatkezelés körében csak azokra az adatkezelésekre terjed ki, amelyekre vonatkozó szabályokat egyéb, a tevékenységre vonatkozó törvények nem tartalmazzák. A törvény a közigazgatási adatkezelés tekintetében az adattovábbítás lehetőségét a bűnüldözési célú adatkezeléshez képest tágabban határozza meg és lehetővé teszi adatok továbbítását azoknak a magánszemélyeknek, jogi személyeknek is, akik az adat felhasználásához fűződő jogukat vagy jogos érdeküket igazolják.

A 15. §-hoz

E rendelkezés azokat a tárgyköröket tartalmazza, amelyeket kormány- illetve miniszteri rendeletben kell szabályozni. Az Rtv. 100. §-ának és 101. §-ának módosítása e rendeletek megalkotásához szükséges felhatalmazásokat tartalmazza.

A törvény - a Rendőrség és a Határőrség integrációjára figyelemmel - kiegészíti az Rtv. 101. §-a (1) bekezdésének e) pontját, amely szerint miniszteri rendelettel kell gondoskodni a határrendészeti feladatok meghatározásáról is. Ugyancsak rendeleti szintű jogszabályban kell meghatározni a kényszerítő eszközök típusát, fajtáját, az alkalmazására vonatkozó szakmai követelményeket és eljárási szabályokat, valamint a rendőrségi adatok kezelésére jogosult szervek feladatait, valamint az adatok kezelésének és feldolgozásának technikai szabályait, valamint a bűnüldözési adatok helyessége, megbízhatósága és felhasználhatósága jelölésének módját.

A 16. §-hoz

A törvény által az Rtv.-be beépített egyes rendelkezések az Európai Unió jogának való megfelelést hajtják végre. Ennek megfelelően a törvény az Rtv.-t. jogharmonizációs záradékkal egészíti ki.

-----STARTING---POINT---VEGE---

A 17. §-hoz

A törvény a hatályba lépés napját 2007. december 31-ében állapítja meg, egyben - a deregulációs szabályoknak megfelelően - rendelkezik arról is, hogy a törvény a harmincötödik napon, valamint a Rendőrségről szóló 1994. évi XXXIV. törvény módosításáról szóló 2007. évi XC. törvény megfelelő §-ai a hatályba lépést követő harmincadik napon hatályukat vesztik.

Tekintettel arra, hogy a személyek és tárgyak felkutatására, körözésére vonatkozó rendelkezések részletszabályait a személy- és tárgykörözésről szóló 2001. évi XVIII. törvény tartalmazza, e rendelkezés Rtv.-ben tartására semmilyen szakmai indok nem hozható fel, így e rendelkezések elhagyásra kerülnek az Rtv.-ből. Ezzel egy időben a „szakági” törvény is módosításra kerül.

Figyelemmel arra, hogy a törvény érinti a Rendőrségről szóló 1994. évi XXXIV. törvény módosításáról szóló 2007. évi XC. törvény egyes rendelkezéseit, így a törvény egyes rendelkezések tekintetében úgy rendelkezik, hogy azok 2008. január 1-jén nem lépnek hatályba.

A törvény a Magyar Köztársaság Alkotmányáról szóló 1949. évi XX. törvény módosításáról szóló 2007. évi LXXXVIII. törvény 1. §-ának (2) bekezdésére, továbbá a Rendőrségről szóló 1994. évi XXXIV. törvény módosításáról szóló 2007. évi XC. törvény 1. §-ára, valamint 5. §-a (1) bekezdésének g) pontjára figyelemmel az idejétmúlt „belső rend” fogalom helyett bevezeti a közérthetőbb „közrend” fogalmat.

A 18. §-hoz

A törvény módosítja a személy- és tárgykörözésről szóló 2001. évi XVIII. törvényt annak megfelelően, hogy az Rtv.-ből kikerülnek a személyek és tárgyak felkutatására, körözésére vonatkozó rendelkezések.

A 19. §-hoz

Kiegészítésre kerül a személy- és vagyonvédelmi, valamint magánnyomozói tevékenység szabályairól szóló 2005. évi CXXXIII. törvény, amellyel megerősítésre kerül, hogy hatósági engedély nélkül a fenti tevékenység nem végezhető.

A 20. §-hoz

A törvény egyes rendelkezései az Európai Unió jogának való megfelelést szolgálják. Ennek megfelelően tartalmazza a törvény jogharmonizációs záradéka, hogy az érintett rendelkezések pontosan mely európai uniós normának való megfelelést szolgálják.