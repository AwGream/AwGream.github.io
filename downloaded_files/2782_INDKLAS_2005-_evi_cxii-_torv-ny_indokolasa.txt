2005. évi CXII. törvény indokolása

a számvitelről és a könyvvizsgálói tevékenységről szóló törvények módosításáról

-----STARTING---POINT---ALTALANOS--- 

-----STARTING---POINT---RESZLETES---

I. Fejezet

A számvitelről szóló 2000. évi C. törvény módosítása

A számvitelről szóló 2000. évi C. törvény módosítása elsősorban egyszerűsítési, illetve versenyképességet növelő célokat szolgál. A módosítás révén csökkennek a törvény hatálya alá tartozó vállalkozások adminisztrációs kötelezettségei, illetve javulnak a nemzetközi piacokon való közvetlen gazdasági részvétel működési feltételei.

A törvény néhány további egyéb pontosító, kiegészítő rendelkezést is tartalmaz, amelyek elsősorban a gyakorlati alkalmazás során felmerült kérdések, felvetések megválaszolását, egyértelmű rendezését segítik.

A módosítások - a közigazgatási hatósági eljárás és szolgáltatás általános szabályairól szóló 2004. évi CXL. törvénnyel (a továbbiakban: Ket.) kapcsolatos előírások kivételével - 2006. január 1-jén lépnek hatályba azzal, hogy az új rendelkezések döntő részét már a 2005. évi beszámoló elkészítésénél is lehet alkalmazni.

Részletes indokolás

Az 1. §-hoz

Az üzleti vagy cégérték nemzetközi megítélése, számviteli bemutatása, illetve elszámolása az elmúlt időszakban jelentős változáson ment keresztül. E változásokhoz való folyamatos igazodás indokolja az üzleti vagy cégérték hazai szabályozásának ismételt módosítását.

A törvény - összhangban a nemzetközi számviteli standardokkal - üzleti vagy cégértékként csak a megvásárolt társaság eszközei és kötelezettségei piaci értékének figyelembe vételével meghatározott (számított) vételár-különbözet mutatható ki. Így a jövőben nem jelenhet meg üzleti vagy cégértékként például az a vételár-többlet, amely abból fakad, hogy a megvásárolt társaság eszközeinek könyv szerinti értéke jelentősen kisebb, mint azok piaci értéke.

Szintén fogalmi meghatározást pontosít a személyi jellegű egyéb kifizetések tartalmára vonatkozó módosítás. A törvény szerint a természetes személyek részére (nem munkabérként és nem vállalkozási díjként) fizetett, teljesített, elszámolt összegeket személyi jellegű egyéb kifizetésnek kell tekinteni, függetlenül attól, hogy az érintett természetes személy munkavállalói minőségében vagy egyéb más minőségében részesült a kifizetésben. A módosítást a kapcsolódó előírások törvényen belüli összhangjának megteremtése is indokolja.

A 2. §-hoz és 10. §-hoz

A devizában történő beszámolókészítés és könyvvezetés a hatályos előírások szerint csak a devizakülföldi társaságok, valamint a korábban ilyenként arra jogot szerzett társaságok számára megengedett, illetve kötelező. A törvény a devizában történő beszámolókészítés és könyvvezetés lehetőségét kiterjeszti minden olyan vállalkozóra, amelynél a tevékenység elsődleges gazdasági környezetének pénzneme a forinttól eltérő konvertibilis deviza, feltéve, hogy a bevételek, költségek és ráfordítások együttes összege, valamint a pénzügyi eszközök és kötelezettségek (ide nem értve a mérlegen kívüli tételeket) együttes összege - az előző és a tárgyévi üzleti évben külön-külön - legalább 75%-ban az adott devizában merül fel. Ha a vállalkozó él ezzel a lehetőséggel, az adott devizában történő könyvvezetésre vonatkozó döntését a létesítő okiratban rögzítenie kell. Amennyiben egy adott üzleti évben a feltételek nem teljesülnek, a vállalkozó nem élhet e lehetőséggel, éves beszámolóját, illetve könyveit forintban köteles elkészíteni, illetve vezetni.

A 3. §-hoz

A törvény hiánypótló rendelkezésként rögzíti (határozza meg egyértelműen) a befejezetlen, még ki nem számlázott szolgáltatások mérlegbeni bemutatásának helyét és tartalmát. A mérleg fordulónapján még ki nem számlázott, befejezetlen szolgáltatások értékét a mérlegben a befejezetlen termelés tételében indokolt kimutatni, az általános előírások szerint közvetlen önköltségen.

A 4. §-hoz

Az Európai Unióhoz történt csatlakozással átalakult a hazai támogatási rendszer, előtérbe kerültek az olyan támogatások, elsősorban a mezőgazdaság területén, amelyek lebonyolítására, folyósítására nem az állami adóhatóság közreműködésével, hanem - jogszabály felhatalmazása alapján - új intézményi keretek között kerül sor. Ezen új támogatási rendszer működését és a támogatott vállalkozásoknál az összemérés elvének érvényesülését segíti elő az a törvény, amely lehetővé teszi a jogszabály által meghatározott szervezettől az üzleti évhez kapcsolódóan - a mérlegkészítés időpontjáig - igényelt (járó) támogatás, juttatás bevételkénti (egyéb bevételkénti) elszámolását.

Az 5. §-hoz

A jelenleg hatályos számviteli törvényi előírás a használatbavételkor (a beszerzéskor) egy összegben költségként elszámolható eszközök (vagyoni értékű jogok, szellemi termékek, tárgyi eszközök) értékhatárát 50 ezer forintban állapítja meg. A törvény az 50 ezer forintos értékhatárt 100 ezer forintra módosítja. Ezen értékhatár 100 ezer forintra emelése az újonnan beszerzett eszközök tekintetében jelentős adminisztrációs tehercsökkenést eredményez.

A 6. §-hoz és 7. §-hoz

A törvény, összhangban az adókról, járulékokról szóló törvények módosításáról szóló 2005. évi XXVI. törvény számvitelt érintő módosításával, tovább csökkenti a kis- és középvállalkozások számviteli kötelezettségeit azzal, hogy az egyszerűsített éves beszámolót készítők (a számviteli törvény hatálya alá tartozó vállalkozók közel 98-99%-a) a kiegészítő mellékletben további adat- és információszolgáltatási kötelezettség alól mentesülnek.

A javasolt egyszerűsítések összeegyeztethetők az Európai Unió számviteli irányelveinek előírásaival, nem tartalmaznak azokkal ellentétes szabályokat.

A 8. §-hoz

2005. január 1-jétől, a 2005. évi üzleti évre vonatkozóan a nemzetközi számviteli standardok alkalmazásáról szóló 1606/2002/EK rendelet, illetve annak felhatalmazása alapján a számviteli törvény előírásai szerint a tőzsdei cégek kötelezően, míg a nem tőzsdei vállalkozások saját döntésüknek megfelelően az IAS-ek (IFRS-ek) szerint készítik (készíthetik) el összevont (konszolidált) éves beszámolójukat. Az IAS-ek (IFRS-ek) szerinti összevont (konszolidált) éves beszámolók egyértelmű megítélését segítik a javasolt, az összevont (konszolidált) éves beszámoló kiegészítő mellékletében bemutatandó adatok, információk.

A 9. §-hoz

A hatályos törvényi előírások nem tartalmaznak arra vonatkozóan konkrét rendelkezéseket, hogy az üzleti vagy cégérték beolvadáskori részleges vagy teljes megszüntetését a beolvasztó (az átvevő) társaságnál hogyan kell elszámolni. A törvény ezt pótolva egyértelművé teszi, hogy a beolvadás során megszüntetendő üzleti vagy cégértéket (annak meghatározott részét) a saját tőkével szemben kell kivezetni.

A 11. §-hoz

A Ket.-tel való összhang megteremtését szolgálja a könyvviteli szolgáltatást végzők nyilvántartásba vételi eljárásához kapcsolódóan az elektronikus ügyintézés kizárása, tekintettel arra, hogy a kérelem során benyújtandó dokumentumok döntő része hitelesen jelenleg csak papír alapon áll rendelkezésre, továbbá a nyilvántartásból törölt természetes személyek adatai 10 éves (a letétbe helyezett beszámoló megőrzési kötelezettségével azonos) megőrzési kötelezettségének az előírása.

A Ket.-tel kapcsolatosan további törvényi szintű szabályozás nem indokolt, a szükséges rendelkezések egy részét a jelenleg hatályos törvényi előírások már ma is tartalmazzák, a további előírásokat pedig - összhangban a Ket.-tel - a számviteli törvény felhatalmazása alapján külön kormányrendelet tartalmazza, illetve fogja tartalmazni.

A 12. §-hoz

A törvény csökkenti a külföldi üzleti kapcsolatokat érintő kötöttségeket azzal, hogy a hazai gazdálkodók a jövőben nemcsak magyar nyelven állíthatják ki a bizonylatokat (ideértve a számlát is), hanem - ha azt az adott gazdasági művelet, esemény, illetve intézkedés jellemzői indokolják - bármely más nyelven is. Az idegen nyelven történő bizonylat-kiállítás indokoltságát a törvény nem korlátozza, azt a gazdálkodó megítélésére bízza. A könyvviteli nyilvántartásokban történő rögzítést megelőzően az ilyen (csak idegen nyelven kiállított) bizonylatokra (számlákra) az adatrögzítéshez, a könyveléshez szükséges legfontosabb adatokat - belső szabályzatban meghatározott módon - magyar nyelven is rá kell vezetni. Természetesen többnyelvű bizonylat esetén (ahol az egyik kiállítási nyelv a magyar) ilyen kötelezettség továbbra sem merül fel.

A 13. §-hoz

A törvény - az adókról, a járulékokról szóló törvények módosításáról szóló 2005. évi XXVI. törvény 49. §-ával módosított - a 9. § (2) bekezdés szerinti határértékek 2005. évi egyértelmű alkalmazásának lehetőségét teremti meg.

II. Fejezet

A Magyar Könyvvizsgálói Kamaráról és a könyvvizsgálói tevékenységről szóló 1997. évi LV. törvény módosítása

Általános indokolás

A Ket. kimondja, hogy a közigazgatási hatóság eljárása során a Ket. rendelkezéseit kell alkalmazni a tevékenység gyakorlásához szükséges nyilvántartásba vétel és a nyilvántartásból való törlés esetén, ha törvény valamely tevékenység végzését vagy valamely foglalkozás gyakorlását köztestületi tagsághoz köti. Tekintettel arra, hogy a Magyar Könyvvizsgálói Kamaráról és a könyvvizsgálói tevékenységről szóló 1997. évi LV. törvény (a továbbiakban: kamarai törvény) szerint a könyvvizsgálói tevékenység végzésének előfeltétele a kamarai tagság (könyvvizsgálói társaság esetén a nyilvántartásba történő bejegyzés), indokolt a Ket. és a kamarai törvény közötti összhangot megteremteni a nyilvántartásba vételhez és a nyilvántartásból való törléshez kapcsolódó előírások tekintetében, a kamarai törvény megfelelő módosításával.

A törvény - garanciális szempontokat érvényesítve - a kamarai tagra és a könyvvizsgálói társaságra vonatkozó, egyes - a Ket.-tel összefüggő - részletszabályokat a kamara megfelelő önkormányzati szabályzataiból törvényi szintre emeli, különös figyelemmel a Ket.-ben nem szabályozott, illetve a Ket.-től - annak felhatalmazása alapján - eltérő rendelkezésekre.

Részletes indokolás

A 14. §-hoz

A Ket. előírásainak megfelelően a törvény meghatározza, hogy a Magyar Könyvvizsgálói Kamara (a továbbiakban: kamara) eljárásai közül melyekre vonatkoznak a Ket. előírásai. Ezek: felvétel a kamarába, illetve a kamarai tagság megszüntetése természetes személyek esetén, valamint felvétel a könyvvizsgálói társaságok nyilvántartásába, illetve törlés ezen nyilvántartásból társaságok esetén.

A törvény rendelkezik arról is, hogy a kamara ezen eljárások tekintetében az ország egész területére kiterjedő illetékességgel jár el.

A Ket. szabályaival összhangban a törvény előírja, hogy a kamarai hatósági eljárás lefolytatására irányuló kérelmet kizárólag írásban, az e célra rendszeresített nyomtatványon lehet előterjeszteni. Az eljárás során számos olyan dokumentumot - amely lehet külföldről származó dokumentum is - kell csatolni, amelyek hitelesen jelenleg csak papír alapon állnak rendelkezésre, emiatt a kamarai hatósági eljárás elektronikus úton - egyelőre - nem folytatható le. A törvény - élve a Ket. által biztosított lehetőséggel - rendelkezik arról is, hogy a hatósági eljáráshoz kapcsolódó nyilvántartásokat magyar nyelven kell vezetni, a kiadásra kerülő hatósági igazolványokat magyar nyelven kell kiállítani.

A kamarai hatósági eljárás során hozott határozatnak méltányosságból való módosítására, illetve visszavonására nincs lehetőség.

A 15. §-hoz

A Ket. általános jelleggel meghatározza a közigazgatási hatósági eljárás lehetséges költségeit, a költségek viselésének szabályait. Ezzel összhangban a törvény egyértelművé teszi, hogy a tagfelvételi (nyilvántartásba vételi) kérelem elbírálásáért igazgatási szolgáltatási díjat kell fizetni. Az igazgatási szolgáltatási díj kapcsán a kamarai törvény szövegének technikai jellegű kiegészítése is indokolt.

A 16. §-hoz és a 21. §-hoz

A Ket. követelményei szerint a hatósági eljárással összefüggő hiánypótlásról is rendelkezni kell. Ebből adódóan a törvény kimondja, hogy harminc napon belül kell a hiánypótlásra való felhívást megtenni, a határidő megjelölésével és a mulasztás következményeire történő figyelmeztetés mellett. A Ket. és a kamarai törvény közötti összhang megteremtését szolgálja annak kimondása, hogy a fellebbezést a felvételi bizottsághoz, vagyis ahhoz a testülethez kell benyújtani, amelyik az elsőfokú határozatot hozta. A fellebbezést másodfokon a kamara elnöksége bírálja el.

A 17. §-hoz, 20. §-hoz és 22. §-hoz

A Ket. kimondja, hogy a közigazgatási hatóság - a hatáskörének keretei között is - csak törvényben meghatározott esetben jogosult személyes adat megismerésére és kezelésére. Ennek megfelelően a törvény meghatározza, hogy a kamarai tagok, illetve a könyvvizsgálói társaságok nyilvántartása milyen adatokat tartalmaz.

A Ket. arról is rendelkezik, hogy hatósági igazolványba csak jogszabályban meghatározott tartalmú bejegyzést lehet tenni. A törvény ezért kitér a könyvvizsgálói igazolvány, illetve a könyvvizsgálói tevékenység végzésére jogosult társaságok számára kiadott igazolás adattartalmára is.

A 18. §-hoz

Hiánypótló rendelkezésként tartalmazza a törvény a kamarai tagság megszűnésének megjelölt esetét.

A 19. § (1) bekezdéséhez

A törvény - a Ket. követelményrendszerének megfelelve - rögzíti, hogy a nyilvántartásból való törlést kimondó elnökségi határozat ellen a kamarai tag közvetlenül a bírósághoz fordulhat keresettel.

A 19. § (2) bekezdéséhez és a 23. §-hoz

A nyilvántartásból történő törlés esetére külön rendelkezni szükséges a kezelt adatok megőrzési kötelezettségének határidejéről. A javasolt megőrzési kötelezettség a letétbe helyezett beszámolók megőrzési kötelezettségével van összhangban.

A 24. §-hoz

Az igazgatási szolgáltatási díj megállapításának és befizetésének, valamint az igazgatási szolgáltatási díj felhasználásának szabályait jogszabálynak kell megállapítania. A törvény ezért kimondja, hogy a nyilvántartásba vételi eljárásért a kérelmezőnek a Magyar Könyvvizsgálói Kamara központi számlaszámára kell befizetnie az igazgatási szolgáltatási díjat (tagjelöltek esetén 15 000 forintot, könyv-vizsgálói társaságok esetén 30 000 forintot) azzal, hogy az a kamara bevétele. A törvény rögzíti továbbá, hogy az elsőfokú határozat ellen benyújtott fellebbezés díja az említett igazgatási szolgáltatási díjak 50%-a. A törvény arról is rendelkezik, hogy a nyilvántartásba vételi kérelem jogerős elutasítása esetén a megfizetett igazgatási szolgáltatási díj nem jár vissza, míg a jogorvoslati eljárásban megfizetett díjat az ügyfélnek vissza kell fizetni, ha a felülvizsgált elsőfokú határozat jogszabálysértőnek bizonyult.

A 25. §-hoz

A kamarai törvény módosítása során indokolt figyelembe venni a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) hatályos előírásait is. Az Avtv. szerint kötelező adatkezelés esetén az adatkezelés célját és feltételeit, a kezelendő adatok körét és megismerhetőségét, az adatkezelés időtartamát, valamint az adatkezelő személyét az adatkezelést elrendelő törvénynek kell meghatároznia. A törvény ezért rendelkezik a könyvvizsgálói nyilvántartás vezetésének céljáról, valamint arról, hogy a nyilvántartásba vett adatok közül melyek nyilvánosak, továbbá meghatározza a nyilvánosságra hozatal módját is.

A 26. §-hoz

A hatáskörök egyértelmű rendezése érdekében indokolt kimondani a kamarai törvényben, hogy a kamarai tagok, illetve a könyvvizsgálói társaságok nyilvántartásából való törlés kérdésében az elnökség kizárólagos feladata a határozathozatal.

A 27-29. §-hoz

A kötelező köztestületi tagsággal kapcsolatos etikai és fegyelmi ügyekben az egységes eljárási garanciális minimumszabályokról törvényi szinten indokolt rendelkezni. Ennek érdekében szükséges a jelenlegi hatályos rendelkezéseket kiegészíteni azokkal az előírásokkal, amelyeket eddig a kamara etikai eljárásra vonatkozó önkormányzati szabályzata tartalmazott.

A jelenleg hatályos törvényi előírásoknál részletesebben indokolt rendelkezni az egyes etikai ügyekben eljáró személyekkel szembeni kizárási okokról, azok bejelentéséről, elbírálásáról, illetve valamely kizárási ok megállapítása esetén az új eljáró személy kijelöléséről.

Törvényi szintű szabályozást igényel az eljárás alá vont kamarai tagot - az eljárás során - megillető legfontosabb jogok megállapítása is.

-----STARTING---POINT---VEGE---

Záró rendelkezések

A 30-33. §-hoz

A módosítás szerint a törvény 2006. január 1-jén lép hatályba azzal, hogy a számviteli törvényt módosító rendelkezéseket a 2006. évben induló üzleti évről készített beszámolóra kell alkalmazni, míg egyes rendelkezéseket már a 2005. évi üzleti évről készített beszámoló elkészítésénél is figyelembe lehet venni.

A közigazgatási hatósági eljárás és szolgáltatás általános szabályairól szóló 2004. évi CXV. törvénnyel összefüggő módosításokat 2005. november 1-jén szükséges hatályba léptetni azzal, hogy azokat az azt követően indult, illetve megismételt ügyekben kell alkalmazni.

A törvény a záró rendelkezések között tartalmaz további néhány olyan technikai kiegészítést, pontosítást is, amelyek az 1-30. §-okban foglalt módosításokból következnek, illetve azokkal függnek össze.

A törvény tartalmaz egy, az adózás rendjéről szóló törvény és a Ket. egymáshoz való viszonyát szabályozó rendelkezést is. Az Art. háttérjogszabályaként a Ket.-et jelöli meg, azzal, hogy annak bizonyos tételesen felsorolt rendelkezéseit az adóügyekben nem kell alkalmazni.

Az elmúlt időszakban számos olyan jelzés érkezett, hogy az adóhatóságok nem tudnak minden olyan eljárást elektronikusan kezelni, amelyeket a Ket. előír, mert az ehhez szükséges informatikai fejlesztések ütemezése - elsősorban forráshiány miatt - nem érte még el a kívánt szintet. A törvény ezért a Ket.-től eltérő rendelkezést tartalmaz az elektronikus ügyintézés tekintetében. Adóügyben elektronikus ügyintézésre akkor van lehetőség, ha azt jogszabály az ügy típusának megjelölésével megengedi. Ez esetben a Ket. elektronikus ügyintézésre vonatkozó rendelkezéseit a külön jogszabályban meghatározott eltérésekkel kell alkalmazni.