2020. évi XLVIII. törvény végső előterjesztői indokolása

az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény módosításáról

-----STARTING---POINT---ALTALANOS--- 

Ez az indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdése alapján a Magyar Közlöny mellékleteként megjelenő Indokolások Tárában közzétételre kerül.

A civil szervezetekre vonatkozó szabályok folyamatos felülvizsgálatával, a gyakorlati tapasztalatok beépítésével, az eljárási szabályok egyszerűsítésével a jogalkotó annak az alkotmányos kötelességének tesz eleget, amely feladatául jelöli ki az egyesülési jog zavartalan gyakorlásának biztosítását, védelmét.

A támogatásokat érintő módosító javaslatok ösztönzőleg hatnak a civil szervezetek saját bevételeinek növelésére, és lehetővé teszik, hogy minél több helyi hatókörű egyesület és alapítvány részesülhessen támogatásban. A módosítás célja ennek megfelelően:

- a kedvezményezetti kör kibővítése azokkal az 5000 fő és az alatti lakosságszámú településen működő civil szervezetekkel, amelyeknek vezető tisztségviselője egyben polgármester is;

- a civil információs centrumok elnevezésének módosítása azt hangsúlyozza, hogy az értékteremtő és valódi társadalmi beágyazódottsággal rendelkező egyesületek és alapítványok tevékenységét a Civil közösségi szolgáltató központok térítésmentes szolgáltatásokkal segítik.

-----STARTING---POINT---RESZLETES---

Az 1. §-hoz

A kizárólag az 5000 fő és az alatti lakosságszámú településeken működő civil szervezetek NEA és Magyar Falu Program keretében történő támogatásait érintő rendelkezés lehetővé teszi, hogy ezek a helyi hatókörű, helyi beágyazódottságú szervezetek akkor is részesülhessenek támogatásban, ha a vezető tisztségviselőjük egyben polgármester is. A kivételi szabály megalkotását a helyi civil szervezetek működési környezetének ismerete, a gyakorlati tapasztalatok teszik szükségessé.

A 2. §-hoz

A hatályos szabályok szerint a Tanács és a kollégiumok tagjai - választásuk szerint - költségátalányt vagy költségtérítést vehetnek igénybe. A költségátalány egy hónapra járó összege a mindenkori kötelező legkisebb munkabér havi összegének fele, költségtérítés esetén pedig a mindenkori kötelező legkisebb munkabér havi összegének kétharmada. Az adminisztrációigényes költségtérítés kivezetésével a kollégiumi tagok költségátalányát a mindenkori kötelező legkisebb munkabér havi összegének kétharmadára indokolt emelni, azzal, hogy az öt kollégium elnöke és a NEA Tanács elnöke a mindenkori kötelező legkisebb munkabér havi összegének 100%-ára lenne jogosult. Az emelés indoka az évről évre emelkedő pályázati szám, a NEA keretének emelkedésével járó munkateher növekedése.

A 3. §-hoz

A civil információs centrumok elnevezésének módosításával azt a törekvést kívánjuk megerősíteni és kihangsúlyozni, hogy a Civil közösségi szolgáltató központok térítésmentes szolgáltatásokkal segítsék az értékteremtő és valódi társadalmi beágyazódottsággal rendelkező egyesületek és alapítványok tevékenységét.

A testületi tagokkal kapcsolatos civil szervezeti összeférhetetlenség pontosítását tartalmazó rendelkezés, összhangban a közpénzekből nyújtott támogatások átláthatóságáról szóló törvény szerinti, a testületi tag és közeli hozzátartozója pályázattal kapcsolatos személyes érintettségi viszonyát megjelenítő fogalommal.

A 4. §-hoz

Hatályt vesztő rendelkezések.

Olyan rendelkezések hatályon kívül helyezését tartalmazza, amelyeket az államháztartásról szóló 2011. évi CXCV. törvény szabályozási tárgyköre lefed, így azokról külön törvényben nem indokolt rendelkezni.

A közérdekű önkéntes tevékenységről szóló 2005. évi LXXXVIII. törvény szerint a hatósági nyilvántartásban szereplő civil szervezetekre vonatkozó adatoknak az eddigi - a Civil Információs Portálon történő - közzétételi kötelezettség a határkört érintő tárcát, az Emberi Erőforrások Minisztériumát illeti.

A civil információs centrum cím visszavonásával kapcsolatos eljárás szabályozása nem törvényi szinten kerül rendezésre, hanem a szakmai együttműködési megállapodásokban.

A minisztérium által működtetett szakmai monitoring rendszer, amelynek alapja a Magyar Államkincstár Országos Támogatás-ellenőrzési Rendszere, szükségtelenné teszi a jelentős költségvetési támogatásban részesülő szervezetek külön nyilvántartását. A bürokráciacsökkentés jegyében, tekintettel arra, hogy a nyilvántartásban szereplő adatok rendelkezésre állnak, a vagyonnyilatkozat-tételi eljárás fenntartása nem indokolt.

-----STARTING---POINT---VEGE---

Az 5. §-hoz

Hatályba léptető rendelkezés.