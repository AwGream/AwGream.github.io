2002. évi XXXVI. törvény indokolása

a Magyar Köztársaság Polgári Törvénykönyvéről szóló 1959. évi IV. törvény, valamint egyes törvények fogyasztóvédelemmel összefüggő jogharmonizációs célú módosításáról

-----STARTING---POINT---ALTALANOS--- 

I.

1. A törvény célja a fogyasztóvédelem területén még hátralévő törvényi szintű jogharmonizációs célú jogalkotási feladatok megvalósítása, illetve a Polgári Törvénykönyv módosítása során a gazdasági és kereskedelmi jog területére tartozó, a kereskedelmi ügyletekhez kapcsolódó fizetési késedelem leküzdéséről szóló közösségi jogszabállyal való összhang megteremtése.

A törvény az európai közösségi joghoz közelítés követelményéből eredő feladatok teljesítésére irányul, nem terjed ki a fogyasztóvédelemről szóló 1997. évi CLV. törvény (Fgytv.) átfogó felülvizsgálatára. Pusztán a törvénynek a békéltető testületekre vonatkozó rendelkezései módosítására kerül sor a fogyasztói jogviták bírósági eljáráson kívüli rendezéséért felelős testületekre alkalmazandó elvekről szóló közösségi ajánlásnak való teljes megfelelés céljából. Szintén szükségessé teszi e törvény kisebb módosítását a jogsértéstől eltiltó határozatokról szóló irányelv átültetése. Az Fgytv. átfogó felülvizsgálatára külön törvénymódosítás keretében kerül sor a Kormány újabb középtávú fogyasztóvédelmi politikájának elfogadását követően, az abban rögzített főbb irányok alapján.

Ami a Polgári Törvénykönyv (Ptk.) módosítását illeti, az Európai Unióhoz történő csatlakozásra való felkészülés menetrendje nem teszi lehetővé, hogy a jogharmonizációs feladat teljesítésével bevárjuk a kódex folyamatban lévő átfogó korszerűsítését. Mindazonáltal a jogközelítést megvalósító ideiglenes módosítás a rekodifikáció már kirajzolódott tendenciáira, az új Ptk. koncepciójában foglalt szabályozási elképzelésekre figyelemmel történik.

2. Az általános indokolás, kapcsolódva az érintett közösségi jogszabályokhoz, a következő részekre tagoltan tárgyalja a törvénymódosításokat:

- a Ptk.-nak a fogyasztási cikkek adásvételének és a kapcsolódó jótállásnak egyes vonatkozásairól szóló 1999/44/EK európai parlamenti és tanácsi irányelv (a továbbiakban: fogyasztói adásvételről szóló irányelv) átültetését szolgáló módosítása;

- a Ptk.-nak a kereskedelmi ügyletekhez kapcsolódó fizetési késedelem leküzdésről szóló 2000/35/EK európai parlamenti és tanácsi irányelv (a továbbiakban: fizetési késedelemről szóló irányelv) átültetését célzó módosítása;

- a tagállamok hibás termékekért való felelősségre vonatkozó törvényeinek, rendeleteinek és közigazgatási rendelkezéseinek közelítéséről szóló, az 1999/34/EK európai parlamenti és tanácsi irányelvvel módosított 85/374/EGK tanácsi irányelvvel (a továbbiakban: termékfelelősségi irányelv) való teljes összhang megteremtését szolgáló jogszabály-módosítások, mindenekelőtt a termékfelelősségről szóló 1993. évi X. törvény módosítása;

- a fogyasztók védelme céljából a jogsértéstől eltiltó határozatokról szóló 98/27/EK európai parlamenti és tanácsi irányelv (a továbbiakban: a jogsértéstől eltiltó határozatokról szóló irányelv) átültetése érdekében szükséges törvénymódosítások;

- a fogyasztói jogviták bírósági eljáráson kívüli rendezéséért felelős testületekre alkalmazandó elvekről szóló 98/257/EK bizottsági ajánlásnak (a továbbiakban: a békéltető testületekre vonatkozó ajánlás) való teljes megfelelés érdekében a fogyasztóvédelemről szóló 1997. évi CLV. törvény módosítása.

3. Az indokolás mellékletei az összeegyeztetettség nyomon követhetősége céljából táblázatos formában rögzítik a közösségi jogszabályok rendelkezéseinek megfelelő hazai jogszabályhelyeket. Ilyen megfeleltetésre azon irányelvek tekintetében kerül sor, amelyek átültetése teljes egészében a törvény keretében történik meg. A termékfelelősségi szabályozás, illetve az Fgytv.-nek a békéltető testületekre vonatkozó rendelkezései tekintetében csak a teljes összhangot megteremtő kisebb módosításokra van szükség, ezekről nem készült megfeleltetési táblázat.

II.

1. A fogyasztói adásvételről szóló irányelv (e részben: az irányelv) tekintetében a törvény célja a teljes összhang megteremtése.

2. Az irányelv egységes, közösségi szintű minimumszabályok létrehozását célozza a határokon átnyúló fogyasztói vásárlások ösztönzésére.

Az irányelv a fogyasztók és a hivatásos kereskedők közötti ingó adásvétel tekintetében szabályozza a hibás teljesítés egyes vonatkozásait: meghatározza a szerződésszerű teljesítés kritériumait, egységes rendszert állít fel a fogyasztót megillető szavatossági jogok tekintetében, rögzíti a szavatossági határidő alsó határát, a fogyasztó javára időlegesen megfordítja a bizonyítási terhet a hiba keletkezését illetően, végül formai követelményeket állapít meg a fogyasztói adásvételhez kapcsolódó, a törvényes szavatosságon túlmutató jótállásra vonatkozóan. Az irányelv nem tartalmaz előírásokat az eladó egyéb szerződéses kötelezettségeit illetően, nem érinti az általában a szerződésszegésre vonatkozó rendelkezéseket, a hibás teljesítés kártérítési következményeit, valamint az adásvétel egyéb aspektusait. E kérdések a nemzeti jogalkotó kompetenciájában maradnak.

A szabályozás alkalmazási területét az irányelv személyi, tárgyi és területi oldalról határolja le. A szabályozás kedvezményezettje a fogyasztó, vagyis a nem gazdasági célból eljáró természetes személy. A szabályozás tárgyi hatálya az ún. fogyasztási cikkekre korlátozódik; ez alatt az ingó testi (birtokba vehető) tárgyakat kell érteni, szűk körben megállapított kivételekkel. Adásvételi szerződésnek minősülnek az irányelv alkalmazásában a későbbiekben legyártandó vagy előállítandó fogyasztási cikkek szolgáltatására irányuló szerződések is. Nem vonatkozik a szabályozás a kapcsolódó szervízszolgáltatásokra, kivéve a szakszerűtlen összeszerelés következményeként jelentkező, illetve az összeszerelési utasítások hiányosságára visszavezethető hibákat. A közösségi minimumszabályok a fogyasztót elsősorban a tagállamok területén hivatottak védeni, a kedvezőtlen jogválasztással szemben azonban azon kívül is.

Az eladó felel a fogyasztóval szemben a teljesítés időpontjában meglévő minden hibáért. Az irányelv meghatározza azokat az eseteket, amikor a fogyasztási cikk szerződésszerűségét vélelmezni kell. Ha az áru nem felel meg a szerződésnek, a fogyasztót négyféle szavatossági jog illeti meg. Első lépésben térítésmentes kijavítást vagy kicserélést követelhet az eladótól. A két jog közötti választásnál az arányosság elve az irányadó. Ha a kijavításhoz és a kicseréléshez való jog érvényesítése lehetetlen vagy aránytalan, illetve azok nem végezhetők el megfelelő határidőn belül vagy a fogyasztónak okozott jelentős kényelmetlenség nélkül, a fogyasztó árleszállítást követelhet vagy elállhat a szerződéstől. Kizárt a szerződéstől való elállás csekély mértékű szerződésszegés esetében. Az irányelvben a fogyasztó számára biztosított szavatossági jogok kogensek, azok szerződéssel nem korlátozhatók vagy zárhatók ki.

A fogyasztó szavatossági jogait az olyan hibák tekintetében érvényesítheti, amelyek a teljesítés időpontjában már megvoltak, és két éven belül megnyilvánulnak. Használt cikkek esetében ez a határidő az eladó és a fogyasztó közötti megállapodással egy évre lerövidíthető. Az irányelv lehetővé teszi, hogy a nemzeti jogalkotó a fogyasztó számára szavatossági jogai érvényesítésének feltételeként értesítési kötelezettséget írjon elő az eladó felé. A teljesítéstől számított első hat hónapban a bizonyítási teher megfordítása céljából az irányelv vélelmet állít fel arra nézve, hogy az e határidőn belül megnyilvánuló hibák már a teljesítéskor megvoltak, ily módon megalapozzák a fogyasztó szavatossági igényét.

Az irányelv nem csupán a kötelező kellékszavatosság kérdéseivel foglakozik, hanem ezen túl a gyártó vagy a kereskedő által önként vállalt jótállással is. A cél a fogyasztó korrekt tájékoztatásának biztosítása, valamint annak megakadályozása, hogy a törvényes szavatossági jogokat jótállásként tüntessék fel. A jótállásnak ezért utalnia kell arra, hogy a fogyasztót a nemzeti jog szerint törvényen alapuló szavatossági jogok illetik meg, és nyilvánvalóvá kell tennie, hogy a jótállás ezeket a jogokat nem érinti. Ezen túl, könnyen érthető formában tájékoztatnia kell a fogyasztót a jótállás tartalmáról és érvényesítésének feltételeiről. A fogyasztó kérésére a jótállási nyilatkozatot írásban rendelkezésére kell bocsátani, vagy valamely tartós információhordozón megjeleníteni.

3. Összevetve a hatályos magyar szabályozást az irányelvben a nemzeti jogokkal szemben támasztott követelményekkel, megállapítható, hogy az jelenlegi formájában nem biztosít megfelelést, ezért a jogharmonizációs kötelezettség teljesítéséhez jogalkotásra van szükség.

3.1. Az irányelv átültetése a Ptk. módosítása útján történik. Tekintve, hogy az irányelvi szabályozás a kódex kötelmi jogi szabályait alapvetően érinti, ezek módosítása szükségszerű. Az új Polgári Törvénykönyv koncepciója (Magyar Közlöny, 2002. 15. szám, II. kötet; a továbbiakban: Ptk.-koncepció) a törvénykönyvbe integrálás mellett tette le a voksot, kihasználandó az irányelvben rejlő modernizációs lehetőségeket. Az - alapvetően az európai közösségi szabályozás által meghatározott - fogyasztói magánjog nem helyezhető el tartósan a polgári jogi jogviszonyok átfogó szabályozását megvalósító törvénykönyvön kívül. Célszerű a magánjogi szabályozás egységes kezelése, ami lehetővé teszi az európai közösségi szabályozásból eredő normák szerves integrálását.

Az irányelvnek való megfelelés céljából a hibás teljesítés szabályai a következő pontokon igényelnek módosítást.

A Ptk. az irányelvnél szűkebben definiálja a hibás teljesítés fogalmát. Át kell venni a szerződésszerű teljesítés irányelvben meghatározott kritériumait, továbbá a szakszerűtlen összeszerelést a dolog kellékhiányának minősítő szabályt.

A Ptk. az irányelvben meghatározott szavatossági jogok mindegyikét ismeri ugyan, de azok irányelv szerinti hierarchiája módosításokat tesz szükségessé az e jogokra vonatkozó szabályokban. A szavatossági határidők hatályos rendszere nem ellentétes az irányelvvel, ugyanakkor a határidőt - fogyasztói viszonylatban - az irányelv szerinti mértékben meg kell hosszabbítani.

A hiba felfedezése utáni haladéktalan kifogásközlési kötelezettség a fogyasztóra nézve az irányelvhez képest többletterhet jelent, indokolt e szabály finomítása.

Szükséges a hiba keletkezéséhez kapcsolódó bizonyítási teher fogyasztó javára történő megfordítását jelentő irányelvi szabály kifejezett megjelenítése, mivel az általános szabályok szerint mindenki köteles a saját állítását bizonyítani.

A Ptk. - a szerződéses biztosítékok között - ismeri ugyan a szerződésben vállalt jótállás intézményét, ugyanakkor az irányelv szerinti formai követelményeket át kell venni. Szükség van a fogyasztó megfelelő tájékoztatását biztosító szabályok megjelenítésére, továbbá világossá kell tenni, hogy a vállalt jótállás többletjogokat adhat a fogyasztó számára, de nem csorbíthatja a törvényben biztosított szavatossági jogait.

3.2. Az irányelvi szabályok kódexen belüli helyéül a kötelmi jog általános része kínálkozik. Az itt való elhelyezés egyúttal lehetőséget ad a hatályos szabályoknak az irányelvvel összhangban lévő modernizálására is, oly módon, hogy egyes új szabályok hatálya kiterjed a kereskedelmi ügyletekre is.

A hibás teljesítés szabályait a Ptk. a kötelmi jog általános részében tárgyalja. E rendelkezések módosítása, tehát az irányelvi szabályoknak a szerződések általános normái közé történő beépítése azt eredményezi, hogy a szabályozás hatálya - mind alanyi, mind tárgyi értelemben - bővebb lesz az ingó dolog szolgáltatására irányuló szerződésekre korlátozódó közösségi szabályozásnál, azaz bármilyen jogállású felek közötti, valamennyi szerződéstípusra kiterjed. Ez a megoldás lehetőséget ad arra, hogy megmaradjon a magánjog egységes rendszere, s az a szavatossági jogok vonatkozásában ne tagolódjék kereskedelmi és fogyasztóvédelmi jogra. Az egységes szabályozás szervesebb integrálást tesz lehetővé, mint külön szerkezeti egységbe foglaltan, az átláthatóság, kezelhetőség rovására átvenni a közösségi jogból eredő szabályokat.

Az irányelvi szabályoknak a kötelmi jogi általános részében való elhelyezését megkönnyíti, hogy hatályos rendszerünk alapvetően nem különbözik az irányelvétől.

Vannak azonban a közösségi szabályozásból eredő olyan követelmények, amelyek tekintetében mégis szükséges az összhangot megteremtő szabály hatályát a fogyasztói ügyletekre korlátozni, mivel a gyengébb fél védelmét biztosító rendelkezés alkalmazása a gazdasági vagy szakmai tevékenysége körében szerződést kötő fél tekintetében nem lenne indokolt. Ilyen a bizonyítási teher megfordítása, a fogyasztó kifogásközlési kötelezettségének határidejét pontosító szabály, a szavatossági jogok érvényesítésének sorrendjétől való eltérés megtiltása, a jótállási nyilatkozat írásba foglalása kötelezettségének és kötelező tartalmának meghatározása, illetve a szabályozás egyoldalúan kogens jellegének előírása. Tekintve, hogy e kivételek a szabályok viszonylag szűk körére korlátozódnak, a törvény nem foglalja ezeket önálló szerkezeti egységbe, hanem az eltéréseket mindig az érintett rendelkezésekhez kapcsolódva rögzíti.

A törvény hatálya azon új szabályok vonatkozásában, amelyek csak a fogyasztói szerződésekre irányadóak, kizárólag azon fogyasztói szerződésekre terjed ki, amelyek ingó dolog szolgáltatására irányulnak. A törvény a fogyasztói szerződés definícióját a jótállásra és a kellékszavatosságra vonatkozó szabályok tekintetében a fogyasztási cikkhez köti, ily módon biztosítja, hogy az irányelvből kötelezően adódó, ám általános érvénnyel átvenni nem indokolt rendelkezések hatálya valóban csak az irányelv alkalmazási területével megegyező körre korlátozódjon. Másrészről, e tárgyi oldalról megragadott fogyasztói szerződés definíció elrendezi azt a kérdést is, hogy az irányelv nem csupán az ingó-adásvételre, de a későbbiekben legyártandó vagy előállítandó fogyasztási cikk szolgáltatására irányuló (szállítási vagy vállalkozási) szerződésekre is kiterjed. Ugyanakkor a fogyasztói szerződés általános értelmezése kizárólag a fogyasztói minőségben (gazdasági vagy szakmai tevékenység körén kívül eső célból) történő szerződéskötés alapján ragadja meg a fogalmat a kódex más jogszabályhelyei, illetve közvetve a fogyasztóvédelem területét érintő alacsonyabb szintű normák alkalmazásában, és nem szűkíti azt le a szolgáltatott dolog jellege alapján.

Az irányelv tiltja a kötelezettnek a szerződésszegésről való értesítését megelőzően az olyan szerződési kikötést vagy megállapodást, amely a fogyasztó irányelvben biztosított jogait közvetve vagy közvetlenül elvonja vagy korlátozza. A törvény az irányelv átültetésének szerkezeti megoldása miatt a szabályozás kogens jellegét a fogyasztó hátrányára való eltérésnek az egyes jogszabályhelyeknél való megtiltásával biztosítja. Figyelemmel arra, hogy a szerződésszegésről való értesítést követően kötött megállapodások esetében is fennáll a veszélye a visszaéléseknek, a törvény a minimum-harmonizációból adódó lehetőséggel élve általános érvénnyel tiltja meg a fogyasztói jogok korlátozását vagy elvonását. Ez a tilalom értelemszerűen kiterjed a szabályozás megkerülését célzó „közvetett” eszközökre is.

3.3. A nemzeti jogalkotónak mozgásteret engedő irányelvi rendelkezések tekintetében meghozandó döntések a következők voltak.

3.3.1. Az irányelv megengedi a fogyasztó személyes részvételét lehetővé tevő nyilvános árverésen értékesített használt áru kivonását a szabályozás tárgyi hatályát meghatározó fogyasztási cikk fogalom alól. Az aukciók sajátosságaira tekintettel a törvény él a lehetőséggel.

3.3.2. Az irányelv a fogyasztási cikk átadásától számított kétéves szavatossági határidő tekintetében lehetővé teszi a nemzeti jogalkotó számára a jogvesztő és elévülési határidők kombinálását. A törvényben a fogyasztói ügyletekre vonatkozó szavatossági határidő elévülési jellegű. Ugyanakkor a tartós használatra rendelt, valamint a három évet meghaladó kötelező alkalmassági idejű dolgokra vonatkozó jogvesztő határidő a fogyasztói ügyletekre nézve is irányadó.

3.3.3. Az irányelv felkínálja a nemzeti jogalkotónak, hogy használt fogyasztási cikkek tekintetében megengedje az eladó és a fogyasztó olyan megállapodását, amely a kétéves szavatossági határidőt egy évnél nem rövidebb időre rövidíti le. A használt dolgok értékesítésének sajátosságaira tekintettel a törvény él a lehetőséggel.

3.3.4. Az irányelv felajánlja a nemzeti jogalkotónak a fogyasztó igényérvényesítése feltételeként a hiba felfedezésétől számított két hónapon belüli értesítési kötelezettség előírhatóságát. A törvény a - kereskedelmi ügyletekre alkalmazandó - általános szabállyal szemben, amely a körülmények által lehetővé tett legrövidebb időn belüli kifogásközlési kötelezettséget ír elő, egy olyan értelmezési szabályt vezet be, amely szerint fogyasztói szerződés esetében a hiba felfedezésétől számított két hónapon belül közölt kifogást kellő időben közöltnek kell tekintetni, annak érdekében, hogy e kötelezettség az irányelvi opcionális szabálynál ne legyen kedvezőtlenebb a fogyasztóra nézve. Elmulasztásának következménye - figyelemmel az általános szankcióra - nem jogvesztés, hanem csupán kártérítési felelősség.

3.3.5. Az irányelv lehetővé teszi annak előírását, hogy a jótállási nyilatkozatot a Közösség hivatalos nyelvei közül a nemzeti jogalkotó által választott egy vagy több nyelven kelljen megszövegezni. A törvény a több nyelv használatának kötelezettségével nem kívánja a vállalkozásokat megterhelni.

3.3.6. Az irányelv nemzetközi magánjogi szabályként előírja annak biztosítását, hogy a fogyasztótól ne lehessen elvonni az irányelvben biztosított védelmet egy nem-tagállam jogának kikötése révén olyan esetekben, amikor a szerződés szorosan kapcsolódik a tagállamok területéhez. A magyar jog (1978. évi 2. törvényerejű rendelet 5/C. §) a fogyasztói érdekeket védendő a szerződéses kötelmekre irányadó jogról szóló Római Egyezmény szabályait vette át. E szabályok az adott állam fogyasztójához való szoros kötődés elve alapján korlátozzák a fogyasztó saját joga szerinti védelmétől való megfosztásának lehetőségét.

3.3.7. A minimum-harmonizációt megvalósító közösségi szabályozás lehetővé teszi a nemzeti jogalkotó számára a fogyasztók magasabb szintű védelme érdekében az irányelv által szabályozott területen szigorúbb rendelkezések elfogadását vagy ilyenek hatályban tartását. A törvény, bár új elemeket ilyen megfontolásból alapvetően nem tartalmaz, a korábbi szabályozásnak a gyakorlatban bevált és a fogyasztóvédelem szempontjával igazolható elemeit továbbra is megtartja. Ezek: a kötelezett költségére a jogosult által történő kijavítás vagy kijavíttatás lehetősége; kicserélés vagy elállás esetén a jogosultnak a rendeltetésszerű használatból eredő értékcsökkenés megtérítése alóli mentesítése; a kijavításig, illetve kicserélésig az ellenszolgáltatás arányos része visszatartásának lehetősége; tartós használatra rendelt dolog esetében három éves, három évnél hosszabb kötelező alkalmassági idő esetén az ennek megfelelő szavatossági határidő; végül a szavatossági jogok kifogáskénti érvényesíthetősége a határidők eltelte után.

3.3.8. Az irányelv nem érinti a fogyasztó olyan egyéb jogait, amelyek őt a szerződéses és szerződésen kívüli felelősséget szabályozó nemzeti jogi előírások szerint megilletik. A törvény alapvetően a közösségi jogból eredő követelmények megvalósítására szorítkozik.

3.3.9. A közösségi szabályozás a fogyasztóval szemben helytállt utolsó eladó visszkereseti igénye kidolgozását írja elő a nemzeti jogban annak érdekében, hogy a fogyasztóvédelem terhe a szerződési láncolat korábbi tagjának hibás teljesítése esetén ne maradjon rajta akkor sem, ha igényérvényesítésének lehetősége elévülés folytán már megszűnt volna. Tekintettel a kellékszavatossági határidők részben jogvesztő jellegére, a visszkereseti igényt nem lehet az elévülés megszakítása útján biztosítani, hanem szükséges azt önálló igényként kifejezetten előírni.

III.

1. A fizetési késedelemről szóló irányelv (e részben: az irányelv) szabályozási köre a késedelmi kamatnak a Ptk.-ban meghatározott szabályait érinti, ezért az átültetésnek a törvénykönyvön belül kell megtörténnie. Ezt a megoldást támogatja a Ptk.-koncepció is (130. old.).

2. Az irányelv a kereskedelmi ügyletek ellenértékének kiegyenlítéseként végrehajtott valamennyi fizetésre vonatkozik. Kereskedelmi ügyleteknek minősíti a vállalkozások (akár egyetlen személy is) egymás közötti, vagy vállalkozások és állami szervek közötti olyan ügyleteket, amelyek ellenérték fejében áruk szállításához vagy szolgáltatások nyújtásához vezetnek. Az irányelv tehát csak a kereskedelmi szerződésekre vonatkozik, így nem érinti a fogyasztókkal kötött szerződéseket, továbbá az értékpapírokból eredő fizetéseket, kártérítési összegek kifizetését.

Noha a Ptk. hatályos kamat szabályai minden polgári jogi kapcsolatban alkalmazandóak tekintet nélkül a jogviszony alanyaira, az irányelv átültetése során mégis a szabályozás megkettőzését indítványozza a törvény, mivel a nem gazdálkodó szervezetek közötti szerződéses kapcsolatokban, azaz a természetes személy fogyasztókkal szemben nem indokolt olyan szabályok bevezetése, melyek célja a hitelező védelme, helyzetének erősítése a késedelmesen fizető adóssal szemben. Ezért a törvény a gazdálkodó szervezetekre vonatkozó eltérő szabályokat egy új szakaszban helyezi el.

3. A hatályos magyar szabályozás a kamat mértékét az éves költségvetési törvényben rendeli meghatározni. Ezt fel kell váltani az irányelv szerinti számítási móddal, vagyis a kamat mértékét a központi bank által alkalmazott refinanszírozási kamatlábhoz kell kötni. Az irányelvben meghatározott e kamat hazai megfelelője a Magyar Nemzeti Bankról szóló 2001. évi LVIII. törvény 12. §-a értelmében az MNB által irányadó kamatként megállapítandó ún. jegybanki alapkamat, melynek mértékét (MNB közleményként) a Magyar Közlönyben közzé kell tenni.

Habár az irányelv alapján csak a gazdálkodó szervezetek között lenne szükséges a késedelmi kamat mértékét a jegybanki alapkamathoz kötni, a törvény e megoldást minden viszonylatra alkalmazza, mivel a kamatszámítás bázisát nem indokolt kétféleképpen (költségvetési törvényben illetve jegybanki alapkamatra utalással) meghatározni. E megközelítés összhangban van a Ptk.-koncepcióval, amely javasolja, hogy a kamat és a késedelmi kamat mértéke a mindenkori jegybanki alapkamat mértékéhez igazodva kerüljön megállapításra.

4. A törvény az irányelv átültetésével egyidejűleg az ügyleti kamat mértékét meghatározó rendelkezést is összhangba hozza a késedelmi kamat szabályozásával, ugyanis gazdasági szempontból nem indokolt a két kamatszintet különbözőképpen meghatározni. (A költségvetési törvény is azonos kamatlábat ír elő, s a Ptk. korábban hatályos szövege is azonos kamatszintet alkalmazott.) Ezért módosítani szükséges a Ptk. 232. §-ának (2) bekezdését is. Így a kamat számításának bázisát az ügyleti és a késedelmi kamatnál egyaránt a jegybanki alapkamat fogja képezni.

A jegybanki alapkamat helyett az Európai Központi Bank által meghatározott kamatlábat kell alkalmazni attól az időponttól, amikor Magyarország tagja lesz a Gazdasági és Monetáris Unió harmadik szakaszának. Tekintettel arra, hogy ennek időpontja még bizonytalan, az ehhez szükséges törvénymódosítást a törvény nem tartalmazza.

5. Az irányelv lehetőséget ad arra, hogy a hitelezőre nézve kedvezőbb szabályokat fogadjanak el a tagállamok az irányelvben foglaltaknál. A törvény egyes pontokon él ezzel a lehetőséggel.

6. Az irányelv egyes rendelkezései átültetést nem igényelnek, mivel a hatályos szabályok kielégítik az irányelvi követelményt. Ezek a szabályok a következők.

6.1. Az irányelv 3. Cikk (1) bekezdés c) pont i) alpontja szerint a hitelező késedelmi kamatra jogosult, amennyiben teljesítette szerződéses és törvényi kötelezettségeit. Ebből az következik, hogy nem követelhet késedelmi kamatot, ha ő maga nem teljesített. A Ptk. a késedelem jogkövetkezményeinek érvényesíthetőségét nem teszi függővé a jogosult saját teljesítésétől. Bizonyos esetekben azonban az egyik fél teljesítésének késedelme kizárja a másik fél késedelembe esését (281. §), s ilyenkor értelemszerűen késedelmi kamat sem jár a jogosultnak. Így a Ptk. alapvetően kedvezőbb a hitelező számára az irányelvnél, ami a 6. Cikk (2) bekezdése alapján megengedett.

Az irányelv 3. Cikk (1) bekezdés c) pont ii) alpontja szerint a hitelező késedelmi kamatra nem jogosult, ha a késedelemért az adós nem felelős. A Ptk. szerint a késedelem kimentése esetén is jár kamat, vagyis a kamatfizetési kötelezettség a késedelem ún. objektív (felróhatóságtól független) jogkövetkezménye. A magyar szabályozás ezzel kedvezőbb a jogosultra, mint az irányelv, amire a 6. Cikk (2) bekezdése kifejezetten lehetőséget ad.

6.2. Az irányelv 3. Cikke (1) bekezdésének e) pontja szerint amennyiben a késedelemért az adós felelős, a hitelező jogosult méltányos összegű kártérítést követelni az adós késedelmes fizetése következtében felmerült összes vonatkozó beszedési költsége megtérítésére. A Ptk. 299. § (1) bekezdése szerint a kötelezett köteles megtéríteni a jogosultnak a késedelemből eredő kárát, a 301. § (4) bekezdése alapján pedig a jogosult követelheti a késedelmi kamatot meghaladó kárának megtérítését. A jogérvényesítés költségei a kár fogalmába beletartoznak (e költségek bizonyos része perköltségként térül meg). E rendelkezés révén a magyar szabályozás megfelel az irányelvnek. Az irányelv lehetőséget ad arra, hogy a megtérítendő költségeket a tartozás nagyságához igazodóan maximálják a tagállamok. E lehetőséget a magyar kártérítési anyagi jog nem alkalmazza, azonban a pervesztes alperes által megtérítendő perköltség vonatkozásában érvényesül ilyen korlátozás.

6.3. Az irányelv 4. Cikkének (1) bekezdése szerint a tagállamok - a nemzetközi magánjog szabályai szerint meghatározott alkalmazandó joggal összhangban - kötelesek biztosítani, hogy az eladó az áru ellenértékének teljes kiegyenlítéséig fenntarthassa tulajdonjogát, amennyiben a teljesítés (átadás) előtt az eladó és a vevő kifejezetten megállapodott a tulajdonjog fenntartásáról. A preambulum 21. pontja szerint törekedni kell arra, hogy a hitelezők a Közösség egész területén hátrányos megkülönböztetés nélkül élhessenek tulajdonjog fenntartással, amennyiben a nemzetközi magánjog szabályai szerint meghatározott alkalmazandó jog szerint a tulajdonjog fenntartására vonatkozó klauzula érvényes.

Az irányelv célja, hogy a hitelezők védelme érdekében a tulajdonjog fenntartó szerződési kikötések érvényesíthetőségét a tagállamok biztosítsák. Ha az irányadó kollíziós szabályok szerint a tulajdonjog fenntartásra alkalmazandó jog alapján a kikötés érvényes, akkor azt az eljáró bíróságnak érvényesítenie kell. Az irányelv a tagállamra bízza azt, hogy a tulajdonjog fenntartást tulajdonjogi vagy kötelmi jogi kérdésnek minősíti, de mindkét esetben biztosítandó a vonatkozó belső szabályanyagban a tulajdonjog fenntartás elismerése. Nem követeli meg az irányelv viszont azt, hogy a tagállam a tulajdonjog fenntartást a saját kollíziós joga által kijelölt alkalmazandó jog ellenében is érvényesítse.

A Ptk. a tulajdonjog fenntartást az adásvétel körében tárgyalja (368. § (1) bekezdés). A nemzetközi magánjogról szóló 1979. évi 13. törvényerejű rendelet kifejezetten nem rendelkezik a tulajdonjog fenntartására vonatkozó szerződési kikötésről, ugyanakkor a 30. § (1) bekezdés első fordulata szerint a szerződés joga kiterjed a kötelmi jogviszony minden elemére. Az, hogy a tulajdonjog fenntartás kötelmi jogi kérdés-e a kollíziós jog szempontjából, ún. minősítési kérdés, amire a tvr. 3. §-a értelmében a magyar jog irányadó. Mivel a Ptk. a kérdést a kötelmi jog körében tárgyalja, a magyar bíróság a tulajdonjog fenntartásra mindig a szerződés jogát fogja alkalmazni, s az e jog szerint érvényes tulajdonjog fenntartást érvényesíti. Ezzel biztosított az irányelvnek megfelelés. Másfelől abban az esetben, ha az alkalmazandó jog a magyar jog lesz, a 368. § (1) bekezdése szintén biztosítja a kikötés érvényesíthetőségét, s ezzel megfelel az irányelvnek. Az irányelv a tulajdonjog fenntartás elismerését legalább a vételár teljes kifizetéséig teszi kötelezővé, és csak akkor, ha a megállapodás az átadás előtt történt. A szabály irányultsága az, hogy a tagállamoknak nem kell elismerniük a tulajdonjog fenntartás érvényességét a vételár teljes kifizetésén túl, illetve a dolog átadása után kikötött tulajdonjog fenntartást. A Ptk. mindkét feltételnek megfelel.

6.4. A 4. Cikk (2) bekezdése szerint a tagállamok rendelkezéseket fogadhatnak el vagy tarthatnak fenn az adós által már kifizetett előlegekkel kapcsolatban. E lehetőséggel való élést belső jogi szabályaink nem teszik szükségessé.

6.5. Az irányelv 5. Cikke szerint a tagállamok kötelesek belső jogukkal összhangban biztosítani, hogy - amennyiben a tartozás vagy az eljárás jellege nem vitatott - a követelés (a tartozás nagyságától függetlenül) végrehajtható legyen az erre irányuló eljárás megindításától számított 90 napon belül. A 90 napba nem kell beszámítani a kézbesítés és az esetleges hiánypótlás idejét. A magyar eljárásjogban az irányelvi követelmény kielégítésére a fizetési meghagyás intézménye szolgálhat. A Polgári perrendtartásról szóló 1952. évi III. törvény 317. §-a alapján a bíróság a fizetési meghagyást az ellenfél meghallgatása nélkül, legkésőbb a kérelem beérkezésétől számított harminc napon belül bocsátja ki. A jogerős fizetési meghagyás az ítélettel egyenértékű, végrehajtható.

6.6. Az irányelv átültetésekor a tagállamok a szabályok alkalmazásából kizárhatják az adós ellen kezdeményezett fizetésképtelenségi eljárás hatálya alá eső tartozásokat, a 2002. augusztus 8-át megelőzően kötött szerződéseket, valamint az 5 euró összeget meg nem haladó kamatköveteléseket. A fizetésképtelenségi eljárásokat illetően az 1991. évi IL. törvény 35. §-a tartalmaz eltérő rendelkezéseket a késedelmi kamatra, ezek az irányelv alapján megengedettek. A módosítás csak a csatlakozáskor lép hatályba, s a hatályba léptető rendelkezés szerint a korábban megkötött szerződésekre az új szabályokat nem kell alkalmazni. E megoldás megfelel az irányelvnek, mivel esetünkben a tagállamokra irányadó transzpozíciós határidő (2002. augusztus 8.) alatt a csatlakozásunk dátuma értendő. Az összeghatár kivétellel nem él a törvény.

IV.

1. A termékfelelősségről szóló 1993. évi X. törvény (a továbbiakban: termékfelelősségi törvény) az első olyan jogszabályok közé sorolható, amelynek megalkotásánál egyben a vonatkozó európai közösségi normákat is figyelembe vettük. A törvény 1994. január 1-jén lépett hatályba, és szabályai nagymértékben összhangban állnak a termékfelelősségi irányelvvel (e részben: az irányelv). A törvény célja, hogy a termékfelelősség témakörében megteremtse a teljes jogharmonizációt.

2. A termékfelelősségi szabályok lényege az, hogy a termék gyártóját az általánosnál szigorúbb felelősség terheli, mivel a gyártó függetlenül attól, hogy a termék előállításakor felróható magatartást tanúsított-e vagy sem, köteles megtéríteni azt a kárt, amelyet a hibás terméke által okozott. A gyártó felelőssége azonban mégsem feltétlen, mivel a termékfelelősségi törvényben taxatív módon felsorolt kimentési okok bizonyításával mentesülhet e felelősség alól. Másrészt a károsult a kárigényét szerződésen kívül közvetlenül a gyártóval szemben érvényesítheti. A törvény ezzel elismeri a károsult és a forgalmazó, illetve a forgalmazó és a gyártó szerződéses jogviszonyán átívelő közvetlen kapcsolatot a károsult és a gyártó között. Egyben a felelősséget oda telepíti, ahol a kárt okozó hiba oka keletkezik. A termékfelelősségi törvény egyértelmű helyzetet teremtett a magyar bírói gyakorlatban is, amely bizonytalan volt abban a kérdésben, hogy a károsult a termék hibája miatt őt ért kár megtérítése iránti igényét közvetlenül a kárt okozó hibás termék gyártójával szemben érvényesítheti-e a Ptk. szerződésen kívül okozott károkért való felelősség általános szabályai alapján. A gyártót terhelő szigorú felelősségi szabályok révén a termékfelelősség intézménye segíti a fogyasztók érdekvédelmét, előmozdíthatja a termékek korszerűsítésének fokozását és minőségének javítását is.

3. A termékfelelősségi törvény és az irányelv viszonylatában kezdetektől fogva a leglényegesebb eltérés a következő: nem 500 eurónak (ECU-nek) megfelelő kárhatárt tartalmaz a törvény a kár definíciójában, hanem úgy rendelkezik, hogy dologi kárnak csak a 10 000 Ft feletti kár minősül. Tehát csak a 10 000 Ft-nál nagyobb összegű dologi károk iránti igényt lehet a termékfelelősségi törvény alapján érvényesíteni. Ezt az eltérést mindenekelőtt fogyasztóvédelmi szempontok igazolták.

A csatlakozási tárgyalások során - a fogyasztóvédelmi fejezetben - kezdetben felmerült, hogy ezt az eltérést indokolt lenne a csatlakozást követően is meghatározott ideig fenntartani, tekintettel a hazai jövedelmi viszonyokra, melyek alapján ez az irányelvi értékhatár nem jelent ún. bagatell kárhatárt a magyar fogyasztók többsége részére. (Megjegyzendő, hogy ezt az értékhatárt a magyar jogban is úgy kell értelmezni, hogy a 10 000 Ft alatti összegű dologi károk iránti igényt csak a termékfelelősségi szabályok alapján nem lehet érvényesíteni, de más jogi alapon esetleg igen (pl. a Ptk. általános kártérítési szabályai alapján)). A fogyasztók számára ugyanakkor a termékfelelősségi szabályok kedvezőbbek, mivel azok a gyártót az általánosnál szigorúbb felelősséggel terhelik.

Tekintettel arra, hogy ez az eltérés, illetve ennek fenntartása derogációt jelentett (amit kezdetben a csatlakozási tárgyalásokon bejelentettünk), és azt az Európai Unió még a fogyasztóvédelmi szempontú érvelésre tekintettel sem tartotta elfogadhatónak, ezt a derogációs igényt a Kormány 1999-ben visszavonta.

4. A termékfelelősségi törvény hatálybalépése óta továbbá módosult a gyógyszerkárokra vonatkozó magyar szabályozás (az emberi felhasználásra kerülő gyógyszerekről szóló 1998. évi XXV. törvény megalkotásával, majd módosításával), valamint a közösségi szabályozás is módosításra került.

5. A termékfelelősségi törvény megalkotásakor vita övezte azt a kérdéskört, hogy ezeket a szabályokat a Ptk.-ban vagy külön törvényben célszerű elhelyezni. 1993-ban ez utóbbi megoldás tűnt célszerűbbnek. Ugyanakkor a Ptk. átfogó felülvizsgálata keretében a termékfelelősség jogintézményének szabályait már mindenképpen az új Ptk.-ban szükséges elhelyezni. Ezt a megközelítést tartalmazza a Ptk.-koncepció is. Az újrakodifikálás előtt azonban nem indokolt e szabályoknak a Ptk.-ba való beépítése.

6. Mindezeknek a fejleményeknek a figyelembevételével kerül sor a teljes jogharmonizációt célzó törvénymódosítás kialakítására. A módosítás a következő tárgyköröket érinti:

- a termék fogalmának meghatározása;

- a kár fogalmának meghatározása, a kárhatár összegének módosítása; valamint

- a termék gyártójának, illetve importálójának meg nem állapíthatósága esetére vonatkozó szabály kiigazítása.

V.

1. A törvény megvalósítja a jogsértéstől eltiltó határozatokról szóló irányelv (e részben: az irányelv) átültetését a magyar jogba. Az irányelv az ún. fogyasztói alapjogok közül a jogorvoslat jogához kapcsolódik. Ezen alapjog lényege, hogy a fogyasztók hatékony védelmének nélkülözhetetlen eleme a jogaik érvényesíthetősége, kikényszeríthetősége.

2. Az irányelv főbb rendelkezései a következők. Az 1. Cikk (1) bekezdése szerint a cél a fogyasztók kollektív érdekeinek védelme érdekében a jogsértő magatartásoktól történő eltiltás iránti kérelmekre vonatkozó tagállami jogszabályok közelítése, s ezáltal a belső piac zavartalan működésének biztosítása. A preambulum 2. pontja szerint nem minősül kollektív érdeknek a meghatározott egyéni érdeksérelmek összeadása, kumulációja. Az irányelvnek így nem tárgya az egyéni érdekérvényesítés lehetőségének biztosítása.

Az 1. Cikk (2) bekezdése szerint jogsértésnek minősül valamennyi olyan magatartás, amely a mellékletben felsorolt irányelveket átültető nemzeti szabályozásba ütközik, és a fogyasztók kollektív érdekeit hátrányosan befolyásolja.

Minősített szervezetnek minősül valamennyi olyan szervezet, amely a tagállami jognak megfelelően jött létre, és elismert érdeke fűződik az 1. Cikkben meghatározott rendelkezések betartatásához. Ezek a minősített szervezetek jogosultak a másik tagállamban jogorvoslati eljárás kezdeményezésére jogsértés bekövetkezte esetén.

Az irányelv szerint minősített szervezet lehet közhatalmi és civil szervezet is. Minősített szervezetnek tekinthető különösen:

a) egy vagy több független, közcélú szervezet vagy testület, amelyek elsősorban az 1. Cikkben meghatározott (kollektív) érdekek védelméért felelősek, és/vagy

b) azok az egyéb szervezetek, amelyek célja a kollektív érdekek védelme, a tagállami jogszabályok által meghatározott feltételeknek megfelelően (3. Cikk).

A tagállamok által a minősített szervezetek számára lehetővé teendő jogorvoslat a következőkre irányulhat:

a) a lehető leggyorsabban, adott esetben sürgősségi eljárás keretében a jogsértés megszüntetésének vagy az attól való eltiltásnak az elrendelése;

b) a határozat teljes egészében vagy kivonatban, a megfelelőnek ítélt formában történő közzététele, és/vagy a jogsértés további hatásait megszüntető helyreigazítás közzététele;

c) amennyiben ezt a tagállami jog lehetővé teszi, arra az esetre, ha a marasztalt fél a határozatnak a bíróság vagy hatóság által megszabott határidőn belül nem tesz eleget, egy közérdekű számlára (vagy más kedvezményezett javára) meghatározott összeg fizetésére kötelezése, a határozatok megfelelő követése céljából.

Az említett intézkedések megtételét a tagállamok nem jelen irányelvre tekintettel kötelesek lehetővé tenni, hanem a különböző magatartásokat tilalmazó irányelvekből következően. A tárgybeli irányelv fenti felsorolása csupán azt írja elő, hogy az egyébként rendelkezésre álló eszközök közül melyekre nézve kell eljárás-kezdeményezési jogot biztosítani a minősített szervezeteknek.

A tagállamok kötelesek biztosítani, hogy a területükön keletkező jogsértés esetén bármely olyan tagállamnak a minősített szervezete, amelynek területén a minősített szervezet által védett érdekeket veszélyezteti a jogsértés, bírósághoz vagy hatósághoz fordulhasson.

A tagállam területén működő minősített szervezetek kérésére a tagállamok tájékoztatják a Bizottságot a területükön minősített szervezetként működő szervezetek eljárás-kezdeményezési jogosultságáról. A tagállam a minősített szervezet kérésére köteles tájékoztatni a Bizottságot a minősített szervezet eljárást kezdeményező jogáról, e kérdésben nincs mérlegelési joga. Következésképpen az a fogyasztóvédelmi szervezet, amely a tagállami jognak megfelelően jött létre, és a fogyasztók kollektív érdekeinek a védelme az elsődleges feladata, minősített szervezet lehet.

A Bizottság összeállít egy jegyzéket (listát) azokról a minősített szervezetekről, amelyeknek a nevét közölte a tagállam, és jelzi a listán szereplő érdekvédelmi szervezetek célját. Ez a jegyzék megjelenik a Hivatalos Lapban [pl. Official Journal C 222 (2001. 08. 08.), C 30 (2002. 02. 02.)]. Az irányelv értelmében az eljáró bíróság vagy hatóság eljárásában a listán való szereplés legitimálja az adott szervezet eljárás kezdeményezési jogát. Ez az elismerési kötelezettség azonban nem érinti az eljáró bíróságnak vagy hatóságnak azt a jogát, hogy a konkrét esetekben megvizsgálja, hogy a minősített szerv célja megalapozza-e az adott eljárás megindítását (4. Cikk).

Az irányelv az eljárás-indítási jog elismerésének kötelezettségét a következő közösségi jogszabályokkal összeegyeztethető nemzeti szabályok megsértése esetére korlátozza:

- a Tanács 84/450/EGK irányelve a tagállamok megtévesztő reklámozásra vonatkozó jogszabályainak összehangolásáról;

- a Tanács 85/577/EGK irányelve az üzlethelyiségen kívül kötött szerződések tekintetében a fogyasztók védelméről;

- a Tanács 87/102/EGK irányelve a tagállamok fogyasztói hitelre vonatkozó jogszabályai összehangolásáról;

- a Tanács 89/552/EGK irányelve a televíziós műsorszolgáltatási tevékenységek tekintetében a tagállamok egyes törvényi, rendeleti, közigazgatási rendelkezéseinek összehangolásáról (10-21. Cikk);

- a Tanács 90/314/EGK irányelve az utazási csomagokról;

- a Tanács 92/28/EGK irányelve az emberi felhasználásra kerülő gyógyszerkészítmények reklámozásáról;

- a Tanács 93/13/EGK irányelve a fogyasztói szerződések tisztességtelen szerződési feltételeiről;

- az Európai Parlament és a Tanács 94/47/EK irányelve a fogyasztók védelméről az ingatlanok időben megosztott használati jogának megszerzésére irányuló szerződések egyes vonatkozásai tekintetében;

- az Európai Parlament és a Tanács 97/7/EK irányelve a fogyasztók védelméről a távollévők között kötött szerződéseknél;

- az Európai Parlament és a Tanács a fogyasztási cikkek adásvételének és a kapcsolódó jótállásnak egyes vonatkozásairól szóló 1999/44/EK irányelve;

- az Európai Parlament és a Tanács 2000/31/EK irányelve az információs társadalom egyes jogi vonatkozásairól, különösen az elektronikus kereskedelemről a belső piacon.

3. Az irányelvi követelményeket összevetve a hatályos magyar joggal az alábbiak állapíthatók meg.

3.1. Az irányelv mellékletében felsorolt irányelvek (s így az átültető magyar jogszabályok) közjogi és magánjogi szabályokat egyaránt tartalmaznak. Így például a tisztességtelen szerződési feltételekre, a szavatossági jogokra vonatkozó rendelkezések magánjogi jellegűek, míg a reklámtilalmak, vagy a szerződéskötést megelőző vállalkozói magatartást szabályozó normák inkább közjogi jellegűnek minősíthetők. Azok a szabályok, melyek tisztán magánjogi természetűek, az érintett felek által érvényesíthetők, a magánautonómia (önrendelkezés) elvéből következően. A közjogi normákat viszont a köz nevében eljáró hatóságok kényszerítik ki. Ez a különbség azt is eredményezi, hogy a magánjogi igények tárgyában a polgári bíróságok járnak el, míg a közjogi normák betartatása a hatóságok feladata.

Az irányelv közvetlenül nem rendelkezik arról, hogy melyik normatípus kikényszerítése lehetőségének biztosítását követeli meg a tagállamoktól, az irányelv melléklete a fogyasztóvédelmi tárgyú irányelveket a maguk teljességében említi meg. Ebből az következne, hogy mindkét normakörre nézve fennáll a kötelezettség. Ugyanakkor az irányelv célja a fogyasztók kollektív érdekeinek védelmét szolgáló eljárások kezdeményezése lehetőségének biztosítása, továbbá a kérhető intézkedések köre (jogsértés megszüntetésének elrendelése, határozat nyilvánosságra hozatala, közérdekű bírságolás) a közjogi típusú szankciókra szűkített, harmadrészt a kötelezettséget az irányelv azon tagállam számára írja elő, ahonnan a jogsértés ered. Mindebből az következik, hogy a kötelezettség alapvető tartalma nem a magánjogi típusú igényérvényesítés lehetővé tétele. (Az ilyen igényérvényesítés egyébként elválaszthatatlan az alkalmazandó jog kérdésétől, az irányelv viszont éppen azt hangsúlyozza, hogy rendelkezései az alkalmazandó jogot nem érintik.) A tisztán magánjogi igényérvényesítésre tehát nem kell lehetőséget biztosítani a külföldi minősített szervezetek számára, vagyis a magyar anyagi polgári jogba nem kell felvenni e szervezetek igényérvényesítési jogosultságát.

Ugyanakkor a közjog/magánjog normafelosztás határvonalát áttöri az, hogy a gyengébb felek védelme érdekében a közigazgatási hatóságok a magánjogi rendelkezések betartása felett is őrködhetnek (így például a fogyasztóvédelmi felügyelőségek minden fogyasztóvédelmi szabály megtartását ellenőrzik). Ezt a lehetőséget az Alkotmánybíróság is megerősítette: „nem tekinthető alkotmányellenesnek az, hogy a közigazgatási szervek feladat- és hatáskörük gyakorlása során a jogrendszer különböző jogágainak anyagi jogi normáit is értelmezik és alkalmazzák, s azok esetleges megsértéséhez hátrányos jogkövetkezményeket fűznek. A közigazgatási szervek tevékenysége ugyanis nem szűkíthető le kizárólag a közigazgatási anyagi jog normáinak alkalmazására;” [29/1998. (VI. 17.) AB határozat]. Tekintettel arra, hogy az irányelv alapvetően a közjogi típusú intézkedések vonatkozásában írja elő a külföldi minősített szervezetek eljárás-kezdeményezési jogának lehetővé tételét, e kötelezettség alapján biztosítani kell azt is, hogy a magyar hatóság eljárását kezdeményezze a külföldi minősített szervezet, ha a magánjogi jellegű szabály megsértése miatt lehetőség van a hatósági fellépésre. Hangsúlyozandó, hogy az irányelv azt nem teszi kötelezővé, hogy minden - az irányelv mellékletében felsorolt fogyasztóvédelmi irányelveket átültető magyar jogszabályokon alapuló - fogyasztói magánjogi igényt érvényesíthessenek a külföldi minősített szervezetek. Ez abból következik, hogy a fellépési lehetőséget csak olyan jogsértések esetében kell biztosítani, amelyek azon túlmenően, hogy a mellékletben felsorolt irányelvekbe ütköznek, egyúttal a fogyasztók kollektív érdekeit is sértik. E feltétel miatt hullik ki az egyéni és csoportos magánjogi igényérvényesítés halmaza a külföldi minősített szervezetek által oltalmazható jogok köréből.

Szintén elmossa a közjog/magánjog határvonalát hatályos jogunk három esetben, sajátos keresetindítási jog biztosítása révén.

Az Fgytv. 39. §-a alapján az ellen, aki jogszabályba ütköző tevékenységével a fogyasztók széles körét érintő vagy jelentős nagyságú hátrányt okoz, a Fogyasztóvédelmi Főfelügyelőség, a fogyasztói érdekek képviseletét ellátó társadalmi szervezet vagy az ügyész pert indíthat a fogyasztók igényeinek érvényesítése iránt akkor is, ha a sérelmet szenvedett fogyasztók személye nem állapítható meg. A tisztességtelen piaci magatartás és a versenykorlátozás tilalmáról szóló 1996. évi LVII. törvény (Tpvt.) 92. §-a hasonló rendelkezése szerint az ellen, aki törvénybe ütköző tevékenységével a fogyasztók széles körét érintő vagy jelentős nagyságú hátrányt okoz, a fogyasztók érdekvédelmét ellátó szervezet, továbbá - a hatáskörébe tartozó ügyben akkor, ha a jogsértést határozattal megállapította - a Gazdasági Versenyhivatal vagy tagjai tekintetében a gazdasági kamara pert indíthat a fogyasztók polgári jogi igényeinek érvényesítése iránt abban az esetben is, ha a sérelmet szenvedett fogyasztók személye nem állapítható meg.

A hivatkozott szakaszok kifejezetten a „fogyasztók (polgári jogi) igényeinek érvényesítése iránti” keresetről rendelkeznek, vagyis a kereset tárgya nem a közigazgatási természetű előírások betartatása (ilyenek pl. a címkézésre vonatkozó szabályok), hanem a jogsértésből fakadó fogyasztói polgári jogi - azaz szerződésen alapuló vagy kártérítési - igények érvényesítése (pl. a jogszabálysértően hiányos címkézéssel okozott kár megtérítése). Ugyanakkor az a körülmény, hogy a kereset megindítható akkor is, ha a sérelmet szenvedett fogyasztók személye ismeretlen, e perlési lehetőséget elszakítja a konkrét magánjogi igénytől, s ezáltal közjogiasítja az ilyen beavatkozást.

A Ptk. és a Ptké. alapján a tisztességtelen általános szerződési feltételeket bíróság előtt megtámadni jogosult az ügyész, a miniszter, az országos hatáskörű szerv vezetője, a jegyző és a főjegyző, a gazdasági és a szakmai kamara, a hegyközségi szervezet, a fogyasztói érdek-képviseleti szervezet is. A sikeres megtámadás következménye érvénytelenség, méghozzá a kikötés alkalmazójával szerződő valamennyi félre kiterjedő hatállyal. Ez alatt nem csak a már megkötött szerződések feleit kell érteni, hanem valamennyi jövőben szerződő felet is. (Ezt az értelmezést követeli meg a vonatkozó irányelvvel való összhang biztosításának kívánalma, amely kifejezetten előírja a tisztességtelen feltételek jövőbeni alkalmazásának megelőzését.) Ebben az értelemben az érvénytelenség megállapítása a jövőbeli alkalmazástól való eltiltás közvetett kimondása, ami már a magánjogi igényérvényesítésből következőkön túlmutató jogkövetkezmény.

Megállapítható tehát, hogy mindhárom keresetindítási jogosítvány hordoz közjogi elemet, vagyis indokolt a külföldi minősített szervezetek számára a keresetindítási jogot biztosítani. A Ptk. szerinti megtámadás esetében a legerősebb a közjogi elem; a másik két keresetindítási jognál a magánjogi igények érvényesítése a kereset tárgya, csupán a beavatkozás módja közjogias (az irányelvi feltételrendszerből - fogyasztók kollektív érdekeinek védelme, eltiltás/nyilvánosságra hozatal/bírságolás intézkedéstípus - szigorú értelemben egyik sem teljesül e két esetben).

Az irányelvi követelmény a fentiek alapján úgy foglalható össze, hogy elsősorban a mellékletében felsorolt fogyasztóvédelmi irányelveket átültető magyar jogszabályok közjogi típusú normáinak kikényszerítésére kell feljogosítani a külföldi minősített szervezeteket, vagyis biztosítani számukra az ezen normák betartatásáért felelős hatóságok fellépésének kezdeményezésére való jogot. Ezen túlmenően, másodsorban, az olyan eljárások kezdeményezésének jogát is biztosítani kell, melyekben valamely hatóság közjogi eszközökkel biztosítja a magánjogi normák betartását. Harmadsorban a fentebb említett három speciális keresetindítási jogot is indokolt lehetővé tenni a külföldi minősített szervezetek számára, tekintettel e jogosultságok közjogias jellegére.

3.2. Tekintettel arra, hogy elsősorban a hatóságok fellépésének kezdeményezéséhez való jogot kell biztosítani az irányelv alapján, indokolt röviden áttekinteni, hogy a hatályos jogrendünk ad-e ilyen jogot a külföldi szervezetek számára.

Az államigazgatási eljárásokat illetően jogunk általános megközelítése az, hogy a magyar közjog vonatkozik a magyar jogalanyokra, illetve a Magyarország területén kifejtett magatartásokra. Az e hatály alá eső jogsértéssel szemben lép fel a magyar hatóság. Az államigazgatási eljárásban a magyar anyagi közjog kerül alkalmazásra. Magyar hatóság külföldi közjogot nem alkalmaz. E megközelítés összhangban van az irányelv szemléletével.

Az államigazgatási eljárás általános szabályairól szóló 1957. évi IV. törvény (Áe.) nem tagadja meg az ügyfél pozícióit a külföldi szervezetektől, ugyanakkor az eljárás alapvetően nem azon a hárompólusú modellen alapul, melyben más-más személy az eljárást kérelmező, és az, aki ellen a jogszabálysértés miatt az eljárást a hatóság a kérelemre lefolytatja. Az Áe. alapján nem kizárt tehát, hogy a külföldi szervezet eljárást kérelmező ügyfél legyen, ugyanakkor a kérelmező az eljárás lefolytatására befolyással nem bír.

Az Fgytv. a fogyasztóvédelmi hatóságok számára általános fellépési lehetőséget biztosít, így az e törvényben szabályozott eljárás főszabály szerint irányadó a fogyasztóvédelmi jogszabályok kikényszerítésére. Az Fgytv. az államigazgatási eljárásokat illetően kimondja, hogy fogyasztóvédelmi felügyelőségek feladatai közé tartozik a fogyasztóvédelmi jogszabályok megtartásának az ellenőrzése, a jogszabálysértések megelőzése és megszüntetése érdekében államigazgatási eljárás kezdeményezése és lefolytatása. Az eljárás kezdeményezésére jogosultakról a törvény nem tartalmaz rendelkezést. Így a fogyasztóvédelmi felügyelőségek általános hatáskörrel bírnak a fogyasztóvédelmi szabályok betartásának ellenőrzésére, a jogsértő magatartás elleni hivatalbóli fellépésre.

Az általános szabályok mellett meg kell vizsgálni az irányelv mellékletében szereplő irányelveket átültető magyar jogszabályokat is abból a szempontból, hogy tartalmaznak-e olyan speciális eljárási szabályokat, amelyek a külföldi szervezetek eljárás-kezdeményezési jogát érintik. E szabályok közül azokban szükségképpen ki kell kimondani az irányelv szerinti eljárás-kezdeményezési jogát a külföldi minősített szervezeteknek, amelyek kizárólag kérelemre induló eljárást tesznek lehetővé, nevesítve az eljárás kezdeményezésre jogosultakat, s e körből jelenleg kizárják a külföldi szervezeteket. E szempontok alapján egyedül a gazdasági reklámtevékenységről szóló 1997. évi LVIII. törvény (Grtv.) kiegészítése szükséges.

Az államigazgatási eljárásokat illetően összegezve megállapítható, hogy a fogyasztóvédelmi felügyelőségek hivatalból kötelesek eljárni jogszabálysértés esetében, ami a kérelmezői jog felőli megközelítést szükségtelenné teszi. Továbbá az Áe. általános szabályai sem tagadják meg a kérelmező-ügyféli minőséget a külföldi szervezetektől. Mindazonáltal célszerű egyetlen helyen, a legszélesebb fogyasztóvédelmi hatáskörrel rendelkező szervezetek eljárására nézve, vagyis az Fgytv.-ben az egyértelműség kedvéért kimondani, hogy a fogyasztóvédelmi felügyelőségek eljárásának kezdeményezésére jogosultak a külföldi minősített szervezetek is.

3.3. Az irányelv 2. Cikkének (1) bekezdése értelmében a tagállamok feladata az irányelv hatálya alá tartozó eljárási kérelmek elbírálására illetékes bíróság (hatóság) kijelölése. E tekintetben jogalkotásra nincs szükség, mivel az irányelv mellékletében felsorolt közösségi irányelvek tekintetében vagy az átültető magyar szabályok tartalmazzák az eljáró szerveket is (vagy közvetlenül, vagy más jogszabályra utalással), vagy az általános eljárási szabályok alkalmazandók.

4. Az irányelv egyes rendelkezései választási lehetőséget biztosítanak a tagállami jogalkotó számára. Ezekkel a lehetőségekkel a törvény az alábbiak szerint él.

4.1. Az 5. Cikk értelmében lehetőség van az eljárás megindítása előtti konzultáció kötelező jelleggel történő előírására. Jogunkban a hivatalból induló hatósági eljárásoknál az előzetes egyeztetési kötelezettség idegen lenne ezen eljárási modelltől. A közérdekű keresetindításoknál a belföldi jogosultakat nem terheli ilyen kötelezettség, ezért azt a külföldi minősített szervezetek számára sem indokolt előírni.

4.2. A 7. Cikk alapján lehetőség nyílik arra, hogy az irányelvben megköveteltnél szélesebb körben biztosítson jogokat a tagállam a fogyasztók védelme érdekében. Három vonatkozásban merül fel az irányelv szabályain való túlterjeszkedés.

4.2.1. Az első túllépési lehetőség az eljárás-kezdeményezési jog biztosítása bármely fogyasztóvédelmi szabály megsértése esetében. Az irányelv alapján csak a mellékletben szereplő irányelveket átültető nemzeti jogszabályokba ütköző magatartás esetén kell biztosítani az eljárás-kezdeményezési jogot.

Az irányelven való túlterjeszkedés e téren nem indokolt. Az eljárás-kezdeményezési jog a külföldi fogyasztók érdekeinek védelmére szolgál, a magyar fogyasztókat csak közvetetten védi. Gyakorlati szempontból is igen csekély az esélye annak, hogy a külföldi szervezet egyáltalán tudna fellépési jogáról akkor, ha a fellépési jogát megalapozó magatartás csak a magyar jogot sérti, azaz a megsértett szabály nem tartozik a harmonizált körbe. Mérlegelendő körülmény végül az is, hogy az irányelvet eddig átültető tagállamok többsége az irányelv átültetése során ragaszkodott a listához.

4.2.2. A második túlterjeszkedési lehetőség az eljárás-kezdeményezési jog biztosítása a nem-minősített külföldi szervezetek részére is. E kiterjesztés azért nem indokolt, mivel „legitimáló lista” hiányában meglehetősen nehéz lenne az adott szervezet érintettségének igazolása.

4.2.3. A harmadik kiterjesztési lehetőség a jogsértés miatt követelhető intézkedések körének bővítése. Az irányelv a jogsértő magatartástól történő eltiltásra és az abbahagyásra kötelezésre, a határozat nyilvánosságra hozatalára és közérdekű bírságolásra irányulóan követeli meg a külföldi minősített szervezet eljárás-kezdeményezési jogának biztosítását. A külföldi minősített szervek számára biztosított eljárás-kezdeményezési jog kiterjed mindazon intézkedések meghozatalára, amelyre az eljáró szerv jogszabály alapján jogosult. A megadandó keresetindítási jog alapján a bíróságok a polgári jogi igény teljesítésére köteleznek, illetve nyilvánosságra hozatali lehetőségük is van az Fgytv. és a Tpvt. alapján. E téren tehát jogunk többlet-jogokat biztosít.

5. Tekintettel arra, hogy az irányelv egy kölcsönös elismerési rendszert épít ki, az átültető magyar szabályokat egyoldalúan, csatlakozásunk előtt nem indokolt hatályba léptetni.

VI.

Az Fgytv. a fogyasztóvédelmi intézményrendszer továbbfejlesztése és a fogyasztói jogok hatékonyabb érvényesítése céljából 1999. január 1-jei határidővel rendelkezett a békéltető testületek felállításáról. A törvény hatálybalépésével csaknem egyidejűleg került elfogadásra az Európai Közösségben a békéltető testületek eljárásával szembeni követelményeket megfogalmazó ajánlás (e részben: az ajánlás).

Az ajánlás célja a fogyasztói viták bíróságon kívüli eldöntése eljárásainak létrehozását és működését szabályozó minimális elvek közösségi szintű meghatározása a magas színvonalú fogyasztóvédelem megvalósítása érdekében. Az ajánlás hét alapvető követelményt fogalmaz meg az ilyen eljárásokkal szemben: a függetlenség, az átláthatóság, az ellenérdekűség, a hatékonyság, a jogszerűség, a szabadság, valamint a képviselet elvét.

Mivel a Bizottságot az ajánlás kidolgozására felszólító európai parlamenti állásfoglalás már az Fgytv. előkészítése során ismert volt, a fogyasztói viták bírósági eljáráson kívüli rendezésével kapcsolatos közösségi elvárások alapvetően már beépítésre kerültek az Fgytv. békéltető testületekre vonatkozó rendelkezéseibe. A törvény szabályai az ajánlásnak való megfelelés érdekében a következő pontokon szorulnak kiegészítésre.

Az ajánlás a függetlenség elvének biztosítása érdekében a fogyasztói jogvitát eldöntő egyedül eljáró személlyel szemben előírja, hogy ha szakmai szövetség delegáltja, a vita eldöntésénél akkor járhat el egy személyben, ha a megbízatás elfogadását megelőző három évben sem a szakmai szövetséggel, sem annak tagjával nem állt munkaviszonyban vagy munkavégzésre irányuló egyéb jogviszonyban. Szükséges ezt a követelményt beépíteni az Fgytv. individuális eljárást lehetővé tevő rendelkezéséhez kapcsolódóan. A törvény az ajánlásnál valamivel tágabb megközelítésben, a függetlenség mindkét oldalról való biztosítására, a fogyasztóvédelmi társadalmi szervezetek delegáltjai tekintetében is előírja ezt az összeférhetetlenségi szabályt.

Szintén függetlenségi kritériumként írja elő az ajánlás az egyedül eljáró személlyel szemben a vita eldöntéséhez szükséges - mindenekelőtt - jogi ismeretek meglétét. Ennek átvételére a törvény jogi végzettséget követel meg az egyedül eljáró testületi tagtól.

Ezen új követelményeknek a testületek összeállításánál való leképezésére, az egyedüli testületi tagként való eljárás lehetősége végrehajthatóságának érdekében szükséges annak előírása, hogy a kamarák, illetve a fogyasztói érdekek képviseletét ellátó társadalmi szervezetek a törvény hatálybalépését követő jelölések során biztosítsák: a testületnek legyen legalább egy olyan tagja, aki a fenti követelményeknek megfelel.

Az ajánlás az átláthatóság elvének biztosítása érdekében előírja, hogy a fogyasztói jogviták bíróságon kívüli elbírálására jogosult testület világosítsa fel a hozzáfordulókat eljárásának szabályairól, feltételeiről, költségeiről, határozatainak típusairól és a rendelkezésre álló jogorvoslatokról. A tájékoztatást kérésre kell - írásban vagy más megfelelő formában - megadni. Szükséges továbbá, hogy e testületek rendszeresen tájékoztassák a közvéleményt a tevékenységükről éves beszámolók közzététele útján. E követelmények az Fgytv. hatályos szabályai között nem jelennek meg, ezért szükséges a törvény ilyen értelmű kiegészítése.

Végül a békéltető testületek működési tapasztalatainak alapján indokolt az eljárási határidők kismértékű meghosszabbítása azok reális betarthatósága biztosítására.

-----STARTING---POINT---RESZLETES---

Az 1. §-ához

A Ptk. 232. §-ának (2) bekezdését a törvény abból a célból módosítja, hogy az ügyleti kamat számítása során is a jegybanki alapkamat képezze az alapot. Így a kamat számításának bázisa az ügyleti és a késedelmi kamatnál egyaránt a jegybanki alapkamat lesz. E rendelkezést a fizetési késedelemről szóló irányelv nem teszi kötelezővé, azonban nem indokolt kétféle számítási mód alkalmazása. Egyúttal meghatározásra kerül, hogy mely időpontban érvényes jegybanki alapkamat irányadó. Elmarad a hatályos szövegnek a felek eltérő megállapodási lehetőségére való utalása. Ennek oka az, hogy a Ptk. szerződésekre vonatkozó szabályai alapvetően diszpozitívak (eltérést engedők), ezért ezt külön nem kell kimondani. Hangsúlyozandó tehát, hogy az új kamatszabályok is diszpozitívak.

A 2. §-ához

A jótállás intézményét érintő változtatások alapvetően a fogyasztói adásvételről szóló irányelvben előírt követelmények megvalósítására korlátozódnak. A törvény az intézményt a szerződést biztosító mellékkötelezettségek körében tartja meg, ugyanakkor lényegében továbbra is a hibás teljesítés témaköréhez kapcsolja. Rögzítésre kerül, hogy a jótállás sajátos többletteher a kötelezett oldalán a vállalt, illetve jogszabály által előírt határidőn belül, nem érinti azonban a jogosultnak a törvényből eredő egyéb jogait.

A korábbi szabályokból a 248. § (1) bekezdése csupán a jótállás lényegét rögzítő rendelkezést tartja meg: a jótállásra kötelezett a jótállás időtartama alatt a felelősség alól csak akkor mentesül, ha bizonyítja, hogy a hiba oka a teljesítés után keletkezett. A kimentési lehetőség ilyen korlátozásán túl a felek szabadon (illetve a kötelező jótállást előíró jogszabály) határozzák meg a jótállás tartalmát: a jótállás a kötelezettet a (2) bekezdés szerint a jótállási kötelezettséget keletkeztető szerződésben vagy jogszabályban, továbbá a szolgáltatásra vonatkozó reklámban foglalt feltételek szerint terheli. A reklám fogalmára a Grtv. 2. §-a g) pontjának meghatározása irányadó. A reklámbeli ígéreteknek a jótállás tartalmává válására vonatkozóan a 277. § új (2) bekezdésében foglalt szabály megfelelően alkalmazandó.

A (3) bekezdés a jótállási nyilatkozat kötelező tartalmát meghatározó irányelvi szabályokat jeleníti meg, hatókörében ugyanakkor nem meghaladva az irányelv hatályából feltétlenül kötelezőt: a rendelkezés hatálya a fogyasztói szerződésekre korlátozott. Ennek oka, hogy ezen előírások kifejezetten a fogyasztóvédelem szempontjával (a fogyasztó megfelelő tájékoztatásához fűződő érdekkel) indokolhatóak, a jótállás viszont a piacgazdaság körülményei között tipikusan versenyeszköz, ezért a kereskedelmi ügyletekre kiterjedő általános hatállyal nem indokolt beleavatkozni a felek szerződési akaratába. A jótállási nyilatkozatnak kifejezetten utalnia kell arra, hogy a jótállás a fogyasztónak a törvényből eredő jogait nem érinti. E szabály célja a közvetlen figyelemfelhívás arra, hogy a kereskedő (gyártó) által vállalt jótállás többletjogokat tartalmazhat a fogyasztó számára, de nem csorbíthatja a törvényben biztosított jogi helyzetét.

Jótállást kötelezően előíró jogszabály a jótállási nyilatkozatra vonatkozóan további követelményeket állapíthat meg. A hatályos kormányrendeletekben szabályozott jótállási jegy megfelel a törvényben - az önként vállalt jótállásra is kiterjedő általános fogalomhasználattal - jótállási nyilatkozatként jelölt intézménynek.

A formai követelmények nemteljesítése nem befolyásolja a jótállási kötelezettségvállalás érvényes létrejöttét. E rendelkezés célja a fogyasztó oldaláról nézve az, hogy a formai követelmények megsértése ne rontsa le az ő jogát a jótállásban vállaltak érvényesíthetőségét illetően. Ez nem jelenti azt, hogy a jótállásra kötelezett jogsértő magatartása feltétlenül szankcionálatlan marad: kártérítési felelősséggel tartozik egyrészt az általános szabályok szerint, szankcionálási lehetőséget biztosítanak továbbá a fogyasztóvédelmi jogszabályok érvényre juttatását célzó államigazgatási eszközök.

A (4) bekezdés - immár nem az irányelvvel összefüggésben, hanem a hatályos szabályozás pontosítására - rögzíti, hogy a jogosult a jótállási határidő alatt bármikor közölheti kifogását a kötelezettel. Ennyivel is szigorúbb a jótállási felelősség a kellékszavatosságnál, ahol érvényesül a Ptk. - törvény szerinti - 307. §-a (1) bekezdésében írt, a körülmények által lehetővé tett legrövidebb időn belüli kifogásközlési kötelezettség. Természetesen a jogosult kifogásközlését ez esetben is befolyásolják az együttműködési kötelezettség, illetve a joggal visszaélés tilalma alapelvei. A kifogás közlésének eredménytelensége esetén a jogosult a - szavatossági igényérvényesítésre nyitva álló határidőknél megintcsak hosszabb - általános elévülési időn belül fordulhat bírósághoz.

Az (5) bekezdés a jótállási jogok gyakorlásához - diszpozitív jelleggel - behívja a szavatossági jogok gyakorlására megállapított törvényi szabályokat. Itt elsősorban a jogosult áttérési jogára, a kötelezettségek teljesítésének és a dolog rendeltetésszerű használatának ingyenességére, a jótállási jogoknak a jótállási határidő eltelte után kifogás útján történő érvényesíthetőségére, továbbá a kijavítás illetve kicserélés joghatására vonatkozó szabályok jönnek figyelembe.

A 3. §-ához

A törvény a szerződésszerű teljesítésnek a fogyasztói adásvételről szóló irányelvben meghatározott kritériumait a Ptk. teljesítési szabályai közé építi be, kiegészítve ezzel a 277. § (1) bekezdésében a szolgáltatással szemben eddig támasztott követelményeket. E rendelkezést a törvény általános érvénnyel, tehát nem csupán fogyasztói ügyletekre nézve, illetve nem csak a dologszolgáltatásra irányuló szerződések tekintetében ülteti át. Az új szabály egyértelművé teszi, hogy a szerződésszerűség megítélése szempontjából a teljesítés időpontja az irányadó.

A felsorolás elemei kumulatívak, amennyiben a szolgáltatás a négy feltétel valamelyikét nem elégíti ki, a teljesítés nem szerződésszerű. Az adott szerződés körülményei kizárhatják valamelyik elem alkalmazhatóságát, ettől azonban a többi követelmény még irányadó a szerződésszerűség megítélésére.

E szabályrendszer diszpozitív, csak a felek kifejezett szerződéses rendelkezésének hiányában hívható fel a hibás teljesítés megállapítására.

A szerződésszerűség feltételei közé a nyilvános kijelentéseknek való megfelelés felvétele lényeges újítást jelent a hatályos szabályozáshoz képest. A feltétel a reklámot és az árucímkét érinti, nem csupán a jogosulttal szerződéses kapcsolatban álló kötelezett, hanem a gyártó, az importáló, illetve ezek képviselője vonatkozásában is. A harmadik személyek nyilvános kijelentéseinek a kötelezett szerződéses kötelezettségvállalásaként való betudásának indoka az, hogy a gyártó, stb. hirdetési tevékenysége a szerződéskötési szándék befolyásolásának jellemző eszköze.

A nyilvános kijelentésekben említett tulajdonságoknak konkrétnak (tényszerűnek) kell lenniük. A szavatossági kötelezettség megállapításához nem elég a hirdetésekben bevett általános jellegű „öndícséret”. A reklámozással kapcsolatos visszaélésekkel szembeni jogvédelmet a Grtv. hivatott biztosítani.

A kötelezett megnövekedett felelősségére figyelemmel a (2) bekezdés kivételeket fogalmaz meg a javára, azonban a bizonyítási terhet őrá telepíti a kivételek alkalmazhatósága tekintetében. A kivételek elsősorban a gyártó nyilvános kijelentéseit érintik. A b) pontban írt helyesbítést maga a kötelezett is megteheti a szerződésben, biztosítva ezzel mind a jogosult megfelelő tájékoztatását, mind a saját mentesülését.

A (3) bekezdés az irányelvvel, illetve a termékfelelősségi törvénnyel összhangban rögzíti a gyártó kiterjesztett fogalmát. A gyártó felelőssége terheli azt a személyt is, aki a dolgon a nevét, védjegyét vagy egyéb megkülönböztető jelzést feltüntetve azt a látszatot kelti, hogy az az ő gyártmánya.

A 4. §-ához

A törvény kivételt fogalmaz meg a Ptk. 278. §-a (2) bekezdésében foglalt azon szabály alól, amely szerint, ha a szolgáltatás tárgyát a kötelezett lakóhelyétől, illetőleg székhelyétől különböző helyre kell küldeni, s azt, vagy valamely közbeeső helyet nem kötöttek ki teljesítési helyként, a teljesítés azzal is megtörténik, ha a kötelezett a szolgáltatás tárgyát elküldés, illetőleg elszállítás végett a szállítmányozónak vagy a fuvarozónak átadja. E szabály érvényesülésének kizárását a fogyasztói ügyletek körében az indokolja, hogy a fuvarozó által történő szállítás ideje alatt ne ő viselje a dolog meghibásodásának kockázatát, mivel a hibás teljesítés megítélése szempontjából a teljesítés időpontja az irányadó. Mindazonáltal az új szabály nem jelent kivételt a 278. § (1) bekezdésében foglalt, a teljesítés helyére vonatkozó főszabály alól.

Az 5. §-ához

A fizetési késedelemről szóló irányelvet átültető szabályok a 301/A. §-ban kerülnek elhelyezésre, speciális rendelkezéseket megállapítva a gazdálkodó szervezetek közötti kapcsolatokban a késedelmi kamatot illetően. Ezért egyéb viszonylatokban a 301. § jelenlegi szabályait csak annyiban módosítja a törvény, hogy itt is a jegybanki alapkamatot teszi a kamatszámítás alapjává. Egyúttal meghatározásra kerül, hogy mely időpontban érvényes jegybanki alapkamat irányadó. Elmarad a hatályos szövegnek a felek eltérő megállapodási lehetőségére való utalása. Ennek oka az, hogy a Ptk. szerződésekre vonatkozó szabályai alapvetően diszpozitívak (eltérést engedők), ezért ezt külön nem kell kimondani. Hangsúlyozandó tehát, hogy az új kamatszabályok is diszpozitívak.

A törvény érdemben változatlanul hagyja az egyéként alkalmazandó ügyleti kamathoz hozzáadandó késedelmi kamat szabályát. E norma arra a helyzetre ad eligazítást, hogy miként kell kombinálni az egyébként irányadó ügyleti kamatot a késedelmi kamattal. Az ügyleti kamatra rárakódó késedelmi kamat előírásának indoka az, hogy a késedelemben megnyilvánuló szerződésszegés ne maradjon szankció nélkül. A főszabály szerinti teljes kamatmértéket viszont azért nem célszerű alkalmazni az ügyleti kamattal együtt, mert az gazdaságilag indokolatlanul magas kamatszintet eredményezne.

Az irányelv ilyen szabályt nem tartalmaz, csak a minimálisan fizetendő késedelmi kamatot írja elő. Nincs azonban akadálya annak, hogy az irányelvi kamatszintet az alkalmazott ügyleti kamat beszámításával érjük el, de a teljes főszabály szerinti késedelmi kamatnak az ügyleti kamaton felüli megfizetése is előírható.

A fentiekre tekintettel a törvény az irányelvi követelményen túllépve a gazdálkodó szervezetekre is kiterjedő hatállyal fenntartja a 301. § (2) bekezdése szerinti, az ügyleti kamathoz hozzáadódó késedelmi kamatot. A mérték meghatározására az egységesség érdekében a törvény e mértéket is a jegybanki alapkamathoz köti, annak 1/3-ában megállapítva a kamatmértéket. (Az 1/3 arány hozzávetőleg leképezi a hatályos 4/11 viszonyt.)

A törvény 29. §-ának (2) bekezdése az egységes szabályozás érdekében egyidejűleg hatályon kívül helyezi a pénzforgalomról és a bankhitelről szóló 39/1984. (XI. 5.) MT rendelet 12. §-át, mivel az fix összegben (6%) határozza meg a bankkölcsön esetében az ügyleti kamaton felül fizetendő késedelmi kamatot.

A 6. §-ához

A Ptk.-ba beiktatott 301/A. § (1) bekezdése kimondja, hogy a késedelmi kamatra vonatkozó rendelkezéseket az e §-ban foglalt eltérésekkel kell alkalmazni. E körben is alkalmazandó tehát a 301. § (1) bekezdésének utolsó mondata, a (2) bekezdés - azzal, hogy az összességében legalább fizetendő kamat mértékére a 301/A. § (2) bekezdésében meghatározottak irányadóak -, valamint a (3) és (4) bekezdés is.

A 301/A. § (2) bekezdése a fizetési késedelemre vonatkozó irányelvvel összhangban a jegybanki alapkamaton felül további 7%-os késedelmi kamatot ír elő a gazdálkodó szervezetekre nézve. (A jelenlegi jegybanki alapkamat 9,5%, ehhez hozzáadva az irányelvben előírt 7%-ot 16,5%-ot kapunk, ezzel szemben a hatályos költségvetési törvény 11%-ot állapít meg).

A (3) bekezdés azt határozza meg, hogy mikortól fizetendő a késedelmi kamat. Az irányelv szerint a késedelmi kamat a szerződésben meghatározott fizetési határidő vagy fizetési időszak lejáratát követő naptól válik esedékessé. Amennyiben a szerződés nem rögzíti a fizetés napját vagy a fizetési időszakot, a kamatfizetési kötelezettség kezdő időpontja:

- harminc nappal a számla vagy az azzal egyenértékű fizetési felhívás adós általi kézhezvétele után;

- ha nem állapítható meg egyértelműen a számla vagy az azzal egyenértékű fizetési felhívás kézhezvételének időpontja, harminc nappal az áruk vagy szolgáltatások átvételét követően;

- ha az adós az áruk vagy szolgáltatások átvételét megelőzően kapja kézhez a számlát vagy az azzal egyenértékű fizetési felhívást, harminc nappal az áruk vagy szolgáltatások átvételét követően;

- ha jogszabály vagy a szerződés előírja, hogy az áruk vagy a szolgáltatások szerződésszerű szállítását illetve teljesítését átvételi vagy ellenőrző eljárással kell megállapítani, és az adós a számlát vagy az azzal egyenértékű fizetési felhívást a fenti eljárás napján vagy azt megelőzően kapja kézhez, harminc nappal az eljárás napját követően.

A Ptk. hatályos rendszerében a késedelmi kamat a késedelembe esés időpontjától jár. A késedelembe esés időpontja a szerződésben meghatározott teljesítési időponthoz kötődik. Ilyen szerződéses rendelkezés hiányában visszterhes szerződéseknél az egyidejű teljesítés követelménye érvényesül, vagyis saját teljesítése egyidejű felajánlása mellett bármelyik szerződő fél felszólíthatja a másik szerződő felet a teljesítésre, ezzel az ellenszolgáltatás esedékessé válik. A késedelembe esés csak a jogosulti felszólítás eredménytelenségének következtében áll be. A szerződésszerű teljesítés felajánlása nélkül a másik fél teljesítése nem válik esedékessé, és a felszólítás eredménytelensége késedelemmel nem jár.

Az irányelvvel való összhang megteremtése érdekében a törvény bevezeti a harminc napos határidőt, mint a kamatfizetési kötelezettség kezdő időpontja. Az irányelvvel összhangban a törvény kimondja azt is, hogy a harminc napos határidő a számla (illetve egyéb fizetési felhívás) kézhezvételétől számítandó, illetve az áru (szolgáltatás) átvételétől vagy az átvételi vagy ellenőrző eljárás lefolytatásától, ha a számla (illetve egyéb fizetési felhívás) kézhezvételére e cselekményeket megelőzően került sor, vagy a számla (illetve egyéb fizetési felhívás) kézhezvételének időpontja nem állapítható meg. A törvény a számlaküldést a fizetési felhívás egyik módozatának tekinti, továbbá az „átadás” illetve „átadás-átvételi, ellenőrző eljárás” fogalmak helyett a teljesítés kifejezést használja, mivel a Ptk. szerint e cselekmények a teljesítés egységes fogalmához kapcsolódnak, véghezvitelük egyben a teljesítés megtörténtét jelenti.

Az irányelv 3. Cikkének (2) bekezdése lehetővé teszi, hogy a tagállamok egyes szerződési kategóriákra nézve a kamatfizetés kezdő időpontját harminc nap helyett hatvan napra tolják ki, feltéve, hogy az ilyen szerződésekre kötelező, a főszabály szerintinél magasabb kamatmérték irányadó, vagy a felek ezt a legfeljebb hatvan napos „moratóriumot” nem léphetik túl. A magyar jog ilyen előírásokat nem tartalmaz, ezért a törvény nem él ezzel a lehetőséggel.

A 301/A. § (4) bekezdése a gazdálkodó szervezetek közötti szerződésekre nézve a hatályos rendelkezésből elhagyja azt a fordulatot, mely szerint a Ptk.-ban meghatározott kamatszint akkor alkalmazandó, ha jogszabály másként nem rendelkezik. Erre azért van szükség, mert az irányelvnek az egyéb jogszabályaink is kötelesek megfelelni, vagyis a Ptk. szabályaitól való eltérésre csak úgy lehet felhatalmazást adni, hogy jogszabály csak a jogosult javára térhet el a Ptk.-tól. Ugyancsak elmarad a hatályos szövegnek a felek eltérő megállapodási lehetőségére való utalása. Ennek oka az, hogy a Ptk. szerződésekre vonatkozó szabályai alapvetően diszpozitívak (eltérést engedők), ezért ezt külön nem kell kimondani.

A 301/A. § (5) bekezdése az irányelv 3. Cikkének (3) bekezdését ülteti át. E rendelkezés szerint a tagállamok kötelesek biztosítani, hogy a fizetési határidőre vagy a késedelmes fizetés következményeire vonatkozó minden olyan megállapodás, amely nem áll összhangban a kamat mértékére, illetve esedékességének időpontjára vonatkozó irányelvi előírásokkal, ne legyen érvényesíthető vagy kártérítési igényre adjon alapot, amennyiben - tekintetbe véve minden körülményt, ideértve a helyes kereskedelmi gyakorlatot és a termék jellegét is - a fenti megállapodás a hitelezővel szemben különösen tisztességtelen. Annak megállapításakor, hogy valamely megállapodás különösen tisztességtelen-e a hitelező számára, többek között számításba kell venni azt, hogy volt-e objektív oka arra az adósnak, hogy eltérjen az irányelvi előírásoktól. Amennyiben a megállapodás különösen tisztességtelennek minősül, a törvényi szabályok lépnek helyébe, kivéve, ha a nemzeti bíróság ettől eltérő, tisztességes feltételeket állapít meg.

Az irányelv mind a kamatfizetés kezdő időpontjának, mind a kamat mértékének meghatározásakor első sorban a felek szerződésére utal, s csak a felek rendelkezése hiányában rendeli alkalmazni a saját szabályait. Az irányelvi szabályok tehát szerződést pótló, diszpozitív szabályok, összhangban a szerződési jog általános megközelítésével. Ugyanakkor a felek eltérő rendelkezéseinek az irányelv határt kíván szabni a fentebb hivatkozott szabállyal. E megoldás szerint tehát az irányelvi szabályok nem kogensek, de a szerződési feltételek tartalmi kontrollját biztosítani kell a hitelezők védelmében.

A Ptk. a szerződések tartalmi kontrollját több szempontból [200. § (2), 201. § (2), 202. §, 209. § (1), 209/A. §, 301. § (3) stb.] és változatos technikával teszi lehetővé (semmisség, megtámadhatóság, bírói mérséklési jog a túlzott kamat, jogvesztés kikötés, kötbér, foglaló, bánatpénz esetében). Megállapítható, hogy ezek egyike sem felel meg minden vonatkozásban az irányelvnek.

Az irányelvi követelmény kielégíthető lenne a kamatszabályok kötelezővé, eltérést nem engedővé tételével. Ez azonban rugalmatlan, és a szerződési szabadságot indokolatlanul korlátozó megoldás lenne.

A szerződési szabadság megkívánt tartalmi kontrolljára a törvény a bírói mérséklési joghoz hasonló intézményt vezet be az egyedi sérelmek orvoslásának eszközéül (kivételes kamatemelési bírói jog).

A 3. Cikk (4) és (5) bekezdése ugyanakkor a prevenciós célú kollektív fellépés (jogorvoslás) lehetőségének biztosítását is megkívánja az ilyen esetekben. Lehetővé kell tenni az általános szerződési feltételekbe foglalt, a hitelezővel szemben különösen tisztességtelen kamat-meghatározás megtámadhatóságát, különösen a kis- és középvállalkozások érdekképviseleti szervei számára, a jövőbeni alkalmazás megakadályozása érdekében. Ilyen megtámadási jogot a Ptk. 209. §-a biztosít (a tisztességtelenség törvényi fogalma megfelel az irányelvnek), de a megtámadásra jogosultak körét szélesíteni kell. Ezért a törvény módosítja a Ptké. 5. §-át, s megtámadásra jogosítja a szakmai és gazdasági érdekképviseleti szerveket is.

Az egyedi jogérvényesítés lehetőségét tehát a kamatemelési bírói jog, míg a kollektív jogorvoslást a tisztességtelen általános szerződési feltétel megtámadhatósága biztosítja.

A 7. §-ához

A törvény - a fogyasztói adásvételről szóló irányelvvel összhangban - teljes egészében újraírja, illetve újrastrukturálja Ptk. 305-311. §-aiban foglalt, a hibás teljesítésre vonatkozó hatályos szabályozást. Mindazonáltal az új szabályok tagolásánál, számozásánál törekszik arra, hogy a hagyománynak megfelelően helyezze el azokat. (Így például a szavatossági határidők szabályozása továbbra is a Ptk. 308. - és az ahhoz törtjellel kapcsolódó, nagybetűkkel jelölt - §-okban történik.)

A 305. § (1) bekezdése megtartja a hibás teljesítés korábbi fogalmát, de egyértelművé teszi, hogy a hibás teljesítés megítélése szempontjából a teljesítés időpontja az irányadó. A kellékszavatossági kötelezettséget megfogalmazó (2) bekezdés is kiegészül e pontosítással.

A szolgáltatott dolognak a teljesítés időpontjában meg kell felelnie a jogszabályban vagy a felek szerződésében meghatározott tulajdonságoknak. Jogszabály alatt e szabály alkalmazásában a 685. § a) pontjának kiegészítése értelmében valamennyi jogszabályt érteni kell. Ha nincs ilyen jogszabály, és a szerződés is hallgat, akkor nyernek alkalmazást a szerződésszerűség megítélése szempontjából a Ptk. 277. §-a törvény szerinti (2) bekezdésében írt követelmények.

Az irányelvből eredő új rendelkezést tartalmaz a (2) bekezdés, a szolgáltatott dolog - a kötelezett szavatossági felelősségét megalapozó - kellékhiányának minősítve a szakszerűtlen összeszerelést.

A (3) bekezdés a korábbinál egyértelműbben definiálja a kellékszavatosságot mint sajátos - objektív - felelősséget.

A 305/A. § (1) bekezdése a kötelezettet nem csupán a hatályos 305. § (3) bekezdésében ismert esetben mentesíti a szavatossági felelősség alól, hanem akkor is, ha a hibát a jogosultnak a szerződéskötés időpontjában ismernie kellett, továbbá akkor, ha a hiba a jogosult által adott anyag hibájára vezethető vissza, feltéve, hogy az anyag alkalmatlanságára figyelmeztette a jogosultat. Ez utóbbi feltétel indoka a 392. § (3) bekezdéséhez való szerves illesztés.

A (2) bekezdés - a fogyasztói szerződésekre korlátozottan - a jogosultat terhelő bizonyítási teher irányelvben előírt megfordítását valósítja meg a teljesítést követő hat hónapon belül megnyilvánuló hibák keletkezése tekintetében. A bizonyítási teher ilyetén megfordítása azt jelenti, hogy e határidőn belül megnyilvánuló hibákkal kapcsolatban a kötelezettnek kell bizonyítania, hogy a hiba (illetve annak oka) a fogyasztó részére történő átadást követően keletkezett.

A 306. § az irányelvnek megfelelően az ismert szavatossági jogok két lépcsőben való érvényesíthetőségét vezeti be, a kötelezetti kötelezettségek szerződésszerű teljesítését részesítve előnyben. Az első lépcsőben a jogosult a dolog szerződésnek megfelelő állapota térítésmentes előállítását követelheti, választva kijavítás vagy kicserélés között. Csak amennyiben ez lehetetlen vagy aránytalan, illetve a kötelezett a hibát nem megfelelő határidőn belül vagy nem a jogosultnak okozott jelentős kényelmetlenség nélkül orvosolja, választhatja a jogosult egy második lépcsőben a vételár megfelelő csökkentését vagy a szerződéstől való elállást. Az, hogy a második lépcsős szavatossági jogokra való áttérés aránytalanságra hivatkozással mikor lehetséges, attól függ, hogy a kijavítás illetve kicserélés aránytalan többletköltséget okoz-e a kötelezett számára az irányelvből átvett kritériumok szerint. Az aránytalanság részletes szabályozása a felek érdekeinek kiegyensúlyozott védelmét és azt hivatott biztosítani, hogy kijavításra rendszerint nagy értékű, kicserélésre viszonylag kisebb értékű dolog esetében kerüljön sor.

A választás joga mindkét lépcsőn belül a jogosultat illeti meg. Az első lépcsőn belül ugyanakkor a törvény megszorítja a jogosult választási jogát: nem választhatja azt a szavatossági jogot, amelyik lehetetlen vagy aránytalan. Egyedi szolgáltatás esetében a kicserélés lehetetlen. A második lépcsőn elhelyezett szavatossági jogok közötti választást csak annyiban szűkíti az (1) bekezdés b) pontja, hogy jelentéktelen hiba esetén nincs helye elállásnak. Ez az irányelvi szabály a leképezését jelenti a jóhiszeműség és a tisztesség elvének megfelelő joggyakorlás követelményének.

Az irányelv átvétele kapcsán felállított sorrendiség csak fogyasztói viszonylatban köti a feleket, és itt is egyoldalúan: csupán a fogyasztó hátrányára történő eltérés tiltott.

Megmarad a hatályos szabályozás 307. §-a (1) bekezdésében foglalt azon jogosulti lehetőség, hogy amennyiben a kötelezett a dolog kijavítását megfelelő határidőre nem vállalja, vagy nem végzi el, a jogosult a hibát a kötelezett költségére maga kijavíthatja vagy mással kijavíttathatja.

A (4) bekezdés a korábban a 306. § (5) bekezdésében foglalt szabályt ismétli meg.

A 306/A. § a hatályos 307. § (2) bekezdésében foglalt áttérési lehetőséget változatlanul átveszi. A sorrendiség áttérés esetén is tartandó.

A 307. § (1) bekezdése a haladéktalan kifogásközlési kötelezettség korábbi szabályát enyhíti: a jogosult a hiba felfedezése után a „körülmények által lehetővé tett legrövidebb időn belül” köteles kifogásának a kötelezettel való közlésére. A szóhasználat összhangban van a megvizsgálási kötelezettség határidejét rögzítő 283. § (1) bekezdése szóhasználatával. A (2) bekezdés fogyasztói ügyletek tekintetében - egyfajta értelmező rendelkezésként - rögzíti, hogy a két hónapon belül megtett kifogást kellő időben közöltnek kell tekinteni. Ehhez képest az adott eset körülményei hosszabb „kellő idő”-t indokolhatnak, de ha rövidebbet indokolnának, a fogyasztónak e szabály erejénél fogva két hónap mindenképpen rendelkezésére áll a kötelezett hibáról való értesítésére. Ennek oka, hogy az irányelv csak azt teszi lehetővé, hogy a nemzeti jog a fogyasztó igényérvényesítése feltételeként a hiba felfedezésétől számított két hónapon belüli értesítési kötelezettséget írjon elő. A törvény a fogyasztóra irányadó legalább kéthónapos kifogásközlési kötelezettség elmulasztásához az általános szankcióra tekintettel nem jogvesztést, hanem csupán kártérítési felelősséget kapcsol. A kéthónapos határidő, figyelemmel az irányelvi rendelkezések egyoldalúan kogens jellegére, a felek által nem rövidíthető le.

A Ptk. 383. §-ának (4) bekezdése a szállítási szerződések körében a 308. § törvény szerinti (1) bekezdésével konkuráló szabályt tartalmaz, amely szerint a megrendelő az észlelt minőségi hibát annak felfedezése után a szállítóval haladéktalanul közölni és egyben szavatossági igényét megjelölni köteles. E szerződéstípus esetében indokolt megtartani a szigorúbb, haladéktalan kifogásközlési kötelezettséget. Ennek kapcsán fontos felhívni a figyelmet arra, hogy fogyasztói ügyletek tekintetében ez a speciális szabály nem irányadó a következőkre figyelemmel. Tekintve, hogy minden, a fogyasztói szerződést érintő speciális szabály a kötelmi jog általános részében került elhelyezésre (mivel rendszerünkben a kellékszavatosság szabályai, ellentétben más európai jogokkal, nem az adásvétel körében vannak), minden olyan szerződéstípusnál, ahol a kellékszavatosság alkalmazásra kerülhet, és fogyasztói szerződésre van lehetőség a 685. § új e) pontjának második fordulata értelmében (így különösen a szállítási és a vállalkozási szerződések esetében), a fogyasztói jellegre tekintettel ezek a szabályok érvényesülnek, megelőzve az adott szerződéstípus speciális szabályait. Ez esetben tehát a fogyasztói szerződésre vonatkozó - a kötelmi jog általános részében található - normák képezik a speciális szabályt.

A 308. § (1) és (2) bekezdése általános szabályként megtartja a hatályos szavatossági határidőket. A kötelező alkalmassági idő meghatározásából elmarad a szabványra történő hivatkozás, tekintettel arra, hogy a 2001. évi CXII. törvény módosította a nemzeti szabványosításról szóló 1995. évi XXVIII. törvény 6. §-ának (1) bekezdését, megszüntetve abban a szabványok alkalmazásának kötelező jellegét előíró jogszabályi rendelkezések lehetőségét.

A (3) bekezdés a gyakorlati alkalmazás igényeire figyelemmel pontosítja a hatályos szabályozást: rögzítve egyrészről, hogy a kijavítási időnek az a része, amely alatt a jogosult a dolgot nem tudja rendeltetésszerűen használni, nem számít bele az elévülési időbe, másrészt kiterjeszti a szavatossági határidő újraindulására vonatkozó szabályt a kijavítás esetére, valamint a kijavítás következményeként jelentkező hiba tekintetében. Itt olyan új, a kijavított hibától különböző hibáról van szó, amelyet a kijavítás okozott.

A (4) bekezdés a fogyasztói ügyletek tekintetében - az irányelvi követelményből eredően - az általánosnál jóval hosszabb, kétéves elévülési jellegű szavatossági határidőt ír elő. Ez a rendelkezés is egyoldalúan kogens: a felek rövidebb határidőt nem köthetnek ki. Ez alól - élve az irányelvben felkínált lehetőséggel - egy kivételt enged a törvény: használt dologra nézve a felek egy évnél nem rövidebb szavatossági határidőt is kiköthetnek.

A 308/A. § szabályozza az elévülés nyugvásának lehetőségére megállapított, valamint a tartós használatra rendelt dologra vonatkozó, illetve a hosszabb kötelező alkalmassági időből eredő jogvesztő szavatossági határidőket. Ezek közül a hároméves, illetve az ennél hosszabb határidők, mint a fogyasztói ügyletekre irányadónál kedvezőbbek, a fogyasztói ügyletekre is alkalmazandók. A fogyasztó hátrányára történő eltérést itt is megtiltja a törvény, a kötelező alkalmassági idő tekintetében azért nem rögzítve ezt kifejezetten, mivel azok természetüknél fogva nem zárhatóak ki szerződéssel.

A 308/B. § a hatályos szabályozás alkalmazását megkönnyítő pontosítást szolgál.

A 308/C. § megtartja a szavatossági jogok határidők eltelte utáni kifogáskénti érvényesíthetőségére vonatkozó, a hatályos 308. § (4) bekezdéséből ismert szabályt.

A 309. § (1) bekezdése az irányelvnek megfelelően pontosítja, és fogyasztói ügyletek tekintetében kogenssé teszi a kötelezettet a szavatossági felelőssége teljesítésével összefüggő költségek viselésére kötelező, a hatályos Ptk. ugyanezen jogszabályhelyében eddig is meglévő szabályt.

A (2) bekezdés megtartja a hatályos 309. § (2) bekezdésének szabályát, mivel az többletjogként nem sérti az irányelvben biztosított jogvédelmet.

A 310. § is a hatályos rendelkezést tartja fenn, azzal a szövegezési eltéréssel, hogy a kártérítési felelősség alóli kimentési lehetőség nevesítése elmarad, csupán utalás történik a kártérítés szabályaira.

Az irányelv a fogyasztóval szemben helytállt utolsó kötelezett visszkereseti igénye megoldásának kidolgozását írja elő a nemzeti jogokban annak érdekében, hogy ne maradjon rajta a fogyasztóvédelem terhe a szerződési lánc korábbi tagjának hibás teljesítése miatt, ha igényérvényesítésének lehetősége elévülés folytán már meg is szűnt. A kötelezettel szembeni igényérvényesítésnek az igény tartalmát tekintve két modellje lehetséges. Az egyikben a korábbi kötelezettel szemben a felek szerződése szerinti minden, a hibás teljesítésből fakadó jog érvényesíthető. A másik modell szerint csak egy szűk értelemben vett megtérítési igény keletkezik: az utolsó kötelezett azt és annyit követelhet a korábbi kötelezettől, amit maga teljesített a fogyasztónak (regressz-szerű megtérítési igény). A törvény 311. §-a a második modellt alkalmazza. Ugyanakkor nem kerül hatályon kívül helyezésre a Ptk. jelenlegi 385. és a 398. §-a, mivel a közreműködő (alvállalkozó) esetében a kapcsolat a főkötelezettel szorosabb, mint az értékesítési lánc egymást követő szereplői között, ezért esetükben az első modell szerinti, alapvetően terhesebb felelősség fenntartása indokolt.

A 311. § (1) bekezdése tehát egy rendkívüli igényt határoz meg, melynek akkor van jelentősége, ha a szavatossági határidő a fogyasztóval szerződő kötelezett és a vele szerződő harmadik személy (a szerződési lánc előző tagja, a törvény szóhasználatában: előző kötelezett) között már lejárt. Az igényérvényesítés feltétele, hogy az előző kötelezettel kötött szerződés alapján megállapítható legyen a hibás teljesítés.

A 311. § (2) bekezdése az (1) bekezdés szerinti igény érvényesíthetőségének határidő-rendszerét írja le. A cél az, hogy a korábbi kötelezettel szemben nyitva maradjon a hibás teljesítése miatti szavatossági igény érvényesítésének lehetősége mindaddig, amíg azt a fogyasztó is megteheti a vele szerződő féllel szemben. A határidő megnyújtása (a fogyasztói igény kielégítésétől számított szubjektív határidő) mellett a törvény egyúttal egy abszolút határidőt is meghatároz, a kötelezett számára kiszámíthatóságot teremtendő, ami viszont jogvesztést eredményez az utolsó kötelezettnél akkor, ha a beszerzés után hosszabb idővel értékesíti a korábbi kötelezett áruját a fogyasztó részére.

A felek együttműködési kötelezettségéből levezethető továbbá, hogy az utolsó kötelezettnek a fogyasztói igényről való tudomásszerzést követően értesítenie kell az előző kötelezettet, hogy az számolhasson a vele szembeni - a fogyasztói igények érvényesítése elhúzódására figyelemmel adott esetben később érvényesíthető - igénnyel.

A (3) bekezdés alapján e megtérítési igényt az értékesítési lánc minden tagja érvényesítheti a láncnak azzal az őt megelőző tagjával szemben, akitől az árut beszerezte.

A 311/A. § a korábbi (1) bekezdés szabályát tartja meg, amely a hibás teljesítés jogkövetkezményeire vonatkozó rendelkezések hatályát a nem dolog szolgáltatására irányuló szerződésekre is kiterjeszti. Az állat szolgáltatására irányuló szerződés speciális szavatossági idejét meghatározó rendelkezés átkerült a 308. § (2) bekezdésébe.

A 8. §-ához

A törvény a fogyasztói adásvételről szóló irányelv átvételéből eredő szabályok alkalmazásának hatályát meghatározó új definícióval egészíti ki a Ptk. 685. §-át. A fogyasztói szerződés egységes fogalma a kódex valamennyi szabálya tekintetében alkalmazandó (e célból a törvény 29. §-ának (1) bekezdése kiváltja az általános szerződési feltételekre vonatkozó szabályozás korábbi „gazdálkodó szervezet és a fogyasztó közötti szerződés” szóhasználatát); a szolgáltatáshoz kötött speciális definíció pedig biztosítja, hogy az irányelvből kötelezően adódó, ám általános érvénnyel átvenni nem indokolt rendelkezések hatálya valóban csak az irányelv alkalmazási területével megegyező körre korlátozódjon.

A fogyasztási cikk fogalmának meghatározásánál a törvény él az irányelvben a nemzeti jogalkotónak biztosított lehetőséggel, és az aukciók sajátosságaira tekintettel kizárja a szabályozás alkalmazását az olyan árverésen eladott használt dolog tekintetében, amelyen a fogyasztó személyesen részt vehet.

A 9-10. §-ához

A jogszabályszerkesztésről szóló 12/1987. (XII. 29.) IM rendelet 7. §-a (3) bekezdése szerinti jogharmonizációs záradékok tekintetében a törvény azt a megközelítést alkalmazza, hogy azokat is beiktatja a módosításra kerülő törvényekbe. Ez a megoldás megkönnyíti az általában egységes szerkezetbe foglalt jogszabályokkal dolgozó jogalkalmazók munkáját, mivel így egyszerűbben azonosíthatják, hogy az adott jogszabály mely rendelkezéseinek van közösségi jogi háttere. Ez különösen a közösségi jog értelmezésére irányuló előzetes döntési eljárás keretében az Európai Bírósághoz fordulni kívánó bíróság számára lesz fontos információ a csatlakozást követően.

A törvény ennek megfelelően jogharmonizációs záradékot iktat be a Ptk.-ba, amely megjelöli a kódex azon jogszabályhelyeit, amelyek az európai közösségi jogi szabályozáshoz való közelítésből eredő rendelkezéseket fogalmaznak meg. A fogyasztóval kötött szerződések tisztességtelen szerződési feltételeiről szóló 93/13/EGK tanácsi irányelvre történő hivatkozást is célszerű e célból, az egységes kezelés érdekében - a jogközelítést valójában megvalósító 1997. évi CXLIX. törvénnyel történt módosítás kapcsán - magába a kódexbe beemelni. Ugyanez vonatkozik a az üzlethelyiségen kívül kötött szerződések tekintetében a fogyasztók védelméről szóló 85/577/EGK tanácsi irányelvre történő hivatkozásra.

A 11. §-ához

A termékfelelősségi törvény 1. §-ának (1) bekezdése szerint terméknek minősül „minden ingó dolog - akkor is, ha utóbb más ingó vagy ingatlan alkotórészévé vált -, valamint a villamos energia. Kivételek ez alól a földművelés, az erdőgazdálkodás, az állattenyésztés, a halászat és a vadászat feldolgozatlan termékei”.

A termékfelelősségi irányelv három esetben engedett a tagországoknak eltérési lehetőséget a nemzeti szabályozásban. Az egyik választási lehetőség a termék fogalmának meghatározását érintette [2. Cikk, 15. Cikk (1) a)]. Ennek alapján és figyelemmel a tagországi megoldások többségére, a magyar termékfelelősségi törvény a lehetséges felelősségkiterjesztő rendelkezést ezen a ponton nem tartalmazza, és így a mezőgazdaság és a vadászat feldolgozatlan termékeire nem terjed ki a törvény hatálya.

Az irányelv módosítása azonban - elsősorban a mezőgazdasági termékek biztonságába vetett fogyasztói bizalom helyreállítása érdekében - megváltoztatta az eredeti irányelv szabályozását annyiban, hogy a termék fogalmának meghatározása kapcsán nem enged választási lehetőséget, és így ennek a fogalomnak magában kell foglalnia a mezőgazdaság és a vadászat feldolgozatlan termékeit (1. Cikk). Tehát ezen termékek által okozott károk esetében is alkalmazhatók a termékfelelősségi szabályok (természetesen ha az alkalmazás feltételei egyébként fennállnak).

Mindezek alapján a termékfelelősségi törvény 1. §-ának (1) bekezdésében foglalt termék fogalmát módosítani kell, elhagyva a jelenleg kivételi körbe tartozó termékeket.

Mint ahogy az általános indokolás is tartalmazza, a termékfelelősségi törvénynek a kár fogalmában található 10 000 forintnyi kárhatárát fel kell emelni az irányelvnek megfelelő összegre. Az irányelv 500 euróban határozza meg ezt a kárhatárt (9. Cikk). Ez a módosítás termékfelelősségi törvény 1. §-a (4) bekezdése b) pontjának módosítását teszi szükségessé.

A 12. §-ához

Az irányelv 3. Cikkének (3) bekezdése tartalmazza azt a szabályt, amely azt az esetkört rendezi, ha a termék gyártója, illetőleg importálója nem állapítható meg. A termékfelelősségi törvény ezen irányelvi szabályoknak a 4. §-ában foglaltak alapján kívánt megfelelni. Az irányelvnek maradéktalanul megfelelő szabályozáshoz szükség van a 4. § korrekciójára. Ennek lényege, hogy ha a gyártó feltüntetésre került, de a termék importálója nem állapítható meg, akkor is a termék minden forgalmazóját gyártónak kell tekinteni, mindaddig, amíg a forgalmazó az importálót vagy azt a forgalmazót, akitől a terméket beszerezte, a károsultnak meg nem nevezi. A jelenlegi szabályozásból ugyanis nem következik az az irányelvi megoldás, hogy import termék esetén a forgalmazó felelőssége akkor is fennáll, ha ugyan a gyártó feltüntetésre került, de a termék importálója nem.

A 13. §-ához

Tekintettel arra, hogy a termékfelelősségi törvény 1993-ban való megalkotásakor még nem volt bevezethető a jogharmonizációs záradék (az Európai Megállapodás 1994. február 1-jén lépett hatályba), ezúton történik meg a közösségi jogra való hivatkozás beiktatása, kifejezve, hogy a módosított törvény teljes mértékben összhangban áll a vonatkozó közösségi irányelvekkel.

A 14. §-ához

A termékfelelősségi irányelv alapján a termék fogalmába a gyógyszerek is beletartoznak, tehát a gyógyszerek által okozott károkra is a termékfelelősségi szabályok irányadók, azok nem engedhetnek eltérést (2. Cikk).

A termékfelelősségi törvény megalkotásakor a 14. § (2) bekezdésének a) pontjába bekerült az a szabály, hogy a törvény rendelkezései nem alkalmazhatók az egészségügyről szóló törvényben meghatározott gyógyszerkárokra. Az egészségügyi törvény ugyanis sajátos szabályokat tartalmazott, egyben napirenden volt e törvény felülvizsgálata. Majd az emberi felhasználásra kerülő gyógyszerekről szóló 1998. évi XXV. törvény (a továbbiakban: gyógyszertörvény) szabályozta újra a vizsgálati készítmény, illetve a gyógyszer alkalmazásával összefüggésben keletkezett károkért való felelősség szabályait. A gyógyszertörvény 21. §-a azonban kezdetben még nem állt összhangban az irányelvi követelményekkel amiatt, hogy a termékfelelősségi szabályokat az engedéllyel forgalomba hozott gyógyszer használata során bekövetkezett kárért való felelősség esetében rendelte csak alkalmazni (tehát amennyiben engedély nélküli gyógyszerforgalmazás és ilyen gyógyszer használata esete állt fenn, a termékfelelősségi törvény szabályai nem nyerhettek alkalmazást). A gyógyszertörvény 1999. évi LIII. törvénnyel való módosítása eredményeként az előbb említett kitétel, megszorítás megszűnt, ezáltal összhang teremtődött az irányelvvel.

Ugyanakkor szükséges a gyógyszertörvény 21. §-a (4) bekezdésének kiigazítását amiatt, hogy az a termékfelelősségi törvény alkalmazása kapcsán is kimondja, hogy a nem szabályozott kérdésekben a Ptk. általános kártérítési szabályait kell alkalmazni. Miután a termékfelelősségi törvény maga is szabályozza a Ptk.-val való viszonyát, és pl. kizárja a Ptk. 339. §-a (2) bekezdésének alkalmazhatóságát, egyértelműbb helyzet állna elő, ha kizárólag a gyógyszertörvény 21. §-ában szabályozott kártalanítás háttérszabályaként lennének meghivatkozva a Ptk. általános kártérítési szabályai.

A 15-16. §-ához

A békéltető testületekre vonatkozó ajánlás függetlenségi kritériumként a fogyasztói jogvitát eldöntő egyedül eljáró személlyel szemben előírja a jogi jártasság követelményét, továbbá azt, hogy ha szakmai szövetség delegáltja, a megbízatás elfogadását megelőző három évben sem a szakmai szövetséggel, sem annak tagjával nem állhatott munkaviszonyban vagy munkavégzésre irányuló egyéb jogviszonyban. A törvény 16. §-a ezt a követelményt az Fgytv. individuális eljárást lehetővé tevő 25. §-ának (3) bekezdéséhez kapcsolódóan jeleníti meg; a jogi jártasságot jogi végzettség előírásával biztosítva, a szakmai szövetség delegálásával kapcsolatos megszorítást (összeférhetetlenségi szabályt) pedig - az ajánlásnál valamivel tágabb megközelítésben - kiterjesztve a fogyasztóvédelmi társadalmi szervezetek általi jelölésre is.

Ezen új követelményeknek a testületek összeállításánál való leképezésére, az egyedüli testületi tagként való eljárás lehetősége végrehajthatóságának érdekében szükséges annak előírása, hogy a kamarák, illetve a fogyasztói érdekek képviseletét ellátó társadalmi szervezetek a törvény hatálybalépését követő jelölések során biztosítsák: a testületnek legyen legalább egy olyan tagja, aki a fenti követelményeknek megfelel.

A 17. §-ához

A békéltető testületekre vonatkozó ajánlás az átláthatóság elvének biztosítása érdekében előírja, hogy a fogyasztói jogviták bíróságon kívüli elbírálására jogosult testület világosítsa fel a hozzáfordulókat eljárásának szabályairól, feltételeiről, költségeiről, határozatainak típusairól és a rendelkezésre álló jogorvoslatokról. A tájékoztatást kérésre kell megadni. A törvény ezt a szabályt építi be az eljárásról szóló rendelkezések elé. Az írásbeliség mellett a „más megfelelő forma” megjelölése a szabályozás rugalmasságát hivatott biztosítani. Ezt kielégíti mind a szóbeli, mind a távbeszélő vagy elektronikus levelezés útján történő felvilágosítás - igazodva a megkeresés, hozzáfordulás formájához is, feltéve, hogy az adott forma megfelelően biztosítja a szabály céljának megvalósítását.

A 18-19. §-ához

A békéltető testületek működése tapasztalatainak alapján a törvény az eljárási határidők kismértékű meghosszabbítását (a meghallgatási idő kitűzésére az elnök rendelkezésére álló tizenöt napos határidő harminc napra, illetve az eljárás befejezésére adott harminc napos határidő hatvan napra történő felemelését) teszi meg azok reális betarthatósága érdekében.

A 20. §-ához

Az ajánlásban foglalt átláthatósági követelmény biztosítására a békéltető testületeknek külön kérés nélkül is, a széles közvélemény számára hozzáférhető módon tájékoztatást kell adniuk tevékenységükről. E célból a törvény előírja, hogy a testületek éves rendszerességgel összefoglaló tájékoztatót kötelesek készíteni. Az összefoglaló tájékoztatók közzétételét a gazdasági miniszter biztosítja, ennek érdekében a testületek azt a tárgyévet követő év március 31-éig megküldik a részére. Hazai viszonyok között az ilyen tájékoztatás nem csupán e fórumok működésének átláthatóságát, hanem egyáltalán, azoknak a közvélemény általi jobb megismerését, az alternatív vitarendezési fórum lehetőségének tudatosulását segíthet biztosítani.

A tájékoztatót a testületeknek a törvény 28. §-a (7) bekezdésében foglalt rendelkezés szerint első alkalommal a 2003. évre vonatkozóan kell elkészíteniük.

A 21. §-ához

A jogsértéstől eltiltó határozatokról szóló irányelvre vonatkozó indokolás általános részében levezetésre került, hogy az Fgytv. 39. §-ában biztosított közérdekű keresetindítási jogot is célszerű biztosítani a tagállamok minősített szervezetei számára, noha e perekben a fogyasztók polgári jogi igényei képezik a kereset tárgyát. A törvény e jogot azzal a megszorítással biztosítja, hogy akkor teszi lehetővé a keresetindítást, ha a jogsértés Magyarországról ered, de EU tagállami fogyasztókat érint, és a jogvitára a magyar jog az alkalmazandó.

A magyar jog alkalmazandóságát azért kell előírni, hogy kizárt legyen a magyar jog által megengedett keresetindítás és az esetlegesen különböző alkalmazandó jog konfliktusa. E követelményt a törvény úgy fogalmazza meg, hogy csak a külön jogszabályi listán szereplő jogszabályok megsértésére alapítható a kereset.

Az adott tagállam fogyasztóinak érintettségét az „általuk védett fogyasztói érdekek védelme körében” fordulattal követeli meg a törvény. E fordulat egyúttal - élve az irányelv 4. Cikke (1) bekezdésének utolsó mondata adta lehetőséggel - azt is lehetővé teszi az eljáró szerv számára, hogy visszautasítsa a listán szereplő olyan minősített szerv eljárás-kezdeményezését, amely szervet célja, rendeltetési köre nem jogosítja a konkrét ügyben való fellépésre. (Így pl. a fogyasztókat az alapszabálya szerint a reklámozás területén védeni szándékozó egyesületnek az utazási szerződésekkel kapcsolatos előírások megszegése miatti fellépése visszautasítható.)

A „jogsértés Magyarországról ered” fordulatot külön nem kell kimondani, mivel az Fgytv. hatály-meghatározása kielégíti ezt a feltételt. (Az Fgytv. hatálya kiterjed a Magyar Köztársaság területén végzett mindazon tevékenységre, amely a fogyasztókat érinti vagy érintheti.) Így a hatály-meghatározáson keresztül teljesül az a feltétel, hogy a Magyar Köztársaság területéről eredő jogsértések esetében legyen keresetindítási joga a külföldi minősített szervezetnek.

A törvény a Tpvt. hasonló szabályát nem egészíti ki a külföldi minősített szervezetek keresetindítási jogával, mivel az Fgytv. 39. §-ában meghatározott közérdekű keresetindítási jog nem korlátozott az Fgytv. szabályaiba ütköző magatartásokra, hanem fennáll bármely jogszabálysértés esetében (feltéve, hogy az a fogyasztók széles körét érinti, vagy jelentős nagyságú hátrányt okoz). Ezért a Tpvt. párhuzamos kiegészítése fölösleges.

A 22. §-ához

Az államigazgatási eljárásokat illetően az indokolás általános részében levezetésre került, hogy a fogyasztóvédelmi felügyelőségek hivatalból kötelesek eljárni jogszabálysértés esetében, továbbá az Áe. általános szabályai sem tagadják meg a kérelmező-ügyféli minőséget a külföldi szervezetektől. A törvény mindazonáltal az egyértelműség kedvéért kimondja, hogy a fogyasztóvédelmi felügyelőségek eljárásának kezdeményezésére jogosultak a külföldi minősített szervezetek is.

A 23. §-ához

A jogsértéstől eltiltó határozatokról szóló irányelv 3. Cikke szerint a tagállamok feladata a keresetindításra jogosult nemzeti intézmények kijelölése. Ezek az intézmények lehetnek független hatóságok, ha hatáskörük kifejezetten felöleli a kollektív fogyasztói érdekek védelmét, és/vagy fogyasztóvédelmi szervezetek, a nemzeti jogban meghatározott feltételek szerint. Hangsúlyozandó, hogy a kijelölés alatt az értendő, hogy a belső szabályaink alapján ilyen típusú fellépésre felhatalmazott szervezeteket kell megjelölni mérlegelés nélkül, ha azok ezt kérik.

Az Fgytv. 39. § (1) bekezdése szerint az ellen, aki jogszabályba ütköző tevékenységével a fogyasztók széles körét érintő vagy jelentős nagyságú hátrányt okoz, a Fogyasztóvédelmi Főfelügyelőség, a fogyasztói érdekek képviseletét ellátó társadalmi szervezet vagy az ügyész pert indíthat a fogyasztók igényeinek érvényesítése iránt akkor is, ha a sérelmet szenvedett fogyasztók személye nem állapítható meg. [A 2. § h) pontja határozza meg a fogyasztói érdekek képviseletét ellátó társadalmi szervezet fogalmát]. A Ptké. alapján az általános szerződési feltételek bíróság előtti megtámadására jogosult az ügyész, a miniszter, az országos hatáskörű szerv vezetője, a jegyző és a főjegyző, a gazdasági és a szakmai kamara, a hegyközségi szervezet, a fogyasztói érdek-képviseleti szervezet (5. §). A Tpvt. 92. §-a szerint az ellen, aki törvénybe ütköző tevékenységével a fogyasztók széles körét érintő vagy jelentős nagyságú hátrányt okoz, a fogyasztók érdekvédelmét ellátó szervezet, továbbá - a hatáskörébe tartozó ügyben akkor, ha a jogsértést határozattal megállapította - a Gazdasági Versenyhivatal vagy tagjai tekintetében a gazdasági kamara pert indíthat a fogyasztók polgári jogi igényeinek érvényesítése iránt.

Ezek azok a jogszabályi rendelkezéseink, melyek kijelölik minősített szervezeteinket. Az állami szervek katalógusa e jogszabályok alapján egyértelmű, a civil szervezetek esetében azonban a jogszabály csak a szervezet céljára, jellegére utal, de értelemszerűen nem tudja nevesíteni az egyes szervezeteket, ezért szükség van egy olyan mechanizmusra, mellyel a fogyasztói érdekek képviseletét ellátó társadalmi szervezetek felvetethetik magukat a listára. A listára kerülés eljárási szabályait jogszabályban kell rögzíteni. A regisztráció feladatát a fogyasztóvédelmi feladatokért első helyen felelős Gazdasági és Közlekedési Minisztériumhoz célszerű telepíteni. A minősített szervezetként történő elismerési eljárás lényege annak igazolása, hogy az adott szervezet fogyasztói érdekek képviseletét látja el. A listára felvételt elutasító döntés ellen a bírói jogorvoslat lehetőségét biztosítani kell. A törvény szerint az eljárás részletes szabályait a Kormány határozza meg rendelettel, az Fgytv.-be beiktatandó új felhatalmazás alapján.

A kijelölésekről tájékoztatni kell a Bizottságot, annak érdekében, hogy a magyar minősített szervek hivatalosan felkerüljenek arra a listára (jegyzékre) amely a tagállami minősített szervezetek nevét és célját rögzíti, és megjelenik a Hivatalos Lapban. A Kormány a jogszabályaink által felhatalmazott állami szervek nevét szintén közli a Bizottsággal, ezeket külön nyilvántartásba nem kell venni.

Az irányelv mellékletében szereplő lista átültetését a törvény úgy végzi el, hogy az Fgytv. kiegészítésével felhatalmazással ad arra, hogy az igazságügyminiszter rendeletében tegye közzé az irányelv mellékletében felsorolt irányelveket átültető magyar jogszabályokat. Azt viszont maga az eljárás-kezdeményezési jogot kimondó szabály tartalmazza, hogy a külföldi minősített szervezet csak a listán szereplő jogszabályok megsértése miatt léphet fel. Ez a megoldás lehetővé teszi, hogy az Fgytv. módosítása nélkül is kiegészíthető legyen a lista, ha változik az irányelv melléklete. Ugyanakkor a törvény nem korlátlan felhatalmazást ad, hanem kifejezetten az irányelv mellékletének követésére hívja fel az igazságügyminisztert, aki a listát nem mérlegelés alapján állítja össze, hanem köteles követni az átültető magyar jogszabályok jogharmonizációs klauzuláját.

A 24. §-ához

A törvény az előzőekben kifejtettek szerint megteszi az Fgytv. 57. §-ának kiegészítését is a jogsértéstől eltiltó határozatokról szóló irányelvre, illetve a békéltető testületekre vonatkozó ajánlásra történő hivatkozással.

A 25. §-ához

A tagállamok megtévesztő reklámozásra vonatkozó jogszabályainak az összehangolásáról szóló 84/450/EGK tanácsi irányelvet a Grtv., az emberi felhasználásra kerülő gyógyszerkészítmények reklámozásáról szóló 92/28/EGK tanácsi irányelvet a Grtv. és az emberi felhasználásra kerülő gyógyszerek, gyógyszernek nem minősülő gyógyhatású készítmények és tápszerek reklámozásáról és ismertetéséről szóló 22/2001. (VI. 1.) EüM rendelet ülteti át a magyar jogba. Az eljárási szabályokat a Grtv. tartalmazza.

A gyógyszerreklámra vonatkozó szabályok érvényesítésére az ún. reklámfelügyeleti eljárás szabályai irányadók. A Grtv. alapján a Fogyasztóvédelmi Főfelügyelőség a gazdasági reklámtevékenységre vonatkozó rendelkezések betartását ellenőrzi, és e rendelkezések megsértése esetén folytatja le - kérelemre vagy hivatalból - a reklámfelügyeleti eljárást. Akinek jogát vagy jogos érdekét sérti a reklámtevékenységre vonatkozó rendelkezés megsértése, kezdeményezheti a reklámfelügyeleti eljárást. Ha a sérelmet szenvedett fél személye nem állapítható meg, illetve, ha az igények érvényesítése a sérelmet szenvedett fogyasztók számára tekintettel nem lenne célravezető, az eljárás megindítására a fogyasztók érdekvédelmét ellátó közigazgatási szervek és társadalmi szervezetek is jogosultak. E rendelkezések korlátozóak az eljárás-kérelmezési jogot illetően, ezért a szabály kiegészítése szükséges az irányelvnek való megfelelés érdekében.

A 26. §-ához

A törvény az előzőekben kifejtettek szerint a Grtv. jogharmonizációs záradékába felveszi a jogsértéstől eltiltó határozatokról szóló irányelvre hivatkozást.

A 27. §-ához

A fizetési késedelemről szóló irányelv 3. Cikkének (4) és (5) bekezdése a nemzeti jogokban a prevenciós célú kollektív fellépés (jogorvoslás) lehetőségének biztosítását írja elő. Lehetővé kell tenni az általános szerződési feltételekbe foglalt, a hitelezővel szemben különösen tisztességtelen kamat-meghatározás megtámadhatóságát, különösen a kis- és középvállalkozások érdekképviseleti szervei számára, a jövőbeni alkalmazás megakadályozása érdekében. Ilyen megtámadási jogot a Ptk. 209. §-a biztosít, de a megtámadásra jogosultak körét szélesíteni kell. Ezért a törvény módosítja a Ptké. 5. §-át, s megtámadásra jogosítja a szakmai és gazdasági érdekképviseleti szerveket is.

Közérdekű keresetindítási jogot célszerű biztosítani a tagállamok minősített szervezetei számára is, a jogsértéstől eltiltó határozatokról szóló irányelv alapján.

A Ptk.-n alapuló megtámadást külföldi minősített szervezetnek megengedő szabályhoz a törvény hozzárendeli azt a fordulatot, hogy a külföldi minősített szervezet által az általános szerződési feltétel akkor támadható meg, ha az általános szerződési feltétel alkalmazója a Magyar Köztársaság területén fejti ki tevékenységét, és a vitatott általános szerződési feltétel alkalmazása az adott EU tagállam fogyasztóit is érinti. Így a keresetindítási jog nem lesz szélesebb az irányelvben előírtaknál.

Az adott állam fogyasztóinak érintettségét „az általuk védett fogyasztói érdekek védelme körében” fordulat révén követeli meg a szabály. E fordulat egyúttal - élve az irányelv 4. Cikke (1) bekezdésének utolsó mondata adta lehetőséggel - azt is lehetővé teszi az eljáró bíróság számára, hogy visszautasítsa a listán szereplő olyan minősített szerv keresetindítását, amely szervet célja, rendeltetési köre nem jogosítja a konkrét ügyben való fellépésre.

Az alkalmazandó jogot illetően elmondható, hogy mivel a megtámadás nem konkrét jogviszonyban történik, a szerződő fél nem ismert, csak a tisztességtelen kikötés és annak alkalmazója, következésképpen a nemzetközi magánjog szerződésekre vonatkozó szabályai nehezen alkalmazhatók (mivel a megtámadás nem konkrét, létrejött szerződésre vonatkozik.) Ebből, valamint a megtámadási jognak az indokolás általános részében levezetett közjogi jellegéből az következik, hogy a magyar jog által biztosított megtámadásnak csak a magyar anyagi jog megsértése miatt és a magyar jog hatálya alatt álló személyekkel szemben van helye.

-----STARTING---POINT---VEGE---

A 28. §-ához

Az egyes közösségi jogszabályokból eredő módosítások különböző időpontokban léptethetők hatályba. Legkorábban a békéltető testületekre vonatkozó ajánlásnak megfelelő Fgytv.-módosítás kerül bevezetésre, figyelemmel arra, hogy rendelkezései nem igényelnek a békéltető testületeknél különösebb felkészülést.

A termékfelelősségi szabályok módosítása hatályba léptetésére differenciált megközelítést indokolt alkalmazni. A kár fogalmát érintő módosításon kívüli változtatások hatályba lépésének időpontja 2003. január 1. Ugyanakkor a kár fogalmának módosítása - fogyasztóvédelmi szempontból - csak a csatlakozás időpontjától indokolt.

A fogyasztói adásvételről szóló irányelvből eredő rendelkezések hatálybalépésének javasolt időpontja, a kellő felkészülési időt biztosítandó, 2003. július 1-je. Az új rendelkezéseket a módosítás hatálybalépését követően kötött szerződésekre kell alkalmazni.

A fizetési késedelemről szóló irányelvet, valamint a jogsértéstől eltiltó határozatokról szóló irányelvet átültető szabályok hatálybalépését a törvény az Európai Unióhoz történő csatlakozáshoz köti.

A 29. §-ához

A módosítás alkalmával indokolt a Ptk. 387-388. §-ában szabályozott közüzemi szerződés jogosultjának elnevezését megváltoztatni, tekintve, hogy az eddig használt „fogyasztó” megjelölést a törvény a 685. § d) pontja szerinti értelemben használja.

A Ptké. II. 6. §-ának (1) bekezdése a hatályos szabályozásnak a módosítással megszüntetett rendelkezéséhez tartalmazott értelmező szabályt. A 7. §-t pedig kiváltotta a 311. §-ban általános érvénnyel megfogalmazott továbbhárítási lehetőség.