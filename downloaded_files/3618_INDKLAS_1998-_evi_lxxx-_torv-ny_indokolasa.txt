1998. évi LXXX. törvény indokolása

az államtitokról és a szolgálati titokról szóló 1995. évi LXV. törvény módosításáról

-----STARTING---POINT---ALTALANOS--- 

A Magyar Köztársaság Kormánya és az Észak-atlanti Szerződés Szervezete (NATO) által 1994. július 5-én aláírt Információ Biztonságáról szóló Megállapodás, valamint a Magyar Köztársaság és a Nyugat-európai Unió között 1996. október 1-jén aláírt Biztonsági Megállapodás szerint a Magyar Köztársaság kötelezettséget vállal arra, hogy az együttműködés során részünkre átadott minősített információkat a tagállamokban érvényes biztonsági normák szerint kezeli és őrzi.

A megállapodás értelmében a NATO minősített információk a nyilvánosság szempontjából a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Atv.) 19. §-a (3) bekezdés szerinti kivételi kategória alá tartoznak, azaz megismerésük korlátozott.

Ez kizárólag azokra a NATO információkra vonatkozik, amelyeket a magyar államtitoknak, vagy a szolgálati titoknak megfelelő minősítési jelöléssel láttak el. Ezek védelméről a Ttv. keretein belül kell gondoskodni, amely a megfelelő törvényhelyek módosításával biztosítható. Ugyanakkor az említett szerződésekben a nyilvánosság korlátozásával együtt járó védelmi kötelezettséget vállaltunk titoknak nem minősülő NATO, valamint NYEU információkra is.

Az Atv. hivatkozott paragrafusa szerint azonban a nyilvánosság korlátozása csak törvényi felhatalmazással történhet.

Az információvédelem terén élénk nemzetközi együttműködés eredményeként az említetteken kívül más nemzetközi szerződésből is hárul a magyar államra ilyen kötelezettség, illetve ez a jövőben is várható. Emiatt célszerű a kérdést átfogó jelleggel valamennyi védelmi igény befogadására alkalmas módon szabályozni.

A törvény mindezekre tekintettel a külföldi minősítésű adatok védelmének szabályozásánál két egyenrangú célt kíván megvalósítani: a nemzetközi szerződésekben vállalt információvédelmi kötelezettség maradéktalan teljesítését, valamint a védelemmel szükségszerűen együttjáró nyilvánosságkorlátozás alkotmányosságát.

-----STARTING---POINT---RESZLETES---

Az 1. §-hoz

Az 5/A. §-hoz

A törvény a külföldi minősítésű adatot a védelmi kötelezettséget megalapozó nemzetközi szerződésből indul ki oly módon, hogy a közfeladatot ellátó szerv, vagy személy, azaz a potenciális felhasználók figyelembevételével, a köziratokról, a közlevéltárakról és a magánlevéltári anyag védelméről szóló 1995. évi LXVI. törvénnyel beiktatott közirat fogalma alá vonja. Enélkül a magyar jogrendszerben a védelemre szoruló külföldi adat a közfeladatok folyamatos ellátása, valamint a levéltári anyagok védelme szempontjából nem lenne kezelhető.

Az 5/B. §-hoz

A védelmi kötelezettség teljesítése, továbbá a megismerhetőség korlátozása szempontjából a törvény súlyponti része a külföldi részes fél által, védelmi céllal alkalmazott minősítési jelölések deklarálása.

A példálózó felsorolás mellett a törvény lehetővé teszi, hogy nemzetközi szerződésben a törvényben megjelöltektől eltérő minősítési jelölésű adathordozók védelmére is kötelezettséget vállaljunk.

Az 5/C. §-hoz

A törvény az Atv-ben megjelenő alkotmányos elvnek tesz eleget, amikor az állami, vagy közfeladatot ellátó szervek birtokában lévő külföldi eredetű adatok esetében a kétség- kívül hozzáférési korlátot jelentő minősítési jelölés alkalmazására jogosultakat: a kibocsátót, a felhasználót, illetve a címzettet meghatározza. A kibocsátónak minősítési jelölés használatára vonatkozó jogosítványa teljes körű, míg a felhasználóé, címzetté kizárólag a kibocsátó által alkalmazott jelölés megismétlésére korlátozódik.

Az 5/D. §-hoz

A törvény a nem hazai eredetű minősítési jelöléssel ellátott adatok védelmére vonatkozó elkötelezettségünket rögzíti.

Alapvető fontosságú, hogy a védelem eljárási szabályainak a meghatározása mindenkor nemzetközi szerződésben meghatározott követelmények szerint történjen.

Az 5/E. §-hoz

A törvény az Atv. 19. §-ának (3) bekezdésére figyelemmel egyértelművé teszi, hogy a nemzetközi szerződésben meghatározott kibocsátótól származó adatok közül melyek minősülhetnek a Ttv. szempontjából államtitoknak és melyek szolgálati titoknak.

Az információszabadság alkotmányos elvének szempontjából döntő annak meghatározása, hogy a külföldi adat esetében kit kell minősítőnek tekinteni, valamint az, hogy a minősítési jelölés érvényességi idejének tartama korlátozott.

Az 5/F. §-hoz

A törvény megfelel annak a nemzetközi kötelezettségvállalás szempontjából jelentős körülménynek, hogy a NATO vagy más külföldi kibocsátó a magyar jog szerint titoknak nem minősülő adatait is védelmi igénnyel adja át részünkre. Az Atv. szerint ugyanakkor az államtitoknak, illetve szolgálati titoknak minősülő adatokon kívül az állami, vagy közfeladatot ellátó szervek feladatkörébe tartozó ügyekben a rendelkezésre álló adataikat nem titkolhatják el az állampolgárok elől. Az információszabadság szempontjából a titoknak nem minősülő, de a nemzetközi szerződésben vállalt kötelezettség alapján védendő adatok esetében a hozzáférés korlátozásának törvényi alapja jogrendszerünkből hiányzik. A törvény ezt a hiányt pótolja.

Az 5/G. §-hoz

A magyar felhasználóknál készített adathordozót védelemben kell részesíteni abban az esetben is, ha ez a titoknak nem minősülő külföldi jelölésű adatot tartalmaz.

A védelmi igény érvényesítése azonban az információhoz való szabad hozzáférést kizárja. Az Atv. szerint ilyen rendelkezés csak törvényben, az adatkezelő és az adatfajta meghatározásával történhet.

A törvény ennek kíván eleget tenni a magyar részes fél által kibocsátott korlátozottan megismerhető adat fogalmának, valamint a jelölés érvényességi idejének meghatározásával. A magyar fél (hazai felhasználó) a „Bizalmas” vagy „Korlátozott terjesztésű” jelölés alkalmazásánál minden esetben kötve van a külföldi részes fél által kibocsátott adathordozón alkalmazott jelöléshez.

Az 5/H. §-hoz

A törvény a külföldi és a korlátozottan megismerhető adathoz való, a hozzáférésnél a külföldi részes fél által deklarált ún. szükséges tudni elvet érvényesíti.

A nemzetközi szerződések teljesítésénél a jogbiztonságot szolgálja a külföldi részes fél által kibocsátott adatok, illetve az ilyenek felhasználásával magyar részes fél által készített adatok megismerésének korlátozása, illetve az emiatti jogorvoslat kizárása.

Az 5/I. §-hoz

A törvény gondoskodik a korlátozottan megismerhető adat védelméről is. Azt mindenkor a nemzetközi szerződésnek megfelelően kell ellátni.

A szakmai felügyeletet a nemzetközi szerződésben meghatározott szervezet látja el.

Ez nem érinti e törvény 25. §-ban meghatározott belügyminiszteri általános felügyeleti jogkört.

A 2-3. §-hoz

A nemzetközi szerződésben vállalt kötelezettségre tekintettel indokolt kiegészíteni a Ttv-nek mindazon rendelkezését, amelyek a hozzáférés szempontjából a biztonsági ellenőrzésnek történő alávetést szabályozzák.

-----STARTING---POINT---VEGE---

A 4. §-hoz

A törvény hatálybalépésének igazodnia kell a NATO-hoz történő csatlakozáshoz.

Az 5. §-hoz

A törvény alapján a konkrét végrehajtási szabályokat a kormánynak kell meghatároznia, melyeknek alapvetően meg kell egyezniük a magyar fél által már aláírt megállapodásokban rögzített szabályokkal. Mivel ezekhez a megállapodásokhoz már csatlakoztunk, a teljes NATO tagság elnyerése után kötelező lesz az alkalmazásuk. Az eljárási szabályokról NATO és NYEU szabályzatok rendelkeznek, melyekkel a végrehajtási szabályokat tartalmazó kormányrendeleteknek összhangban kell lennie.

A 6-7. §-hoz

A nemzetközi szerződésben vállalt kötelezettség miatt indokolt módosítani a személyes adatok védelméről és a közérdekű adatok nyilvánosságáról szóló 1992. évi LXIII. törvényt is.