2007. évi CXLII. törvény indokolása

egyes iparjogvédelmi törvények módosításáról

-----STARTING---POINT---ALTALANOS--- 

A törvény a találmányok szabadalmi oltalmáról szóló 1995. évi XXXIII. törvény (a továbbiakban: Szt.), a használati minták oltalmáról szóló 1991. évi XXXVIII. törvény (a továbbiakban: Hmtv.), a mikroelektronikai félvezető termékek topográfiájának oltalmáról szóló 1991. évi XXXIX. törvény (a továbbiakban: Toptv.), a formatervezési minták oltalmáról szóló 2001. évi XLVIII. törvény (a továbbiakban: Fmtv.), valamint a védjegyek és a földrajzi árujelzők oltalmáról szóló 1997. évi XI. törvény (a továbbiakban: Vt.) módosítására irányul.

1. A Magyar Köztársaság 2003. január 1-jétől tagja az európai szabadalmi rendszert létrehozó, az európai szabadalmak megadásáról szóló 1973. október 5-i Müncheni Egyezménynek (Európai Szabadalmi Egyezmény, a továbbiakban: ESZE vagy Egyezmény). Az Egyezmény 1977-ben lépett hatályba a Benelux-államok, az Egyesült Királyság, Franciaország, Németország és Svájc részvételével. Az első európai szabadalmi bejelentéseket 1978. június 1-jén fogadta az Egyezménnyel létrehozott Európai Szabadalmi Hivatal (a továbbiakban: ESZH). Az Egyezménynek jelenleg harminckét ország a részese: az Európai Unió valamennyi tagállama, valamint Izland, Liechtenstein, Monaco, Svájc és Törökország.

Az ESZE átfogó felülvizsgálatára 2000-ben került sor. A változtatást kikényszerítő körülmények közé tartozott különösen az európai integráció elmélyülése, az innováció felértékelődése az élesedő világgazdasági versenyben, a nemzetközi jogfejlődés [elsősorban a Kereskedelmi Világszervezetet létrehozó Marrakesh-i Egyezmény részét képező, a szellemi tulajdonjogok kereskedelmi vonatkozásairól szóló megállapodás (a továbbiakban: TRIPS-megállapodás)], az ESZH munkaterhének radikális növekedése, a kutatásra és fejlesztésre épülő iparágak megerősödése, valamint számos olyan technológia (pl. a bio- és géntechnológia vagy az információtechnológia) megjelenése és robbanásszerű fejlődése, amelyeknek a szabadalmi jogban való megfelelő leképezése új jogi megoldásokat is igényelt.

Az európai szabadalmi rendszernek a közelmúltban kibontakozó reformja három fő irányt vett. Célul tűzte ki egyrészt az ESZE felülvizsgálatát, másrészt az európai szabadalmak fordításával járó költségek csökkentésére és az európai szabadalmi bíráskodás bevezetésére irányuló különmegállapodások létrehozását, harmadrészt pedig a közösségi szabadalom megteremtését. Az európai szabadalmi rendszer reformjának átfogó folyamatát az ESZSZ-en belül az 1999 júniusában, Párizsban tartott kormányközi konferencia indította útjára. Az e kormányközi konferencia által tervbe vett, az ESZE felülvizsgálatát célzó diplomáciai értekezletet 2000. november 20. és 29. között tartották meg Münchenben. Az értekezleten elfogadták az ESZE felülvizsgált szövegét (a továbbiakban: ESZE 2000).

Az ESZE 2000 - egyebek mellett - módosította az első és további gyógyászati indikáció (azaz valamely ismert anyag gyógyászati eljárásban való alkalmazásának) szabadalmazhatóságára, az oltalom terjedelmére, a vizsgálat és a jogorvoslat rendjére vonatkozó szabályokat, bevezette az európai szabadalmak központi (vagyis az ESZH előtti eljárásban való) korlátozásának lehetőségét, „áramvonalasította” az Egyezményt azzal, hogy számos részlet szabályozását az ESZE helyett annak Végrehajtási Szabályzatára (a továbbiakban: ESZE 2000 VSZ) hagyta. Az ESZE 2000 szerint továbbá legalább ötévente a szerződő államok illetékes minisztereinek értekezletét is össze kell hívni az európai szabadalmi rendszer főbb kérdéseinek megvitatása céljából. Egyebekben az ESZSZ döntéshozatali rendje nem változott (ezen belül különösen az érdemel figyelmet, hogy a legfontosabb döntéseknek az Igazgatótanácsban való meghozatalához előírt minősített többség arányát - szemben az eredeti elképzelésekkel - nem szállították le háromnegyedről kétharmadra).

Az ESZE felülvizsgálata ugyanakkor adós maradt számos kérdés rendezésével: az Európai Bizottság akkor még csak készülő irányelv-javaslatára tekintettel elhalasztották a döntést a számítógéppel megvalósított találmányok szabadalmazhatóságának ügyében; szintén nem alakult ki egyetértés az ún. türelmi idő kérdésében, vagyis arról, hogy a találmánynak a bejelentést (illetve az elsőbbség időpontját) megelőző nyilvánosságra hozatalához milyen jogkövetkezmények fűződjenek. Az ESZE felülvizsgálata nem tért ki az európai szabadalmi rendszer és a jövőbeli közösségi szabadalom közötti viszony szabályozására sem. A felsorolt - nyitva maradt - kérdések idővel az ESZE újabb felülvizsgálatát teszik, tehetik szükségessé.

Az ESZE 2000-ben felülvizsgált szövegének végső formájáról a 2000. évi diplomáciai értekezlet záróokmánya - 3. cikke (1) bekezdésében - úgy rendelkezett, hogy az ESZE 2000 végső szövegét a záróokmányban foglalt szöveg alapján - azon érdemben nem változtatva, a jogi-nyelvi korrekciók elvégzése érdekében - az ESZSZ Igazgatótanácsa háromnegyedes szótöbbséggel hozott határozatával állapítja meg. Az Igazgatótanácsnak a végső szöveget mind a három hivatalos nyelven megállapító, 2001. június 28-án kelt határozata a záróokmány 3. cikkének (2) bekezdésében foglaltak alapján a záróokmány elválaszthatatlan részévé vált, és így ez a szöveg tekintendő az ESZE 2000 hiteles szövegének.

Az ESZE 2000 - a 2000. évi diplomáciai értekezletnek az ESZE 172. cikkének (3) bekezdése alapján hozott, az értekezlet záróokmányába foglalt döntése értelmében - két évvel azt követően lép hatályba, hogy az ESZE tizenötödik szerződő állama letétbe helyezte ratifikációs, illetve csatlakozási okiratát a felülvizsgált szövegre vonatkozóan. Figyelemmel arra, hogy Görögország tizenötödik ilyen államként 2005. december 13-án helyezte letétbe ratifikációs okiratát, az ESZE 2000 2007. december 13-án lép hatályba. Az ESZE 2000 hatálybalépésének fontos következménye, hogy azok az államok, amelyek a felülvizsgált szöveget nem erősítik meg, illetve ahhoz nem csatlakoznak annak hatálybalépéséig, elveszítik az Egyezményben fennálló tagságukat is: a felülvizsgált szöveg ugyanis - 172. cikke értelmében - az ESZE korábbi szövegének helyébe lép.

Magyarország 2003. január 1-jével vált az ESZE szerződő államává. Az Egyezményhez való csatlakozásra történő meghívás iránti kérelmét a Magyar Köztársaság 1996 decemberében nyújtotta be. Az Európai Szabadalmi Szervezet Igazgatótanácsa e kérelem alapján 1999. január 29-én hozott, CA/D 5/99 számú határozatával - az ESZE 166. cikke (1) bekezdésének b) pontjával összhangban - kérte fel a Magyar Köztársaságot, hogy csatlakozzon az Egyezményhez. A határozat a csatlakozás feltételéül szabta, hogy a csatlakozó ország az ESZE hatályos szövegén kívül az ESZE felülvizsgált szövegét egyidejűleg ratifikálja abban az esetben, ha az Egyezményt a ratifikációs okirat letétbe helyezését megelőzően felülvizsgálják. Mivel az e célból összehívott müncheni diplomáciai értekezleten 2000. november 29-én elfogadták az ESZE felülvizsgált szövegét, ezért hazánknak az ESZE hatályos szövegéhez való csatlakozással egyidejűleg ratifikálnia kellett a 2000. novemberi diplomáciai értekezleten elfogadott felülvizsgált szöveget is, és az Egyezményhez való csatlakozás alkalmával egyidejűleg kellett letétbe helyeznie a ratifikációs okiratot mind a hatályos, mind pedig a felülvizsgált szöveg tekintetében. Mindezekről az Országgyűlés az 54/2002. (IX. 13.) OGY határozatával döntött; az Egyezményt a 2002. évi L. törvény hirdette ki. Magyarországnak az Egyezményhez való csatlakozásakor az e csatlakozásból adódó gazdasági, költségvetési, intézményi és egyéb hatások felmérésére hatásvizsgálat készült, amelynek eredményeit - az ESZE átfogó ismertetése mellett - az Szt.-nek az ESZE-csatlakozás miatt szükségessé vált módosításait tartalmazó 2002. évi XXXIX. törvény indokolása mutatta be részletesen.

Figyelemmel arra, hogy az ESZE 2000 kötelező hatályának elismerésére maga az Országgyűlés adott felhatalmazást, a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 9. §-a értelmében azt törvényben szükséges kihirdetni. Ez következik továbbá a jogalkotásról szóló 1987. évi XI. törvény (a továbbiakban: Jat.) 5. §-ának f) pontjából és 16. §-ának (1) bekezdéséből is.

2. A Szellemi Tulajdon Világszervezetében (World Intellectual Property Organization; a továbbiakban: WIPO) 2000. június 1-jén, Genfben fogadták el a Szabadalmi Jogi Szerződést (a továbbiakban: SZJSZ), amelynek alapvető célja a nemzeti és a regionális úton tett szabadalmi bejelentésekre vonatkozó alaki követelmények harmonizálása, valamint a szabadalom megszerzésére és fenntartására irányuló eljárások egyszerűsítése. Az SZJSZ, amelyet az annak létrehozását célzó diplomáciai értekezleten Magyarország is aláírt, 2005. április 28-án lépett hatályba. Az SZJSZ-nek jelenleg 15 állam, közöttük 7 EU-tagállam részese: Bahrein, Dánia, az Egyesült Királyság, Észtország, Finnország, Horvátország, Kirgizisztán, Moldova, Nigéria, Omán, Románia, Szlovákia, Szlovénia, Ukrajna és Üzbegisztán. Az aláírók között szerepel többek között az ESZSZ és az Amerikai Egyesült Államok is.

Kitűzött céljait az SZJSZ elsősorban a következők révén igyekszik elérni:

- a bejelentés napjára vonatkozó követelmények és eljárási szabályok harmonizálása annak érdekében, hogy elkerülhető legyen a bejelentés napjának „elvesztése” az alaki szabályok be nem tartása miatt (ez azért fontos, mert a bejelentés napjához a szabadalmi jog számos lényeges joghatást kapcsol);

- egyetlen, nemzetközi szinten harmonizált alaki követelményrendszer támasztása a nemzeti és a regionális úton tett szabadalmi bejelentések tekintetében, amely összhangban van a Szabadalmi Együttműködési Szerződésben (PCT) meghatározott alaki előírásokkal;

- egységesített űrlapok létrehozása, amelyeknek adattartalmát az SZJSZ-ben részes valamennyi állam hivatalának el kell fogadnia;

- a tagállami és a regionális szabadalmi hivatalok előtt folyó eljárás egyszerűsítése és az e hivatalok előtti képviseletre vonatkozó előírások enyhítése;

- a határidők elmulasztása miatt bekövetkező jogvesztés elkerülésére szolgáló mechanizmusok kialakítása.

Az SZJSZ a követelmények maximumának megállapításával összehangolja és egyszerűsíti a nemzeti és a regionális szabadalmi hivatalok által előírható alaki feltételeket. Előnyt jelent a bejelentők és a képviselők számára, hogy az eljárások egyszerűbbé, kiszámíthatóbbá válnak, továbbá a jogvesztés veszélye nélkül van mód a hiányok pótlására. A hivatalok szemszögéből pedig az SZJSZ a hatékonyabb működés lehetőségét kínálja. A harmonizációt célzó rendelkezéseken felül az SZJSZ létrehozza a tagországok képviselőiből álló Közgyűlést, amelynek legfőbb hatásköre az SZJSZ mellékletét képező Végrehajtási Szabályzat (a továbbiakban: SZJSZ VSZ) módosítása és a nemzetközi űrlapminták elfogadása. Ezáltal lehetővé válik, hogy az SZJSZ által nyújtott szabályozás folyamatosan követni tudja a szabadalmi eljárások körülményeinek változását és az újabb fejleményeket, a Közgyűlés ugyanis biztosítja az ehhez szükséges rugalmas döntéshozatali mechanizmust (17. cikk). Az SZJSZ végül rendelkezik többek között a Végrehajtási Szabályzat tartalmára és módosítására vonatkozó szabályokról (14. cikk), a WIPO Nemzetközi Irodájának az SZJSZ működtetéséből adódó feladatairól (18. cikk), az SZJSZ hatálybalépéséről (21. cikk), felülvizsgálatáról (19. cikk) és az ahhoz való csatlakozás szabályairól (20. cikk).

A Magyarország által is aláírt SZJSZ-hez való csatlakozás érdekében - az Nsztv. értelmében - felhatalmazást kell adni az SZJSZ kötelező hatályának elismerésére és az SZJSZ kihirdetésére. Az Nsztv. 7. §-a értelmében az SZJSZ kötelező hatályának elismerésére vonatkozó felhatalmazás megadása - a Jat. 5. §-ának f) pontjára és az Nsztv. 7. §-a (3) bekezdésének b)-d) pontjaira figyelemmel - az Országgyűlés hatáskörébe tartozik, és az SZJSZ-t - az Nsztv. 9. §-a értelmében - törvényben szükséges kihirdetni.

3. Mind az ESZE 2000, mind pedig az SZJSZ alapján szükséges az Szt. egyes rendelkezéseinek módosítása. Az Szt.-nek az európai szabadalmi bejelentésekre és az európai szabadalmakra vonatkozó rendelkezéseket megállapító X/A. fejezetét az Szt. módosításáról szóló 2002. évi XXXIX. törvény illesztette be a törvénybe; e fejezet 2003. január 1-jén, hazánk ESZE-csatlakozásának napján lépett hatályba. Az Egyezménynek a nemzeti szabadalmi anyagi jogi jogszabályokra gyakorolt egységesítő hatása következtében ugyanakkor nemcsak az ESZE végrehajtásához szükséges rendelkezések épültek be az Szt.-be, hanem egyes szabadalmi anyagi és eljárási jogi rendelkezések is módosultak. Mindezekre figyelemmel az ESZE 2000 alapján szükségessé váló módosítások sem csak az Szt. X/A. fejezetét, hanem azokat a rendelkezéseket is érintik, amelyek tekintetében érvényesül az ESZE új, illetve felülvizsgált rendelkezéseinek jogegységesítő jellege.

Fontos látni azt is, hogy az SZJSZ kötelező hatályának elismerése következtében szükségessé váló Szt.-beli módosításoknak megfelelő kiigazításokat azokban az iparjogvédelmi törvényekben is el kell végezni, amelyek esetében az Szt. háttérjogszabályként alkalmazandó. Ennek alapján kiigazításra szorul tehát a Hmtv., a Toptv., valamint az Fmtv. is.

Az ESZE 2000 és az SZJSZ Magyarország tekintetében történő hatálybalépésével és e nemzetközi szerződések kihirdetésével Magyarország nemcsak a szabadalmi jog terén fennálló nemzetközi kötelezettségeit teljesíti, hanem gondoskodik egyúttal arról is, hogy mind a hazai, mind pedig a külföldi ügyfelek a nemzetközi elvárásokhoz igazított, korszerű jogi és intézményi keretek között szerezzenek szabadalmi oltalmat Magyarország területére kiterjedően; mindez hazánk pozitív nemzetközi megítélését is eredményezi a szabadalmi jog terén, erősítve - különösen a csúcstechnológiai ágazatokban, illetve az innovatív vállalkozások körében - a befektetői bizalmat is.

Mindezeken túlmenően a Vt. alkalmazása során szerzett gyakorlati tapasztalatok, továbbá a védjegylajstromozási eljárás gyorsabb lefolytatására, az átfutási idő csökkentésére irányuló ügyféli elvárások és igények szükségessé teszik a Vt. kis terjedelmű módosítását is, amit indokolt a többi iparjogvédelmi törvény módosításával egyidejűleg elvégezni.

Ennek megfelelően a törvény a Vt.-re nézve a védjegylajstromozási eljárás gyorsabb lefolytatására, az átfutási idő csökkentésére irányuló ügyféli elvárásoknak való megfelelést, illetve igényeik teljesítését szolgáló módosítások bevezetését célozza. Számos okból és esetben lehet szükségük a vállalkozásoknak arra, hogy áru- és szolgáltatásjelzőikre minél előbb jogi védelmet, védjegyoltalmat szerezhessenek. Eredhet ilyen igény pl. a megjelöléssel kapcsolatos jogvitából vagy éppen a doménnevek regisztrációjára vonatkozó szabályozásból.

Az iparjogvédelmi törvények módosításaival bevezetett egyes változások különösen előnyösek a Magyar Szabadalmi Hivatal (a továbbiakban: MSZH) ügyfelei számára. A szabadalmi eljárásokban az egyes határidők elmulasztása esetén az eljárás folytatása iránt benyújtható kérelem lehetősége, az egyes eljárási cselekmények megtételére nyitva álló, illetve az MSZH által kitűzhető, továbbá a mulasztások igazolására vonatkozó határidők felemelése, valamint az igazolási kérelemmel orvosolható határidő-mulasztások körének bővülése az ügyfeleket kedvezőbb helyzetbe hozza az MSZH előtt folyó eljárásokban. A szabadalmi bejelentések bejelentési napjának elismerésére vonatkozó új szabályozás egyfelől megkönnyíti, a fölösleges alakiságoktól és egyéb eljárási nehézségektől mentesíti az oltalmi igény előterjesztését és elismertetését, másfelől eleget tesz a versenytársak és egyéb érintettek számára is lényeges jogbiztonsági követelményeknek. A védjegy lajstromozására irányuló különleges gyorsított eljárás pedig lehetővé teszi a védjegybejelentőknek, hogy - törvényi garanciális szabályok keretei között, piaci igényeiknek megfelelően, a vállalkozás tervezett működtetéséhez igazodóan - a lehető leggyorsabban jussanak lajstromozott védjegyhez.

-----STARTING---POINT---RESZLETES---

Az 1. §-hoz

A Hmtv. a használati mintaoltalommal összefüggő, az MSZH előtt folyó eljárásokat szabályozza. Ki kell emelni, hogy a Hmtv. eljárási szabályait tekintve az a szabályozási technika érvényesül, hogy az eljárási rendelkezések túlnyomó része a használati mintaoltalmi ügyekben az Szt. eljárási rendelkezéseire épít, pontosabban ez utóbbiakat rendeli megfelelően alkalmazni. Ennélfogva az Szt. kapcsán tervezett új, illetve a közigazgatási hatósági eljárás és szolgáltatás általános szabályairól szóló 2004. évi CXL. törvénytől (a továbbiakban: Ket.) eltérő szabályok - a Hmtv.-ben meghatározott eltérésekkel - az említett iparjogvédelmi ügyekben folyó eljárásokban is érvényesülnek.

Az Szt. 53/A. §-ának a 17. § általi módosítására figyelemmel a törvény a Hmtv. 27. §-ának (4)-(5) bekezdéseit is megfelelően kiigazítja annak érdekében, hogy egyértelművé tegye: az MSZH eljárást befejező döntése a Hmtv. 27. §-ának (4) és (5) bekezdésében megszabott feltételek hiányában is visszavonható vagy módosítható akkor, ha az MSZH, helyt adva az eljárás folytatása iránti vagy az igazolási kérelemnek, a mulasztás folytán hozott döntését - részben vagy egészben - visszavonja vagy módosítja, figyelemmel arra a rendelkezésre, hogy a mulasztás igazolása esetén a mulasztó által pótolt cselekményt az elmulasztott határidőn belül teljesítettnek kell tekinteni.

A 2. §-hoz

A törvény 49. §-ának (9)-(10) bekezdéseiben szereplő - módosító, illetve hatályon kívül helyező - rendelkezések következtében az Szt. akként módosul, hogy a szabadalom megadására irányuló eljárásban a szabadalom megadását követően elmarad a szabadalmi leírás kinyomtatása, és annak helyébe a leírásnak az MSZH általi megtekinthetővé tétele lép (ennek indoklását ld. a 49. §-hez fűzött magyarázatnál). A törvény ennek megfelelően kiigazítja a Hmtv. 36. §-ának (3) bekezdését is, elhagyva belőle a kinyomtatásra vonatkozó szövegrészeket.

A 3. §-hoz

Az SZJSZ 11. cikke és az SZJSZ VSZ 12. szabálya határozza meg a szabadalmi hatóság által megállapított határidők meghosszabbításának rendjét, valamint szabályozza az ilyen határidők elmulasztása esetén - az igazolásétól eltérő feltételekkel - igénybe vehető eljárási lehetőséget: az eljárás folytatásának (continued processing) kérelmezését. Az ESZE 2000 121. cikke és az ESZE 2000 VSZ 132. és 135. szabálya gondoskodik az SZJSZ és az SZJSZ VSZ említett rendelkezéseinek végrehajtásáról az ESZH által kitűzhető határidők hosszának, a határidők meghosszabbításának és az eljárás folytatásának (further processing) új szabályozásával.

Az SZJSZ 11. cikkének (1) és (2) bekezdése értelmében valamely szerződő fél vagy módot ad határidő-hosszabbítási kérelem előterjesztésére az elmulasztott határidő utolsó napját követően is, vagy az eljárás folytatása iránti kérelem előterjesztésére kell lehetőséget nyújtania. A törvény - 13. §-ának (2) bekezdésében, az Szt. 48. §-ának módosításával - ez utóbbi változatot veszi alapul, mivel ez szolgálja jobban a jogbiztonságot és akadályozhatja meg hatékonyabban a szabadalmi eljárások indokolatlan elhúzódását, valamint azért is, mert az ESZE 2000 is ezt a modellt követi.

Az SZJSZ 11. cikke és az SZJSZ VSZ 12. szabálya csak a szabadalmi hatóság által megszabott határidőkre vonatkozik, a törvény által meghatározottakra nem. Az eljárás folytatása iránt ezért a törvény szerint is csak az MSZH által kitűzött határidők elmulasztása esetén terjeszthető elő kérelem; az Szt. 48. §-ának (1) bekezdésében szabályozott - vagyis a törvény által meghatározott - határidők elmulasztása esetén erre nem lesz lehetőség.

Figyelemmel arra, hogy az eljárás folytatásának - a törvény 13. §-ából következően - az Szt. 48. §-ában rögzített újonnan bevezetett szabályai a Hmtv. 28. §-ának (1) bekezdése alapján a használati mintaoltalmi eljárásokban is alkalmazandók, a törvény - 3. §-ában - az ezekben az eljárásokban hozott döntések elleni megváltoztatási kérelmek előterjesztésére irányadó speciális határidőt megállapító szabályozást is kiigazítja.

A törvény elfogadása maga után vonja az MSZH előtti iparjogvédelmi eljárások igazgatási szolgáltatási díjait megállapító külön jogszabály: a 19/2005. (IV. 12.) GKM rendelet (a továbbiakban: díjrendelet) módosításának szükségességét is. Az SZJSZ 11. cikkének (4) bekezdése, illetve 12. cikkének (3) bekezdése módot ad a szerződő államoknak arra, hogy az eljárás folytatása iránti, illetve az igazolási kérelemre vonatkozóan díjat írjanak elő. E díjak megállapítása - az Szt. 118. §-ának (6) bekezdésében kapott felhatalmazás alapján - a díjrendeletre tartozik. A törvény miatt szükségessé vált díjrendelet-módosítások előkészített tervezete az e kérelmek díjának megállapítása mellett - az ESZE 2000 VSZ 135. és 136. szabályára is figyelemmel - azt irányozza elő, hogy e kérelmeket mindaddig nem lehet benyújtottnak tekinteni, amíg a kérelem díját meg nem fizetik. Erre figyelemmel indokolt, hogy a megváltoztatási kérelem benyújtására nyitva álló határidő számítására vonatkozó speciális szabály az ilyen kérelmek elutasítása mellett a kérelem be nem nyújtottnak tekintésére vonatkozó utalással is kiegészüljön.

A 4. §-hoz

A Toptv. a topográfiaoltalommal összefüggő, az MSZH előtt folyó eljárásokat szabályozza. Ki kell emelni, hogy a Toptv. eljárási szabályait tekintve az a szabályozási technika érvényesül, hogy az eljárási rendelkezések túlnyomó része a topográfiaoltalmi ügyekben az Szt. eljárási rendelkezéseire épít, pontosabban ez utóbbiakat rendeli megfelelően alkalmazni. Ennélfogva az Szt. kapcsán tervezett új, illetve a Ket.-től eltérő szabályok - a Toptv.-ben meghatározott eltérésekkel - az említett iparjogvédelmi ügyekben folyó eljárásokban is érvényesülnek.

Az Szt. 53/A. §-ának a 17. § általi módosítására figyelemmel a törvény a Toptv. 17. §-ának (4)-(5) bekezdéseit is megfelelően kiigazítja annak érdekében, hogy egyértelművé tegye: az MSZH eljárást befejező döntése a Toptv. 17. §-ának (4) és (5) bekezdésében megszabott feltételek hiányában is visszavonható vagy módosítható akkor, ha az MSZH, helyt adva az eljárás folytatása iránti vagy az igazolási kérelemnek, a mulasztás folytán hozott döntését - részben vagy egészben - visszavonja vagy módosítja, figyelemmel arra a rendelkezésre, hogy a mulasztás igazolása esetén a mulasztó által pótolt cselekményt az elmulasztott határidőn belül teljesítettnek kell tekinteni.

Az 5. §-hoz

Az SZJSZ 12. cikke és az SZJSZ VSZ e cikkhez kapcsolódó 13. szabálya az igazolásra vonatkozó Szt.-beli szabályozás átfogó módosítását igényli. Az Szt. 49. §-ának átfogó módosítása (ld. a törvény 14. §-ához fűzött magyarázatot) - a szabadalmi eljárásokra vonatkozó általános szabályok háttérjogszabály-jellege következtében is - szükségessé teszi a topográfiaoltalmi eljárásokban érvényesülő speciális igazolási szabályok kiigazítását is, amelyet a törvény 5. §-a végez el.

A 6. §-hoz

Figyelemmel arra, hogy az eljárás folytatásának (ld. a 3. §-hoz fűzött magyarázatot) az Szt. 48. §-ában rögzített újonnan bevezetett szabályai (ld. a törvény 13. §-át) a Toptv. 17. §-ának (6) bekezdése alapján a topográfiaoltalmi eljárásokban is alkalmazandók, a törvény - 6. §-ában - az ezekben az eljárásokban hozott döntések elleni megváltoztatási kérelmek előterjesztésére irányadó speciális határidőt megállapító szabályozást is kiigazítja.

A 7. §-hoz

Egészségügyi szempontból kívánatos, hogy valamely terméket többféle gyógyászati célra is alkalmazzanak. Minden új hatóanyag bevezetésénél számolni kell a betegeket veszélyeztető új mellékhatásokkal, míg a már meglévő anyagok mellékhatásai már ismertek. Ismert hatóanyag új gyógyászati célra történő alkalmazásánál a törzskönyvezés és a forgalomba hozatal ideje és költségei is csökkennek. Az ESZE 54. cikkének (5) bekezdése a technika állásához tartozó anyag vagy keverék szabadalmazását akkor engedi meg, ha annak gyógyászati, sebészeti, diagnosztikai célra történő alkalmazása - tehát az ilyen célra való felhasználása általában - nem része a technika állásának, vagyis, ha az ismert anyagot első ízben alkalmazzák gyógyászati, sebészeti, diagnosztikai célra.

Az ESZE 2000. évi felülvizsgálata annak a joggyakorlati bizonytalanságnak vetett véget, amely azzal kapcsolatban alakult ki, hogy a második és a további gyógyászati indikáció - vagyis a gyógyászatban már valamely ismert céllal alkalmazott ismert anyag új, eddig nem ismert gyógyászati célra való alkalmazása - szabadalmazható-e, és ha igen, milyen feltételekkel, igénypontokkal. E kérdésben eltérő joggyakorlat alakult ki az ESZE egyes tagállamaiban és az ESZH-nál.

Az ESZE 2000 - hosszas szakmai viták után elfogadott - 54. cikkének új (5) bekezdése immár egyértelműen lehetővé teszi és bevezeti a második és további gyógyászati indikációk szabadalmazhatóságát: célhoz kötött termékoltalmat nyújt - ugyanolyan feltételekkel, mint az első gyógyászati indikációnál - a gyógyászati hatóanyagként már ismert anyag vagy keverék minden egyes új gyógyászati alkalmazása számára. Ez az oltalom egyenértékű tartalmilag azzal, amit a hatályos szabályozás alapján az ún. svájci típusú igénypontok szerint az ESZH és az MSZH által megadott szabadalmak eddig is biztosítottak. A szabályozási változtatásnak nem kell együtt járnia az első gyógyászati indikációkra vonatkozó oltalom terjedelmére, az ilyen igénypontok szerkesztésére vonatkozó eddigi joggyakorlat átalakításával sem.

Az Szt.-nek a törvény 7. §-ában megállapított szabályai alapján továbbfejlődő joggyakorlatban mindazonáltal megfelelő egyensúlyt kell teremteni az új gyógyászati indikációkban megnyilvánuló innováció ösztönzése és a közegészségügyi - főként a gyógyszerekhez való hozzáféréssel kapcsolatos - érdekek között. Ennek során indokolt lesz annak biztosítása, hogy csak a tényleges innováció részesüljön ilyesféle szabadalmi jogi ösztönzésben és a második (és további) gyógyászati indikációk új szabályait ne lehessen felhasználni a gyógyszertermék oltalmának „örökössé” tételére, az eredetileg jogos hasznosítási monopólium indokolatlan meghosszabbítására. Ez az összes szabadalmazhatósági követelmény gondos mérlegelésével és következetes érvényesítésével, valamint az igénypontok megfelelő szövegezésével érhető el.

A 8. §-hoz

Az Szt. 5. §-ának (2) bekezdése - figyelemmel az ESZE 52. cikkének (4) bekezdésére - azt a fikciót tartalmazza, hogy az emberi vagy állati test kezelésére szolgáló gyógyászati vagy sebészeti eljárások, valamint az emberi vagy állati testen végezhető diagnosztikai eljárások nem tekinthetők iparilag alkalmazhatónak. Ezeknek az eljárásoknak az oltalomból való kizárását azonban valójában közegészségügyi megfontolások indokolják és nem az ipari alkalmazhatóságuk vélelmezett vagy valós hiánya. A törvény 8. §-a ezért a szóban forgó eljárásokat az Szt.-nek az oltalomból kizárt megoldásokat szabályozó rendelkezései között, a 6. §-ban helyezi el; a törvény egyidejűleg hatályon kívül helyezi az Szt. 5. §-ának (2) bekezdését [ld. a törvény 49. §-ának (3) bekezdését]. Ez a dogmatikai megoldás áll összhangban a TRIPS-megállapodás 27. cikke (3) bekezdésének a) pontjában és az ESZE 2000 53. cikkének c) pontjában foglaltakkal.

Az Szt. 6. §-ának (2) bekezdését érintő szövegezési változtatás a TRIPS-megállapodás 27. cikkének (2) bekezdésében és az ESZE 2000 53. cikkének a) pontjában található rendelkezésekkel teremt terminológiai összhangot.

A végrehajtott e módosításoktól nem várható szabadalmi joggyakorlatunkban számottevő változás: a dogmatikai korrekciók érdemben nem bővítik vagy szűkítik az oltalmazható találmányok körét.

A 9. §-hoz

A törvény 9. §-a - az ESZE 2000 60. cikkének (2) bekezdésére is figyelemmel - kiegészíti az Szt. 8. §-ának (4) bekezdését annak érdekében, hogy a szabadalmi igényjogosultság csak a közzétett szabadalmi bejelentésekhez kapcsolódjék; ezt - figyelemmel az Szt. 53. §-ának (5) bekezdésében foglaltakra - indokolt kiegészíteni azoknak a bejelentéseknek az ide sorolásával is, amelyeket államtitokként való kezelésük miatt nem tesznek közzé, viszont amelyek tárgyára - igaz, közzététel nélkül - végül szabadalmat adnak (így kerülhető el a találmányok e speciális csoportjánál is a kettős vagy többes szabadalmi igény, illetve szabadalmazás).

Nem indokolt ugyanis, hogy olyan bejelentésekhez, amelyek nem jutnak nyilvánosságra, illetve amelyekre - államtitokként való kezelés [Szt. 53. § (5) bek.] esetén - nem adnak szabadalmat, mások szabadalmi igényét kizáró hatás fűződjön, feltéve természetesen, hogy egymástól független feltalálókról van szó. A technika állásának teljes kiterjesztésű értelmezése alapján is csak a közzétett bejelentésekhez kapcsolódik a későbbi elsőbbségű bejelentésben foglalt találmány újdonságát - és ezáltal a szabadalmazhatóságát - kizáró joghatás [Szt. 2. § (3) bek.].

A 10. §-hoz

Az Szt. alapjául szolgáló törvény indokolása a szolgálati találmányra vonatkozó - akkoriban újnak számító - szabályozás fontos jellemzőjeként emelte ki, hogy az „a feltaláló mögöttes bejelentési és eljárási jogosítványai helyett anyagi jogi - a szabadalmi eljárás elnehezítését és elhúzódását „megtakarító”, viszont végső soron kártérítés terhe mellett érvényesülő - kötelezettségeket ró a munkáltatóra a szabadalmi bejelentést és annak végigvitelét illetően”. Ennek okszerű magyarázata az volt, hogy - a titokban tartott találmány kivételével - a szolgálati találmány feltalálójának találmányi díj iránti igénye csak akkor áll meg az Szt. 13. §-ának (1) bekezdése értelmében, ha a találmányra szabadalmat adtak, és annak oltalma utóbb nem megsemmisítés folytán szűnt meg. A norma szövegezése és Szt.-n belüli elhelyezése is egyértelművé tette (az indokoláson túl), hogy a munkáltató e kötelezettségei anyagi jogi természetűek és a szabadalom megadására irányuló eljárásban nincs mód e kötelezettségek betartatására vagy teljesítésük ellenőrzésére (az MSZH nem kényszerülhet pl. e tárgyban mindannyiszor külön felhívás kiadására, valahányszor csak a bejelentő mulasztásához fűződő jogkövetkezményeket alkalmazza).

Az Szt. 41. §-ának (2) bekezdése szerint a szabadalmi oltalomról való lemondás csak az érintett személy hozzájárulásával hatályos, ha a lemondás más személynek - egyebek mellett - jogszabályon alapuló jogát érinti. Mivel a találmányi díj iránti igényt az Szt. 13. §-a (1) bekezdésének b) pontjából következően nem érinti, ha a munkáltató a végleges szabadalmi oltalomról lemond, kétségtelen, hogy ilyen esetben nincs szükség a szolgálati találmány feltalálójának hozzájárulására a lemondás hatályossá válásához. A törvény az Szt. 12. §-a (4) bekezdésének módosításával azt teszi egyértelművé, hogy ugyanez a helyzet akkor is, ha a munkáltató az ideiglenes szabadalmi oltalomról mond le; ennek hatályosként való elfogadásához sem kell tehát az MSZH-nak bekérnie a szolgálati találmány feltalálójának hozzájárulását. Ha a munkáltató e lemondást az Szt. 12. §-ának (4) bekezdésben előírt felajánlási kötelezettség teljesítésének elmulasztásával eszközli, anyagi jogi - alapvetően kártérítési - felelősséggel tartozik a feltaláló irányában.

Az előzőek értelemszerűen irányadók a szabadalmi bejelentés visszavonására is, hiszen arra az Szt. 57. §-ának (6) bekezdése az Szt. 41. §-ában foglalt rendelkezések megfelelő alkalmazását írja elő; a bejelentés visszavonásának hatályossá válásához sincs tehát szükség a szolgálati találmány feltalálójának hozzájárulására.

A 11. §-hoz

Az Szt. 24. §-a az ESZE 69. cikkével és az annak értelmezéséről szóló jegyzőkönyvvel összhangban szabályozza a szabadalmi oltalom terjedelmét. Az ESZE 2000 69. cikkének kisebb terminológiai korrekciót tartalmazó szövegével nem kell külön összehangolni szabadalmi jogunkat: az Szt. 24. §-ának (1) bekezdése már ma is e - pontosabb - szövegezést foglalja magában. Az említett jegyzőkönyvvel az Szt. 24. §-ának (3) bekezdése teremtett összhangot. Az ESZE 2000 alapján e jegyzőkönyv egy új - az ún. ekvivalensekre vonatkozó - bekezdéssel egészül ki. A törvény 11. §-a az ESZE 2000 e szabályozási újdonságával hozza összhangba az Szt.-t a 24. §-ba beiktatott új (4) bekezdéssel.

A 12. §-hoz

Ahhoz, hogy az Szt. 12. §-ának (4) bekezdését érintő - a törvény 10. §-ában foglalt - korrekció ne álljon ellentétben az Szt. 41. §-ának (2) bekezdésével, ez utóbbinak meg kell engednie, hogy az Szt. bizonyos esetekben ne követelje meg az érintett személy hozzájárulását a lemondás hatályosulásához.

A 13. §-hoz

A törvény 13. §-ának (1) bekezdése újraszabályozza az MSZH által kitűzhető határidők, valamint az MSZH által adható határidő-hosszabbítások hosszát, illetve számát is. Az új szabályozás egyfelől méltányos és a hatályosnál kedvezőbb az ügyfelek számára, hiszen rendelkezései szerint harmincnapos helyett legalább kéthónapos határidőt, illetve határidő-hosszabbítást kell adni (és mindkettő hossza három helyett négy hónapig terjedhet különös indok nélkül is), valamint - mulasztás esetére, az igazolás mellett - bevezeti az eljárás folytatásának lehetőségét is; másfelől gátolja a szabadalmi eljárások indokolatlan elhúzódását is azzal, hogy csak különösen indokolt esetben engedi meg egynél több vagy négy hónapnál hosszabb határidő-hosszabbítás engedélyezését, és ez utóbbi felső határát is meghúzza (kimondva, hogy legfeljebb hat hónapig terjedhet). A törvény ezzel

- összehangolja az Szt.-t az SZJSZ VSZ 12. szabályának (2) bekezdésében foglaltakkal;

- a határidők Szt.-beli szabályozását összeegyezteti az ESZE 2000 VSZ 132. szabályában foglaltakkal (nincs ugyan harmonizációs kényszer, mindazonáltal célszerű, hogy a bejelentők és más ügyfelek e tekintetben is ugyanolyan szabályok szerint járhassanak el az MSZH előtt, mint az ESZH előtt);

- figyelembe veszi, hogy a távközlési eszközöknek az Szt. elfogadása óta bekövetkezett fejlődése folytán immár külföldi ügyfelek esetében sincs szükség rendkívül hosszú határidőkre vagy azok számos alkalommal történő meghosszabbítására;

- kielégíti a szabadalmi eljárások kellő időben történő befejeződéséhez fűződő - még az ex parte bejelentési eljárásban is fennálló - közérdeket.

A törvény 13. §-ának (2) bekezdésével az Szt. 48. §-ába beépített újfajta beadvány, az eljárás folytatása iránti kérelem annyiban hasonlatos az igazolási kérelemhez, hogy mindkettő az ügyfél mulasztásához fűződő jogkövetkezmények elhárítására szolgál (az eljárás folytatása iránti kérelem bevezetésének nemzetközi jogi alapjairól ld. a 3. §-hoz fűzött magyarázatot). Az eljárás folytatása és az igazolás jogintézménye ugyanakkor több ponton is különbözik egymástól:

- igazolásnak (főszabályként) helye van a törvény által meghatározott határidők elmulasztása esetén is, az eljárás folytatását viszont csak az MSZH által kitűzött valamely határidő elmulasztása esetén lehet kérni;

- az igazolásnak feltétele a mulasztás vétlensége (illetve, hogy az az ügyfél önhibáján kívül következzék be), az eljárás folytatása enélkül is kérhető;

- az igazolási kérelemben elő kell adni és valószínűsíteni kell a mulasztás okát, az eljárás folytatása a mulasztás okának megjelölése nélkül is kérhető;

- a kétféle kérelem előterjesztésére nyitva álló határidő, illetve annak számítási módja szintén eltérő;

- az eljárás folytatása kontradiktórius ügyekben nem kérhető, ilyen ügyekben csupán igazolással lehet élni.

Az eljárás folytatása iránti kérelem előterjesztésének határideje két hónap. Ezt a mulasztás miatt hozott hivatali döntés közlésétől kell számítani. E két hónapos határidő az SZJSZ VSZ 12. szabályának (4) bekezdésében megszabott - a határidő legrövidebb tartamára vonatkozó - követelményt kielégíti, és összhangban áll az ESZE 2000 VSZ 135. szabályával is. Az eljárás folytatása iránti kérelem előterjesztésének határidejét nem az MSZH tűzi ki, hanem a törvény határozza meg; e határidő elmulasztása esetén tehát nincs helye az eljárás folytatása iránti kérelemnek.

A törvény - élve az SZJSZ VSZ 12. szabálya (5) bekezdése a) albekezdésének (vi) pontjában biztosított lehetőséggel - kizárja, hogy inter partes (tehát megsemmisítési, nemleges megállapítási, valamint az Szt. 83/E-83/G. §-aiban szabályozott) eljárásokban kérni lehessen az eljárás folytatását. Ezekben az eljárásokban - figyelemmel a másik fél jogos és méltánylást érdemlő érdekeire - csak a vétlenség valószínűsítése esetén (azaz csak igazolás útján) indokolt módot adni arra, hogy a fél elháríthassa mulasztása jogkövetkezményeit.

A 14. §-hoz

Az SZJSZ 12. cikke és az SZJSZ VSZ e cikkhez kapcsolódó 13. szabálya az igazolásra vonatkozó Szt.-beli szabályozás átfogó módosítását igényli. Az ESZE 2000. évi felülvizsgálata alkalmával szintén az SZJSZ és az SZJSZ VSZ említett rendelkezéseire tekintettel alkották meg az igazolás új szabályait (ld. az ESZE 2000 122. cikkét és az ESZE 2000 VSZ 136. szabályát). A törvény 14. §-a - újraalkotva az Szt. 49. §-át - mindezekre figyelemmel

- a jelenleginél lényegesen hosszabb szubjektív és objektív (jogvesztő) határidőt állapít meg az igazolásra;

- tovább szűkíti azoknak a határidőknek a körét, amelyek elmulasztása nem orvosolható igazolással, egyértelművé teszi viszont, hogy az igazolás (és az eljárás folytatása iránti kérelem) határidejének elmulasztása nem orvosolható igazolással;

- részletesebben szabályozza az eredményes igazolási kérelem jogkövetkezményeit;

- kizárja viszont, hogy igazolás esetén az elmulasztott cselekmény pótlása helyett (újabb) határidő-hosszabbítást kérjenek.

Az igazolásra vonatkozó szabályok módosítása folytán igazolhatóvá válik - többek között - a fenntartási díjak megfizetésének elmulasztása is; ebben az esetben az igazolás szubjektív és objektív határidejét a türelmi idő utolsó napjától kell számítani, valamint az elmulasztott cselekmény pótlásaként a megfizetni elmulasztott fenntartási díj mellett a türelmi idő negyedik hónapjától fizetendő 50 százalékos pótlékot is meg kell fizetni. Ugyancsak igazolhatóvá válik az írásos véleménnyel kiegészített újdonságkutatási jelentésre irányuló kérelem előterjesztésére megszabott két hónapos határidő elmulasztása, ami igényli az írásos véleménnyel kiegészített újdonságkutatási jelentés díjának visszafizetésére irányadó rend kisebb kiigazítását [ld. az Szt. 69/A. §-a (8) bekezdésének módosítását a törvény 23. §-ában]. Ha az írásos véleménnyel kiegészített újdonságkutatási jelentés elkészítésének és megküldésének késedelme nem az MSZH, hanem a bejelentő érdekkörébe tartozó okból következik be, nem indokolt a díj visszafizetése.

Az elsőbbségi igény érvényesítésére az ipari tulajdon oltalmára létesült Párizsi Uniós Egyezmény (a továbbiakban: PUE; kihirdette az 1970. évi 18. törvényerejű rendelet) 4. cikkében megszabott tizenkét hónapos határidő elmulasztása esetén a törvény az igazolásra- az SZJSZ 13. cikkének (2) bekezdésével és az SZJSZ VSZ 14. szabályának (4) bekezdésével, valamint az ESZE 2000 VSZ 136. szabályának (1) bekezdésével összhangban - rövidebb (csupán két hónapos) határidőt állapít meg; ezt jogbiztonsági megfontolások is indokolják. Célszerű, hogy a belső elsőbbségi igény érvényesítésére is ugyanez vonatkozzon [ld. az Szt. új 49. §-ának (3) bekezdését].

A törvény 14. §-a rendezi a mulasztás orvoslására igénybe vehető két eljárásjogi intézmény - az eljárás folytatása iránti és az igazolási kérelem - egymáshoz fűződő viszonyát is, az előbbinek (mint egyszerűbbnek és az ügyfél számára is előnyösebbnek) elsőbbséget adva: ha az eljárás folytatása iránti kérelemmel is elháríthatók a mulasztás jogkövetkezményei, az ügyfélnek ezzel kell élnie; ilyenkor igazolásnak nincs helye.

A 15. §-hoz

Az SZJSZ és az SZJSZ VSZ - kitöltve és kihasználva a PUE 4. cikkében biztosított szabályozási mozgásteret - a bejelentők számára kedvező rendelkezéseket állapít meg az ún. uniós elsőbbség igénylésére, valamint az elsőbbségi irat és az arról készített fordítás benyújtására [ld. különösen az SZJSZ 6. cikkének (5) bekezdését és 13. cikkét, valamint az SZJSZ VSZ 4. és 14. szabályát]. E rendelkezésekhez igazították hozzá az ESZE 2000 87-89. cikkeit és az ESZE 2000 VSZ kapcsolódó szabályait (52. és 53. szabályát). A törvény is e rendelkezésekkel teremt összhangot, elsősorban az Szt. 61. §-ának átfogó módosításával (ld. a törvény 21. §-át), másrészt az igazolás (14. §) és a nyelvhasználat (15. §) szabályozásának kiigazításával.

Az új szabályozás a hatályosnál előnyösebb a bejelentők számára, részben a hosszabb határidők, részben a mulasztások igazolhatósága és egyéb egyszerűsítések, eljárási könnyítések folytán, ugyanakkor megfelel a jogbiztonság követelményeinek, hiszen megőrzi az elsőbbség igénylésére irányadó feltételek kiszámíthatóságát - valamennyi érdekelt (tehát nemcsak a bejelentő, hanem a versenytársak és egyéb érintettek, sőt, általában a köz) számára.

A 16. §-hoz

Az Szt. 53. §-ának hatályos (5) bekezdése kimondja, hogy az MSZH elnöke honvédelmi vagy nemzetbiztonsági érdekből, illetve nemzetközi szerződés alapján elrendelheti, hogy a szabadalmi bejelentést államtitokként kezeljék. E rendelkezés végrehajtására fogadta el a Kormány a szabadalmi bejelentés államtitokká minősítéséhez szükséges eljárás szabályozásáról szóló 142/1996. (IX. 2.) Korm. rendeletet. A Jat. 7. §-ára figyelemmel ugyanakkor alkotmányos szempontból aggályos, hogy e jogszabály nem jelöli meg pontosan, hogy azt milyen felhatalmazás alapján adták ki, és maga az Szt. sem tartalmaz e kérdésben külön jogszabályra utaló, illetve annak megalkotására felhatalmazó rendelkezést. Ezen alkotmányos aggály elhárítása és a kormányrendelet módosítása előtti út szabaddá tétele érdekében a törvény 16. §-a az Szt. 53. §-a (5) bekezdésének módosítása útján utal arra, hogy a szabadalmi bejelentés államtitokként történő kezelésének elrendelése külön jogszabály szerinti eljárásban történik.

A 17. §-hoz

A törvény 17. §-a módosítja az Szt. 53/A. §-át annak érdekében, hogy egyértelművé tegye: az MSZH eljárást befejező döntése az Szt. 53/A. §-ának (3) és (4) bekezdésében megszabott feltételek hiányában is visszavonható vagy módosítható akkor, ha az MSZH, helyt adva az eljárás folytatása iránti vagy az igazolási kérelemnek, a mulasztás folytán hozott döntését - részben vagy egészben - visszavonja vagy módosítja, figyelemmel arra a rendelkezésre, hogy a mulasztás igazolása esetén a mulasztó által pótolt cselekményt az elmulasztott határidőn belül teljesítettnek kell tekinteni. Az Szt. 53/A. §-ának (4) bekezdésében szabályozott esetkörben erre csak igazolási kérelem alapján kerülhet sor, hiszen az itt említett kontradiktórius ügyekben az Szt. 48. §-ának a törvény 13. §-ának (2) bekezdésével megállapított (6) bekezdése kizárja az eljárás folytatása iránti kérelmet.

A hivatali döntéseknek az eredményes igazolási kérelem alapján történő visszavonását és módosítását illetően a törvény szerinti szabályozás a Ket. 67. §-ában foglaltak logikai rendjéhez is közel áll, noha e kérdéskörben az Szt. összességében a Ket.-től eltérő rendelkezéseket állapít meg, élve a Ket. 13. §-a (2) bekezdésének a) pontjában biztosított szabályozási lehetőséggel.

A 18. §-hoz

Az SZJSZ 2. cikkének (1) bekezdése általános elvként rögzíti, hogy a szerződő felek az SZJSZ-ben foglaltaknál csak a bejelentők és a szabadalmasok számára kedvezőbb követelményeket szabhatnak meg. Az SZJSZ ekképpen „maximális harmonizációt” valósít meg: a bejelentőkkel és a szabadalmasokkal szemben a szerződő felek jogszabályaiban támasztható követelmények maximumát állapítja meg. A szerződő felek az SZJSZ-től tehát csak a bejelentő és a szabadalmas javára - számukra kedvezőbb szabályokat meghatározva - térhetnek el. Ez alól csupán a bejelentési nap elismerésének szabályozása [SZJSZ 5. cikk, SZJSZ VSZ 2. szabály] jelent kivételt, mivel e kérdéskörben az SZJSZ teljes, abszolút jogegységesítést ér el és követel meg.

Indokolt, hogy az Szt. - amolyan „védzáradékként” - tükrözze az SZJSZ 2. cikkének (1) bekezdésében rögzített alapelvet. Mivel az SZJSZ szabadalmi anyagi jogi kérdésekre nem vonatkozik, és nem is értelmezhető úgy, hogy bármely rendelkezése megszorítaná a szerződő felek szabályozási szabadságát és önállóságát a szabadalmi anyagi jogot illetően, elegendő, ha a törvény az SZJSZ és az Szt. viszonyát csupán az MSZH előtti eljárás tekintetében rendezi.

Az SZJSZ és az SZJSZ VSZ számos ponton megtiltja a szerződő felek számára, hogy nemzeti jogukban az SZJSZ és az SZJSZ VSZ rendelkezéseiben előírtakon túlmenő alaki követelményeket érvényesítsenek, továbbá megköveteli tőlük, hogy szabadalmi eljárásaikban alaki szempontból megfelelőnek fogadják el a nemzetközi formanyomtatványokon (űrlapokon) előterjesztett beadványokat. Egyes esetekben pedig felhatalmazza, de nem kötelezi a szerződő feleket arra, hogy az SZJSZ-ben és az SZJSZ VSZ-ben foglaltakon kívül további alaki feltételeket szabjanak meg (ilyen esetben is pontosan megjelölve, hogy e feltételek miben állhatnak). Mindezekre figyelemmel tartalmaz a rendelkezésnek az Szt. új 53/E. §-át beillesztő 18. §-a különös szintű szabályozást - az alaki követelményeket illetően - az Szt.-nek az SZJSZ-hez fűződő viszonyára vonatkozóan. Az SZJSZ VSZ az SZJSZ mellékletét képezi [ld. az SZJSZ 14. cikkének (1) bekezdését], az SZJSZ-re való utalás tehát az SZJSZ VSZ-re is kiterjed.

Az Szt. második részében szabályozott kérdésekben egyes részletszabályokat - az Szt. 118. §-ában található felhatalmazások alapján kiadott - rendeletek állapítanak meg (pl. a szabadalmi bejelentés alaki szabályait vagy elektronikus úton való benyújtását illetően). Az Szt.-nek a törvény szerinti új 53/E. §-át értelemszerűen az e rendeletekben foglaltakra is alkalmazni kell.

A 19. §-hoz

Az SZJSZ 5. cikke és az SZJSZ VSZ 2. szabálya teljes körű és abszolút jogegységesítést valósít meg a szabadalmi bejelentés bejelentési napjának elismeréséhez teljesítendő követelmények meghatározásában. Az SZJSZ 2. cikkének (1) bekezdése ugyan - főszabályként - lehetővé teszi a szerződő feleknek, hogy az SZJSZ-ben és az SZJSZ VSZ-ben előírtaknál a bejelentőkre és a szabadalmasokra kedvezőbb feltételeket állapítsanak meg, a bejelentési nap elismerésének szabályozására ez nem vonatkozik. Az SZJSZ 5. cikke és az SZJSZ VSZ 2. szabálya mindazonáltal egyes kérdésekben szabályozási opciókat enged a szerződő felek számára.

A teljes körű és abszolút jogegységesítést a bejelentési nap jogi jelentősége indokolja. A bejelentési naphoz számos fontos jogkövetkezmény fűződik, pl. a szabadalmi oltalom kezdő napja ez a nap; ehhez a naphoz igazodhat a későbbi bejelentésekre igényelt elsőbbség; illetve a bejelentésnek az elismert bejelentési napon feltárt tárgya jelöli ki a bővítő értelmű módosítás tilalmának határait.

Az ESZE 2000 80. cikke az ESZE 2000 VSZ-re utalja a bejelentési nap elismeréséhez szükséges feltételek meghatározását, az ESZE 2000 VSZ 40. szabálya pedig az SZJSZ és az SZJSZ VSZ említett rendelkezéseivel összhangban állapítja meg e feltételeket.

A törvény 19. §-a mindezekhez igazodva módosítja az Szt. 58. §-át, újraszabályozva a bejelentési nap elismerésének feltételeit. E § (1) bekezdésének a törvény szerinti b) pontja az SZJSZ 5. cikke (1) bekezdésének c) pontjában megjelölt - a szerződő felek által választható - szabályozási lehetőségek egyikével áll összhangban.

A bejelentési nap elismerésére vonatkozó új szabályozás egyfelől megkönnyíti, a fölösleges alakiságoktól és egyéb eljárási nehézségektől mentesíti az oltalmi igény előterjesztését és elismertetését, másfelől eleget tesz a versenytársak és egyéb érintettek számára is lényeges jogbiztonsági követelményeknek. A részletes szabályok törvényi szintű - azaz az Szt.-ben való - rögzítését a bejelentési nap fent említett szabadalmi jogi jelentősége teszi szükségessé.

A 20. §-hoz

A találmány egységével kapcsolatos követelmények megállapításakor az Szt. 59. §-a tartalmilag is pontatlanul tükrözi mind az ESZE, mind az ESZE 2000 - egyébként azonos szövegű - 82. cikkét. Nem fűződik ahhoz érdek, hogy az MSZH-nál tett szabadalmi bejelentések egységét másként ítéljék meg, mint az európai szabadalmi bejelentésekét. A törvény - 20. §-ában - ezért összehangolja az Szt. 59. §-át az ESZE 2000 említett rendelkezésével. Az európai szabályozáshoz való további közelítés nem jelent távolodást a hazai szabadalmi jogi hagyománytól (hiszen pl. a találmányok szabadalmi oltalmáról szóló 1969. évi II. törvény 42. §-a is a találmányok közötti közvetlen tárgyi összefüggést jelölte meg a közös találmányi gondolat és az egység kritériumaként), és nem jár majd a hatályos szabályozás alapján kialakult joggyakorlat számottevő módosulásával sem.

A 21. §-hoz

Az SZJSZ és az SZJSZ VSZ - kitöltve és kihasználva a PUE 4. cikkében biztosított szabályozási mozgásteret - a bejelentők számára kedvező rendelkezéseket állapít meg az ún. uniós elsőbbség igénylésére, valamint az elsőbbségi irat és az arról készített fordítás benyújtására [ld. különösen az SZJSZ 6. cikkének (5) bekezdését és 13. cikkét, valamint az SZJSZ VSZ 4. és 14. szabályát]. E rendelkezésekhez hozzáigazították az ESZE 2000 87-89. cikkeit és az ESZE 2000 VSZ kapcsolódó szabályait (52. és 53. szabályát). A törvény e rendelkezésekkel teremt összhangot, elsősorban az Szt. 61. §-ának átfogó módosításával (ld. a törvény 21. §-át), másrészt az igazolás és a nyelvhasználat szabályozásának kiigazításával [ld. a törvény az Szt. 49. §-át és 52. §-át módosító 14-15. §-ait].

Az új szabályozás a hatályosnál előnyösebb a bejelentők számára, részben a hosszabb határidők, részben a mulasztások igazolhatósága és egyéb egyszerűsítések, eljárási könnyítések folytán, ugyanakkor megfelel a jogbiztonság követelményeinek, hiszen megőrzi az elsőbbség igénylésére irányadó feltételek kiszámíthatóságát - valamennyi érdekelt (tehát nemcsak a bejelentő, hanem a versenytársak és egyéb érintettek, sőt, általában a köz) számára.

A 22. §-hoz

A törvény 19. §-a - az Szt. 58. §-ának módosításával - újraszabályozza a bejelentési nap elismerésének feltételeit. E módosítás, valamint az SZJSZ és az ESZE 2000 alapján e kérdésben irányadó rendelkezések egyaránt megkövetelik a bejelentés benyújtását követő vizsgálat átalakítását. A törvény 22. §-a ezt célozza az Szt. 66. §-ának módosításával.

A törvény szerinti új szabályok az SZJSZ 5. cikkét és az SZJSZ VSZ 2. szabályát, valamint az ESZE 2000 90. cikkét és az ESZE 2000 VSZ 55-56. szabályait követik. A bejelentők érdekében álló legfőbb újdonságuk a leírásból hiányzó részek és a hiányzó rajzok pótlásának részletes szabályozása.

E részletes szabályok törvényi szintű - azaz az Szt.-ben való - rögzítését a bejelentési nap szabadalmi jogi jelentősége (az oltalom kezdő időpontja, az elsőbbséggel kapcsolatos hatások, illetve a bővítési tilalom referencia-pontja) teszi szükségessé.

A 23. §-hoz

Az igazolásra vonatkozó szabályok módosítása folytán (ld. a törvény 14. §-át) igazolhatóvá válik az írásos véleménnyel kiegészített újdonságkutatási jelentésre irányuló kérelem előterjesztésére megszabott két hónapos határidő elmulasztása is, ami igényli az írásos véleménnyel kiegészített újdonságkutatási jelentés díjának visszafizetésére irányadó rend kisebb kiigazítását, erre irányul az Szt. 69/A. §-a (8) bekezdésének módosítása. Ha az írásos véleménnyel kiegészített újdonságkutatási jelentés elkészítésének és megküldésének késedelme nem az MSZH, hanem a bejelentő érdekkörébe tartozó okból következik be, nem indokolt a díj visszafizetése.

A 24. §-hoz

Az Szt. 6. §-ának a törvény 8. §-a szerinti módosítása igényli az Szt. 74. §-ának kiigazítását is a szabadalom megadására irányuló eljárásban folytatott érdemi vizsgálat terjedelme tekintetében.

A 25. §-hoz

Az Szt. 84/F. §-a állapítja meg az európai szabadalmi bejelentés nemzeti bejelentéssé való átalakításának szabályait. A nemzeti bejelentéssé való átalakítást a bejelentő akkor kérheti az MSZH-tól, ha az európai szabadalmi bejelentést az Szt. 84/F. §-ának (1) bekezdésében meghatározott ESZE-beli rendelkezések alapján kell visszavontnak tekinteni. Figyelemmel arra, hogy az ESZE 2000-ben az e bekezdésben hivatkozott 77. cikk (5) bekezdésének számozása (3) bekezdésre változott, az ESZE 90. cikkének (3) bekezdésében megállapított, az európai szabadalmi bejelentés visszavontnak tekintését eredményező okokat pedig az ESZE 2000 a 14. cikkének (2) bekezdésében (az európai szabadalmi bejelentés fordítása benyújtásának elmulasztása) és 78. cikkének (2) bekezdésében (az európai szabadalmi bejelentés bejelentési és kutatási díja megfizetésének elmulasztása) szabályozza, a törvény 25. §-a kiigazítja az Szt. 84/F. §-ának (1) bekezdését.

A 26. §-hoz

Az ESZH előtti eljárásban korlátozott európai szabadalom új szövegére is alkalmazni kell az európai szabadalom szövegének fordításával kapcsolatos - az Szt. 84/H. §-ában rögzített - követelményeket. Ezt a törvény - 26. §-ában - az Szt. 84/I. §-ának kiegészítésével teszi egyértelművé. Az európai szabadalom ESZH által történő megvonása esetén ilyesmire értelemszerűen nincs szükség.

A 27. §-hoz

Az ESZE 2000-nek a jogokba való visszahelyezésre (igazolásra) és a felülvizsgálati kérelemre vonatkozó - módosított, illetve új - rendelkezései (122. és 112a. cikk) szükségessé teszik, hogy a törvény különleges szabályokat állapítson meg az európai szabadalom fenntartási díjainak megfizetésére.

Az ESZE 2000 VSZ 51. szabálya az európai szabadalmi bejelentések kapcsán rendelkezik - az ESZH-nak fizetendő - fenntartási díjak megfizetéséről, megállapítva a jogokba való visszahelyezés és a fellebbezési tanács felülvizsgálati kérelem alapján történő új eljárásra utasítása esetén követendő rendet is. Az ESZSZ Szabadalmi Jogi Bizottsága - 31. ülésén - úgy foglalt állást, hogy ennek a kérdéskörnek az európai szabadalmak kapcsán történő szabályozása a szerződő államok hatáskörébe tartozik.

A törvény erre figyelemmel - 27. §-ában, az Szt. 84/L. §-ának kiegészítése útján - különleges szabályokat rögzít a fenntartási díjak megfizetésére nyitva álló ún. türelmi idő [ld. az Szt. 23. §-ának (2) bekezdését] számítására vonatkozóan. Előfordulhat, hogy az európai szabadalom megvonásához a felszólalási vagy az azt követő fellebbezési eljárásban bekövetkezett határidő-mulasztás vezet el, és ezt követően a szabadalmast - eredményes igazolási kérelmének köszönhetően - az ESZH a jogaiba visszahelyezi. A két időpont között (főszabályként a bejelentési nap évfordulóin) esedékessé váló fenntartási díjak megfizetéséről - speciális türelmi idő megállapításával - azért indokolt külön rendelkezni, mivel a szabadalmastól ilyen esetben nem szükségképpen várható el, hogy a megvont szabadalom után is fizessen fenntartási díjat (másfelől az oltalom megszűnésével értelemszerűen megszűnik a fenntartásidíj-fizetési kötelezettség is).

Ugyanezek a megfontolások szólnak a türelmi idő különleges szabályozása mellett az ESZH Bővített Fellebbezési Tanácsánál előterjeszthető felülvizsgálati kérelem kapcsán, azzal, hogy ebben az esetben az oltalom megszűnése (az európai szabadalom megvonása) szükségképpen jogerős - a fellebbezési tanács által hozott - határozat folytán következik be, ami még inkább indokolttá teszi a türelmi időre vonatkozó különleges rendelkezés bevezetését.

A jogokba való visszahelyezésről, illetve a fellebbezési tanács új eljárásra való utasításáról hozott határozat közlésekor folyamatban lévő, még le nem járt - az általános szabályok szerint számított - türelmi idő helyébe is értelemszerűen a szabadalmas számára kedvezőbb, azaz a határozat közlésétől számított türelmi idő lép. Ugyanez áll a fenntartási díj pótlékmentes megfizetésére nyitva álló három hónapos időszakra is: ennek kezdő időpontja is minden esetben a szóban forgó ESZH-határozat közlésének napja lesz. Az e napot követően az általános szabályok szerint (a bejelentési nap évfordulóin) esedékessé váló fenntartási díjak megfizetésére - türelmi idejére, pótlékmentességére - pedig akkor is az általános szabályok vonatkoznak, ha az esedékesség így számított napja a korábban esedékessé vált fenntartási díjak megfizetésére nyitva álló speciális türelmi időn belülre esik.

A 28. §-hoz

Az ESZE 2000 az ESZH előtt lefolytatható új eljárásként intézményesítette az európai szabadalom központosított korlátozását vagy megvonását, amelyet az európai szabadalom jogosultja bármikor kezdeményezhet [ESZE 2000 105a-105c. cikkei, az ESZE 2000 Végrehajtási Szabályzatának (a továbbiakban: ESZE 2000 VSZ) 90-96. szabályai].

E mellett az ex parte, központosított eljárás mellett (és persze a felszólalási eljárás mellett) fennmarad az a lehetőség, hogy kezdeményezzék az európai szabadalmak megsemmisítését a szerződő államok hatóságai, illetve bíróságai előtt; az ellenérdekű felek között folyó megsemmisítési eljárások tehát a nemzeti fórumok hatáskörében maradnak. Ez ugyanakkor igényli a nemzeti megsemmisítési eljárás és az ESZH előtti korlátozási vagy megvonási eljárás viszonyának rendezését. A törvény 28. §-a e célból módosítja az Szt. 84/M. §-át, főszabályként „elsőbbséget” adva a nemzeti megsemmisítési eljárással szemben a központosított korlátozási (megvonási) eljárásnak, követve az Szt. hatályos 84/M. §-ának az ESZE szerinti felszólalásokra kialakított modelljét. A nemzeti megsemmisítési eljárást viszont csak indokolt esetben kell felfüggeszteni; ha pl. az ESZH előtt csupán az európai szabadalom korlátozása iránt terjesztettek elő kérelmet, az MSZH folytathatja a szabadalom teljes megsemmisítésére irányuló nemzeti eljárást.

A 29. §-hoz

Az ESZE 2000 138. cikke kiteljesítette az európai szabadalom megsemmisítésére vonatkozó nemzeti szabályozás harmonizációját. Kötelezővé tette a szerződő államok számára, hogy az európai szabadalomnak az igénypontok módosításával történő korlátozására - szabadalmi jogszabályaikban - lehetőséget adjanak a szabadalmas részére. Előírta továbbá, hogy az európai szabadalom érvényességével kapcsolatos - azaz, a magyar jog szerint, a megsemmisítési - eljárásokban az európai szabadalmas számára meg kell adni a jogot a szabadalom igénypont-módosítással történő önkéntes korlátozására, azzal, hogy ilyen esetben a szabadalmas által korlátozott igénypont-sorozatnak kell a további eljárás alapjául szolgálnia.

Noha az Szt. 42. §-ának (2) bekezdéséből, 45. §-ának (2) bekezdéséből, 47. §-ának (2) bekezdéséből és 81. §-ának (1) bekezdéséből - legalábbis az MSZH előtti közigazgatási hatósági eljárást illetően - megfelelő értelmezés útján azonos tartalmú szabályozás volna levezethető, és az Szt. 84/B. §-ának (3) bekezdése - az Szt.-vel való konfliktus esetén - az Egyezménynek ad alkalmazási elsőbbséget az európai szabadalmi bejelentéseket és az európai szabadalmakat illetően, a szabályozás világossága és egyértelműsége (és ezáltal a jogbiztonság) érdekében célszerű külön rendelkezésekkel, explicit módon gondoskodni az Szt.-nek az ESZE 2000 138. cikkével való összehangolásáról. A törvény - 29. §-ában - ennek tesz eleget az Szt. 84/N. §-a (1) bekezdésének - az európai szabadalmak megsemmisítésére irányuló közigazgatási hatósági és bírósági eljárásokban egyaránt alkalmazandó - módosításával.

A 30. §-hoz

Az Szt. 85. §-ának (7) bekezdése a megváltoztatási kérelem előterjesztésére speciális határidőt állapít meg abban az esetben, amikor a kérelemmel támadott hivatali döntés alapjául valamely határidő vagy határnap elmulasztása szolgált: ilyenkor a harmincnapos határidőt az igazolási kérelmet elutasító végzés közlésétől kell számítani, feltéve, hogy ez a kedvezőbb az ügyfél számára. Az eljárás folytatása iránti kérelem - amelyet a törvény 13. §-ának (2) bekezdése a mulasztás orvoslására hivatott új eljárási lehetőségként vezet be - az igazoláséhoz hasonló joghatást vált ki, ezért indokolt az igazolási kérelem kapcsán speciális jogorvoslati határidőt megállapító szabályozást e jogintézményre is kiterjeszteni.

A törvény elfogadása maga után vonja a Magyar Szabadalmi Hivatal előtti iparjogvédelmi eljárások igazgatási szolgáltatási díjait megállapító külön jogszabály: a 19/2005. (IV. 12.) GKM rendelet (a továbbiakban: díjrendelet) módosítását is. Az SZJSZ 11. cikkének (4) bekezdése, illetve 12. cikkének (3) bekezdése módot ad a szerződő államoknak arra, hogy az eljárás folytatása iránti, illetve az igazolási kérelemre vonatkozóan díjat írjanak elő. E díjak megállapítása - az Szt. 118. §-ának (6) bekezdésében kapott felhatalmazás alapján - a díjrendeletre tartozik. A törvény miatt szükségessé vált díjrendelet-módosítások előkészített tervezete az e kérelmek díjának megállapítása mellett - az ESZE VSZ 135. és 136. szabályára is figyelemmel - azt irányozza elő, hogy e kérelmeket mindaddig nem lehet benyújtottnak tekinteni, amíg a kérelem díját meg nem fizetik. Erre figyelemmel indokolt, hogy a megváltoztatási kérelem benyújtására nyitva álló határidő számítására vonatkozó speciális szabály az igazolási kérelmek elutasítása mellett a kérelem be nem nyújtottnak tekintésére vonatkozó utalással is kiegészüljön (ld. a törvény 30. §-át, valamint a Hmtv., a Toptv., az Fmtv., illetve - az igazolási kérelem tekintetében - a Vt. esetében a törvény 3. §-át, 6. §-át, 48. §-át, illetve 43. §-át).

A 31. §-hoz

A törvény - az Szt. 84/M. §-a (2) bekezdésének kisebb szövegezési korrekciójával egyidejűleg - az Szt. 98. §-ának kiegészítésével azt is egyértelművé teszi, hogy az Szt. 84/M. §-nak a nemzeti megsemmisítési eljárás felfüggesztésére vonatkozó rendelkezéseit nemcsak az MSZH előtti közigazgatási eljárásban, hanem az MSZH döntéseinek felülvizsgálatára irányuló bírósági - nemperes - eljárásban is alkalmazni kell.

A 32. §-hoz

Az ESZE 2000 új - rendkívüli - jogorvoslatot vezet be: az ún. felülvizsgálati kérelmet (petition for review, Antrag auf Überprüfung, requête en révision; ld. az ESZE 2000 112a. cikkét és az ESZE 2000 VSZ 104-110. szabályait). E jogorvoslat a Bővített Fellebbezési Tanácsnál kezdeményezhető a fellebbezési tanács - egyébként jogerősnek minősülő - határozatával szemben, ha megsértik a fellebbezési tanács tagjainak kizárására vonatkozó rendelkezéseket (ESZE 2000 24. cikk), ha a fellebbezési tanácsban olyan személy jár el, akit oda nem neveztek ki, ha súlyosan megsértették az ESZE 2000 113. cikkében foglaltakat (különösen a fél nyilatkozattételi jogát), ha a fellebbezési eljárásban egyéb - az ESZE 2000 VSZ-ben meghatározott - súlyos eljárási szabálysértést követtek el, vagy ha a fellebbezési tanács határozatát bűncselekmény elkövetésével befolyásolhatták.

Megalapozott felülvizsgálati kérelem esetén a Bővített Fellebbezési Tanács a fellebbezési tanács határozatát hatályon kívül helyezi (megfosztva azt res iudicata hatásától), és a fellebbezési eljárás újbóli lefolytatását rendeli el. Ennek eredményeként a korábban - jogerősen - elutasított európai szabadalmi bejelentés, illetve megvont vagy korlátozott európai szabadalom alapján el nem nyert vagy elvesztett oltalom feléledhet, ami érintheti és sértheti jóhiszemű harmadik személyek jogait és jogos érdekeit. Erre nyújt orvoslást az ESZE 2000 112a. cikkének (6) bekezdése azzal, hogy a jóhiszemű harmadik személyek számára - a fellebbezési tanács döntése és a Bővített Fellebbezési Tanács döntése közötti időszakban megkezdett hasznosítás, illetve az ekkor elvégzett tényleges és komoly hasznosítási előkészületek alapján, azok mértékéig - sajátos továbbhasználati jogot biztosít.

E rendelkezés magyarországi alkalmazásához - az európai szabadalom után fizetendő fenntartási díjak esedékességére vonatkozó különleges szabályok megalkotása mellett (ld. a törvénynek az Szt. 84/L. §-át kiegészítő 27. §-át) - az említett jogosultság fennállásával kapcsolatos perekre vonatkozó bírósági hatáskör és illetékesség megállapítására van szükség. A törvény - 32. §-ában - ennek tesz eleget az Szt. 104. §-a (1) bekezdésének tartalmi kiegészítésével. Az érintett ügyek gyakorlatilag azonos természetére tekintettel indokolt, hogy első fokon a Fővárosi Bíróság járjon el az ESZE 2000 112a. cikkének (6) bekezdése alapján kialakuló jogvitákban éppúgy, mint az előhasználati és a továbbhasználati jog, valamint az Szt. 84/K. §-ának (6) bekezdésében (szintén az Egyezményből következő módon és tartalommal) szabályozott jogosultság fennállásával kapcsolatos perekben. Ugyanezek a megfontolások vonatkoznak az ESZE 2000 122. cikkének (5) bekezdésében szabályozott jogosultság fennállásával kapcsolatos perekre is.

A törvény 32. §-a a Fővárosi Bíróság kizárólagos illetékességébe tartozó perek - az Szt. korábbi módosításai alkalmával többször is kiegészült - felsorolását a hatályosnál áttekinthetőbb szövegezéssel adja meg.

A 33. §-hoz

Az igazolásra vonatkozó Szt.-beli szabályok átfogó módosítása (ld. a törvény 14. §-ához fűzött magyarázatot) - a szabadalmi eljárásokra vonatkozó általános szabályok háttérjogszabály-jellege következtében is - szükségessé teszi a növényfajta-oltalmi eljárásokban érvényesülő speciális igazolási szabályok kiigazítását is, amelyet a törvény 33. §-a végez el.

A 34. §-hoz

Az Szt. 53/A. §-ának a 17. § általi módosítására figyelemmel a törvény - a növényfajta-oltalmi eljárások tekintetében - az Szt. 114/G. §-át is megfelelően kiigazítja.

A 35. §-hoz

Az Szt. 58. §-a (1) bekezdésének - a törvény 19. §-ával megállapított - b) pontjában foglaltakkal egyezően módosul az Szt. 114/J. §-a (1) bekezdésének b) pontja is a növényfajta-oltalmi bejelentések tekintetében.

A 36. §-hoz

A törvény 36. §-a a növényfajta-oltalmi bejelentés benyújtást követő vizsgálata tekintetében - az Szt. 66. §-ának módosítására figyelemmel (ld. a törvény 22. §-át) - kiigazítja az Szt. 114/M. §-ának (2) bekezdését is.

A 37. §-hoz

A törvény 16. §-a az Szt. 53. §-a (5) bekezdésének módosítása útján utal arra, hogy a szabadalmi bejelentés államtitokként történő kezelésének elrendelése külön jogszabály szerinti eljárásban történik, ezért szükséges, hogy a törvény 37. §-a - az Szt. felhatalmazó rendelkezéseket tartalmazó 118. §-ának kiegészítése útján - megadja a szükséges felhatalmazást a Kormány részére az eljárás részletes szabályainak rendelettel történő megállapítására.

A 38. §-hoz

Az Szt. 53/A. §-ának a törvény 17. §-a általi módosításával párhuzamosan a Vt. 46/A. §-a is módosul annak érdekében, hogy egyértelművé váljon: az MSZH eljárást befejező döntése a Vt. 46/A. §-ának (3)-(5) bekezdéseiben megszabott feltételek hiányában is visszavonható vagy módosítható akkor, ha az MSZH, helyt adva az igazolási kérelemnek, a mulasztás folytán hozott döntését - részben vagy egészben - visszavonja vagy módosítja, figyelemmel arra a rendelkezésre, hogy a mulasztás igazolása esetén a mulasztó által pótolt cselekményt az elmulasztott határidőn belül teljesítettnek kell tekinteni.

A hivatali döntéseknek az eredményes igazolási kérelem alapján történő visszavonását és módosítását illetően a törvény szerinti szabályozás a Ket. 67. §-ában foglaltak logikai rendjéhez is közel áll, noha e kérdéskörben a Vt. összességében a Ket.-től eltérő rendelkezéseket állapít meg, élve a Ket. 13. §-a (2) bekezdésének a) pontjában biztosított szabályozási lehetőséggel.

A 39-40. §-hoz

A törvény 40. §-a - a Vt. 61. §-ának kiegészítésével - tisztázza a védjegybejelentés hivatalból végzett érdemi vizsgálata során követendő eljárást abban az esetben, amikor az ilyen vizsgálat körébe tartozó (tehát feltétlen) kizáró okból csupán a védjegybejelentés részbeni elutasításának van helye. A törvény szerint ilyenkor a bejelentés el nem utasított része tekintetében - megváltoztatási kérelem benyújtása esetén - nem folyhat tovább az eljárás, így pl. a védjegybejelentés meghirdetésére sem kerülhet sor. A védjegybejelentés részbeni elutasításáról hozott határozat ellen előterjesztett megváltoztatási kérelemnek a bírósághoz történő továbbításával egyidejűleg az árujegyzék fennmaradó része tekintetében a lajstromozási eljárást fel kell függeszteni a bírósági eljárás jogerős befejezéséig. A részbeni elutasításról hozott határozat - akár a bírósági jogorvoslati szakaszban, akár megváltoztatási kérelem híján történő - jogerőre emelkedését követően az árujegyzék még fennmaradó része tekintetében kell folytatni a védjegy lajstromozására irányuló eljárást. Ha pedig a bíróság a védjegybejelentést részben elutasító határozatot hatályon kívül helyezi és az MSZH-t az eljárás folytatására utasítja [ld. a Vt. 91. §-a (1) bekezdésének kiegészítését a törvény 44. §-ában], az érdemi vizsgálatot a bejelentés teljes árujegyzékét illetően kell folytatni a bíróság végzésével összhangban.

A törvény 39. §-a (a Vt. 59. §-ának kiegészítésével) egyértelművé teszi, hogy az előzőekben ismertetett új rendelkezéseket megfelelően alkalmazni kell a védjegybejelentés alaki vizsgálata során is.

A 41. §-hoz

A törvény 41. §-a bevezeti a védjegy lajstromozására irányuló különleges gyorsított eljárást és tovább áramvonalasítja a felszólalások elintézését a gyorsított eljárásban. Számos okból és esetben lehet szükségük a vállalkozásoknak arra, hogy áru- és szolgáltatásjelzőikre minél előbb jogi védelmet, védjegyoltalmat szerezhessenek. Eredhet ilyen igény pl. a megjelöléssel kapcsolatos jogvitából vagy éppen a doménnevek regisztrációjára vonatkozó szabályozásból. Ezekre a valós üzleti igényekre figyelemmel számos nemzeti védjegyhatóság tett (vagy tervez) intézkedéseket, illetve javasolt és fogadtatott el rendelkezéseket a védjegyek lajstromozására irányuló eljárás gyorsítására. Az MSZH-nak az elmúlt két évben sikerült radikálisan csökkentenie a védjegy lajstromozására irányuló eljárás átfutási idejét és a folyamatban lévő ügyek számát, ami számottevően javította az ügyfél-elégedettséget. A 2004-ben bevezetett gyorsított eljárás szintén sikernek bizonyult (tavaly közel kétszáz ügyben kértek gyorsított eljárást). A differenciált ügyféligények jobb kielégítése érdekében azonban további intézkedések szükségesek, amelyekhez a szabályozást is tovább kell fejleszteni. Ennek megfelelően a törvény

- feloldja azt a korlátozást, hogy gyorsított eljárás csak akkor kérhető, ha a bejelentő a Madridi Megállapodás alapján nemzetközi védjegybejelentést tett, és azzal kapcsolatban az MSZH-nál tett bejelentése alapján uniós elsőbbséget kíván igényelni [ld. a törvény 49. §-ának (10) bekezdésében a Vt. 64/A. §-a (1) bekezdésének releváns szövegrészét hatályon kívül helyező rendelkezést], és ezzel eléri, hogy a jövőben a gyorsított eljárás bármely okból, sőt, az ok külön megjelölése nélkül is kérhető;

- kiszűri annak lehetőségét, hogy a gyorsított eljárást a felszólaló a tárgyalás tartásának egyoldalú kikényszerítésével húzhassa el olyan esetben is, amikor az MSZH szerint tárgyalásra nem volna szükség a tényállás tisztázásához [ld. a 41. § (1) bekezdésében a Vt. 64/A. §-a (6) bekezdésének új c) ponttal történő kiegészítését];

- bevezeti az ún. különleges gyorsított eljárást, amelyben a bejelentő elérheti a megjelölés védjegyként történő lajstromozását a bejelentés meghirdetésével egyidejűleg, azzal, hogy felszólalás esetén viszont a lajstromozó határozatot vissza kell vonni és folytatni kell a bejelentés érdemi vizsgálatát a felszólalás alapján [ld. a 41. § (2) bekezdésében a Vt. 64/A. §-ának új (7) és (8) bekezdéssel való kiegészítését].

A 42. §-hoz

A nemzeti és a nemzetközi védjegyeljárások közötti összhangot erősíti a törvény 42. §-a a Vt. 76/P. §-a (5) bekezdésének módosításával. A nemzeti eljárásban ugyanis az észrevétel nem köti az MSZH-t, azt ugyan a kifogásolt feltételre kiterjedő vizsgálat során figyelembe kell venni, de az nem vezet feltétlenül a védjegybejelentés elutasításához; hasonlóképpen, a bejelentő mulasztása nem eredményezi azt, hogy a felszólalás eredményesnek minősülne (ilyenkor a felszólalást a rendelkezésre álló adatok alapján kell elbírálni) [ld. a Vt. 58. §-ának (2) bekezdését és 61/D. §-ának (3) bekezdését]. Ezzel szemben a nemzetközi védjegybejelentésekre irányadó hatályos szabályozás szerint a bejelentő mulasztása (azaz, ha nem válaszol az ideiglenes elutasítás kapcsán kiadott felhívásra a kitűzött határidőn belül) akkor is szükségképpen a magyarországi oltalom elutasítását eredményezi, ha az MSZH az ideiglenes elutasítást és a felhívást kizárólag észrevétel, illetve felszólalás alapján adta ki. Nem indokolt a nemzetközi bejelentők ily módon történő hátrányos megkülönböztetése.

A fentiek miatt a Vt. 76/P. §-a (5) bekezdésének - a törvény 42. §-a szerint - módosuló szövege lehetővé teszi, hogy az MSZH az oltalom „automatikus” elutasítása helyett a rendelkezésre álló adatok alapján határozzon a védjegy lajstromozásának kérdésében, ha a bejelentő olyan felhívásra nem válaszol a kitűzött határidőben, amelyet kizárólag észrevétel, illetve felszólalás alapján kellett kiadni. Az MSZH így nem kényszerül arra, hogy a nemzetközi védjegy magyarországi oltalmát nyilvánvalóan alaptalan (vagy akár nem is szabályszerű) észrevétel vagy felszólalás alapján véglegesen elutasítsa pusztán azért, mert a nemzetközi bejelentő a válaszadást elmulasztja.

A 43. §-hoz

A törvény 30. §-ában kifejtettekre figyelemmel indokolt, hogy a megváltoztatási kérelem benyújtására nyitva álló határidő számítására vonatkozó speciális szabály az igazolási kérelmek elutasítása mellett a Vt. 77. §-ának (7) bekezdésében is kiegészüljön a kérelem be nem nyújtottnak tekintésére vonatkozó utalással.

A 44. §-hoz

A törvény 44. §-a joggyakorlati problémát rendez a Vt. 91. §-a (1) bekezdésének kiegészítésével. Mivel nem részesíthető védjegyoltalomban olyan megjelölés, amellyel kapcsolatban a Vt. 8. §-ában meghatározott valamennyi követelmény vizsgálata még nem zárult, nem zárulhatott le, nincs mód arra, hogy az MSZH döntésének felülvizsgálatára irányuló eljárásban a bíróság a védjegy lajstromozására irányuló teljes eljárásnak az MSZH előtti befejezését megelőzően elrendelje a védjegy lajstromozását (pl. a bejelentést feltétlen kizáró okból elutasító hivatali határozat egyszerű megváltoztatásával). Ha a fél ilyen esetben kéri a hivatali döntés megváltoztatását és ekképpen a megjelölés védjegyként való lajstromozását, valójában olyan kérdésben kíván bírósági döntést, amely az MSZH előtti eljárásnak nem volt tárgya (hiszen a bejelentés MSZH előtti - a törvényben előírt - teljes vizsgálata még nem zárult le). Ebből következően a Vt. 91. §-a (3) bekezdése alkalmazásának volna helye (azaz a kérelem áttételének a hivatali döntés hatályon kívül helyezése mellett); a joggyakorlatban azonban ez nem vált még kellően egyértelművé. E kérdés tisztázását célozza a Vt. 91. §-a (1) bekezdésének a törvény 44. §-a szerinti kiegészítése.

A 45. §-hoz

Az Fmtv. a formatervezési mintaoltalommal összefüggő, a Magyar Szabadalmi Hivatal előtt folyó eljárásokat szabályozza. Ki kell emelni, hogy az Fmtv. eljárási szabályait tekintve az a szabályozási technika érvényesül, hogy az eljárási rendelkezések túlnyomó része a használati mintaoltalmi ügyekben az Szt. eljárási rendelkezéseire épít, pontosabban ez utóbbiakat rendeli megfelelően alkalmazni. Ennélfogva az Szt. kapcsán tervezett új, illetve a Ket. eltérő szabályok - az Fmtv.-ben meghatározott eltérésekkel - az említett iparjogvédelmi ügyekben folyó eljárásokban is érvényesülnek.

Az Szt. 53/A. §-ának a 17. § általi módosítására figyelemmel a törvény az Fmtv. 32/A. §-ának (3)-(4) bekezdéseit is megfelelően kiigazítja annak érdekében, hogy egyértelművé tegye: az MSZH eljárást befejező döntése az Fmtv. 32/A. §-ának (3) és (4) bekezdésében megszabott feltételek hiányában is visszavonható vagy módosítható akkor, ha az MSZH, helyt adva az eljárás folytatása iránti vagy az igazolási kérelemnek, a mulasztás folytán hozott döntését - részben vagy egészben - visszavonja vagy módosítja, figyelemmel arra a rendelkezésre, hogy a mulasztás igazolása esetén a mulasztó által pótolt cselekményt az elmulasztott határidőn belül teljesítettnek kell tekinteni.

A 46. §-hoz

Az igazolásra vonatkozó Szt.-beli szabályok átfogó módosítása (ld. a törvény 14. §-ához fűzött magyarázatot) - a szabadalmi eljárásokra vonatkozó általános szabályok háttérjogszabály-jellege következtében is - szükségessé teszi az Fmtv. 33. §-ában a formatervezési mintaoltalmi eljárásokban érvényesülő speciális igazolási szabályok kiigazítását is, amelyet a törvény 46. §-a végez el.

A 47. §-hoz

Az Szt. 58. §-a (1) bekezdésének - a törvény 19. §-ával megállapított - b) pontjában foglaltakkal egyezően módosul az Fmtv. 37. §-a (1) bekezdésének b) pontja.

A 48. §-hoz

Figyelemmel arra, hogy az eljárás folytatásának - a törvény 13. §-ából következően - az Szt. 48. §-ában rögzített újonnan bevezetett szabályai az Fmtv. 33. §-ának (1) bekezdése alapján a formatervezési mintaoltalmi eljárásokban is alkalmazandók, a törvény - 48. §-ában - az ezekben az eljárásokban hozott döntések elleni megváltoztatási kérelmek előterjesztésére irányadó speciális határidőt megállapító szabályozást is kiigazítja.

-----STARTING---POINT---VEGE---

A 49. §-hoz

A törvény 49. §-a tartalmazza a záró rendelkezéseket. A törvény főszabályként a 2008. január 1-jén történő hatálybalépést állapítja meg, abból is kiindulva, hogy az SZJSZ Magyarország tekintetében történő hatálybalépése az SZJSZ 21. cikke (2) bekezdésének (ii) pontjára figyelemmel a törvény hatálybalépését követő időpontra esik majd. Az ESZE 2000 2007. december 13-án bekövetkező hatálybalépésére tekintettel a törvénynek az ESZE 2000-hez kapcsolódó rendelkezései (ld. az előterjesztés IV. részét) is ezen a napon lépnek hatályba [ld. a törvény 49. §-ának (2)-(3) bekezdéseit].

A törvény 49. §-ának (4)-(8) bekezdései az átmeneti, a módosító és a hatályon kívül helyező rendelkezéseket tartalmazzák, (11) bekezdése pedig gondoskodik a törvény megfelelő szakaszainak deregulációjáról is.

A törvény 49. §-ának (9)-(10) bekezdéseiben szereplő - módosító, illetve hatályon kívül helyező - rendelkezések következtében az Szt. akként módosul, hogy a szabadalom megadására irányuló eljárásban a szabadalom megadását követően elmarad a szabadalmi leírás kinyomtatása, és annak helyébe a leírásnak az MSZH általi megtekinthetővé tétele lép. Az MSZH a szabadalmi leírás megtekinthetővé tételét a köz számára hozzáférhető elektronikus adatbázisai útján biztosítja. E változás nem jelent hátrányt a szabadalmas számára (sőt, a jövőben a leírás kinyomtatásának külön díját sem kell megfizetnie). Ezzel az intézkedéssel az MSZH egy további lépést tesz elektronikus ügyintézési palettájának bővítése és a korszerű közigazgatás megteremtése irányában.

A szabadalmi leírás kinyomtatása mellett a törvény elhagyni rendeli az európai szabadalom szövege magyar nyelvű fordításának kinyomtatását is, továbbá megfelelően kiigazítja az Szt. 53. §-ának (5) bekezdését [ld. a törvény 16. §-ában az Szt. 53. §-a (5) bekezdésének második mondatát].

A 49. § (10) bekezdése - a Vt. 64/A. §-a (1) bekezdésének releváns szövegrészét hatályon kívül helyező rendelkezéssel - feloldja azt a korlátozást is, hogy gyorsított eljárás csak akkor kérhető, ha a bejelentő a Madridi Megállapodás alapján nemzetközi védjegybejelentést tett, és azzal kapcsolatban az MSZH-nál tett bejelentése alapján uniós elsőbbséget kíván igényelni. Ennek következtében a jövőben a gyorsított eljárás bármely okból, sőt, az ok külön megjelölése nélkül is kérhetővé válik.