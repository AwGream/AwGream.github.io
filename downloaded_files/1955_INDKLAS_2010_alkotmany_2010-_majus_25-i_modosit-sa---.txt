Alkotmány 2010. május 25-i módosítása indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

A rendszerváltás óta eltelt évek demokratikus parlamenti működésének elemzése folyamatosan napirendjén tartotta egy hatékonyabb és egyben kisebb létszámú Országgyűlés létrehozását. A jelenlegi képviselői létszám rontja a képviselői munka hatékonyságát, lassítja és drágítja a törvényhozást, továbbá aránytalanul magas más országokhoz képest is. Jelen törvény az Alkotmányban 200 főre kívánja korlátozni a képviselők létszámát; ehhez szükséges a választási törvény megfelelő módosítása is. Egyúttal egy 1992 óta húzódó alkotmányos mulasztást kíván pótolni a törvény azzal, hogy a nemzeti és etnikai kisebbségek országgyűlési képviseletének szabályozására is irányt szab, számukra a kétszáz fős korláton felül, további országgyűlési képviselők választásra biztosít lehetőséget. A választási törvény módosításának kell rendelkeznie a kisebbségi képviselők választására vonatkozó speciális szabályokról.

A törvény az Alkotmányban kifejezetten nevesíti a miniszterelnök-helyettes intézményét, továbbá a Kormány szervezetalakítási szabadságának részeként, külön törvényi szabályozás körébe utalja a kormányzati szervek alkalmazottainak jogállására vonatkozó rendelkezéseket.

Részletes indokolás

Az 1. §-hoz

A törvény 200 főben maximálja az országgyűlési képviselők számát, ezen felül biztosítja a nemzeti és etnikai kisebbségek országgyűlési képviseletét is.

A 2-3. §-hoz

A törvény az Alkotmányban kifejezetten nevesíti a miniszterelnök-helyettes gyakorlatban létező intézményét, illetve több miniszterelnök-helyettes esetén utal a helyettesítés sorrendjére is.

A 4. §-hoz

A törvény a Kormány szervezetalakítási szabadságának részeként külön törvényi szabályozás körébe utalja a kormányzati szervek alkalmazottainak jogállására vonatkozó rendelkezéseket.

Az 5. §-hoz

A törvény 1. §-át külön törvény - várhatóan az országgyűlési képviselők választásáról szóló törvény - lépteti hatályba.