1998. évi XV. törvény indokolása

a Gazdasági Együttműködési És Fejlesztési Szervezet (OECD) konvenciójának, az ahhoz kapcsolódó jegyzőkönyveknek és a csatlakozási nyilatkozatnak a kihirdetéséről

Indokolás

A Gazdasági Együttműködési és Fejlesztési Szervezet (továbbiakban: OECD vagy Szervezet) a fejlett ipari országok legfontosabb gazdaságpolitikai egyeztető fóruma, amely az Európai Gazdasági Együttműködési Szervezet utódjaként jött létre 1960-ban. Jelenlegi a 29 iparilag legfejlettebb állam a tagja, így tagsága révén képes a világgazdasági konjunktúra megfigyelésére, az ezzel kapcsolatos nyitott problémák folyamatos menedzselésére, illetve a tagok gazdaságpolitikájának koordinálására. Az OECD célja, hogy - a vezető ipari országok legmagasabb koordinációs mechanizmusát (a hét legfejlettebb gazdaságú országot tömörítő G7-csoportot) maga mögött tudva - elősegítse a gazdasági liberalizációt, a prosperitást, valamint a világkereskedelem bővülését.

Az OECD Konvenció aláírói a fenti célok megvalósítása érdekében kötelezettséget vállaltak arra, hogy gazdaságpolitikájukat összehangolva előmozdítják erőforrásaik hatékony felhasználását, megteremtik a pénzügyi stabilitás külső és belső feltételeit, csökkentik, illetve lehetőség szerint megszüntetik az áruk, szolgáltatások és a folyó fizetések szabad áramlásának akadályait, lehetőség szerint liberalizálják a tőkemozgásokat, továbbá ösztönzik a kutatásokat és a szakképzést. A célok elérése végett a Szervezet tagjai az elmúlt időszakban szoros együttműködést alakítottak ki, folyamatos konzultációk, tanulmányok és közös projektek segítik a tagállamokat az integrációs folyamatban.

A kifejtettek alapján rögzíthető, hogy az OECD a fejlett piacgazdaságú országok gazdasági együttműködésének egyik legkiemelkedőbb fóruma, egyben Magyarország számára az Európai Unióhoz való csatlakozás mérföldköve. Ennek megfelelően a tagság az adott állam gazdasági színvonalának és demokratikus intézményrendszerének elismerését, a világgazdaságba való gyors és hatékony integrációjának elősegítését is jelenti.

Magyarország 1989 óta folytat tárgyalásokat az OECD-vel. Ettől az időponttól kezdve egyre több munkacsoportba kapott meghívást, amelyekben aktívan közreműködött. A Szervezet munkájába való bekapcsolódás jelentős információs csatornát nyitott meg hazánk számára a világgazdasági konjunktúra rövid- és középtávú alakulásának megismeréséhez. A minél fokozottabb részvételi lehetőség megteremtésének indokoltságát támasztotta alá az a tény is, hogy a magyarországi tőkeberuházások közel 95 százaléka az OECD országokból származik, illetve ezzel a gazdasági körrel bonyolódik a magyar külkereskedelem több, mint 70 százaléka.

A magyar-OECD kapcsolatok fejlődésének eredményeképpen 1991-ben Együttműködési Megállapodás aláírására került sor. A Megállapodás létrehozta az ún. „Partnerek az Átmenetben Program”-ot, amelynek keretében a Szervezet segítséget nyújtott a magyar piacgazdaság intézmény- és eszközrendszerének kiépítéséhez, illetve az OECD tagság követelményeinek megteremtéséhez szükséges fokozatos felkészüléshez.

Közel hároméves aktív együttműködés után, a Szervezet tagországai által is bátorítva, 1993 decemberében hazánk hivatalosan is benyújtotta tagfelvételi kérelmét az OECD-hez. A Szervezet legfőbb döntéshozó fóruma a Miniszteri Tanács, 1994. évi ülésén a kérelmet kedvezően fogadta, amelyet követően megkezdődtek a csatlakozási tárgyalások. A tárgyalások folyamatában az OECD minden területen megvizsgálta Magyarország készségét és képességét a tagsági követelmények teljesítésére, az OECD bizottságok - különösen a Szervezet által alapvető fontosságúnak ítélt területeken (pl. környezet- és adópolitika, illetve devizagazdálkodás) - több alkalommal, nagy részletességgel áttekintették a vonatkozó magyar jogszabályokat.

Az OECD bizottságok egybehangzó pozitív ajánlása alapján a Szervezet 1996. március 28-i tanácsülése a felvételi kérelmet támogató döntést hozott, amelynek alapján a Tanács március 29-én felkérte hazánkat a csatlakozásra. A csatlakozási dokumentum aláírására - a Kormány felhatalmazása alapján - még ezen a napon sor került azzal, hogy a Magyar Köztársaság Kormánya az OECD Konvenciójának 16. Cikke alapján nyilatkozatban rögzítette az általános és részletes magyar csatlakozási feltételeket. A kormánynyilatkozat megerősíti, hogy a Magyar Köztársaság vállalja a tagságból származó kötelezettségeket és csatlakozik a Szervezet hatályban lévő dokumentumaihoz.

A kormánynyilatkozat többek között kötelezettségvállalásként tartalmazza a környezetvédelem fejlesztésének jövőbeli feladatait, az OECD adópolitikai elveinek követését, a magyar devizaszabályozásnak az OECD liberalizációs kódexei (tőkemozgások és folyó fizetések) szerinti kiterjesztését, a külföldiek fióktelep formában történő letelepedési lehetőségének megteremtését, a Nemzetközi Befektetésekre és Multinacionális Vállalatokra vonatkozó Deklarációhoz való csatlakozás megerősítését, az OECD különféle testületeiben való aktív magyar részvétel rögzítését, illetve mindazon fenntartásokat és nemzeti elbánás alóli kivételeket, amelyeket a Magyar Köztársaság a környezetvédelem, a pénzpiacok, az adóügyek, a turizmus, a tőkemozgások, valamint a folyó műveletek liberalizációs kódexeivel kapcsolatban eszközölt.

Az aláírást követően a Magyar Köztársaság OECD-hez való csatlakozását - a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. § (2) bekezdése alapján - tekintettel arra, hogy a Magyar Köztársaság nemzetközi kapcsolatai szempontjából e nemzetközi szerződés kiemelkedő fontosságú, az Országgyűlés 32/1996. (IV. 30.) OGY határozatával erősítette meg.

A hivatkozott törvényerejű rendelet 13. § (1) bekezdése alapján az Országgyűlés által megerősített, továbbá a magánszemélyek és jogi személyek széles körét érintő nemzetközi szerződéseket törvénnyel kell kihirdetni.