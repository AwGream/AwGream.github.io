2011. évi LXXVIII. törvény indokolása

a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodáshoz (ADN) csatolt Szabályzat kihirdetéséről és belföldi alkalmazásáról

Általános indokolás

Magyarország 2004. május 4-én csatlakozott az ADN Megállapodáshoz, melyet annak hatálybalépése után, a Genfben 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) kihirdetéséről szóló 2009. évi III. törvény (továbbiakban: Tv) hirdetett ki, amelyet a 2010. évi VI. törvény módosított. A 2010. évi VI. törvény már belföldi forgalomra is elrendelte a Szabályzat előírásainak alkalmazását, valamint a végrehajtáshoz szükséges adminisztratív előírásokat is tartalmazta.

A nemzetközi szervezetekben - elsősorban az ENSZ EGB Veszélyes áruk szállításával foglalkozó munkacsoportjában - folyó munkák eredményeképpen, az alágazati szabályozások nagyobb összhangjának megteremtése és a követelményeknek a tudományos és műszaki fejlődéshez való igazítása érdekében, rendszeresen, kétévente módosulnak a Szabályzat előírásai, a jelenlegi módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk belvízi szállításában, valamint nagyobb lesz az összhang egyéb közlekedési alágazatok vonatkozó szabályaival.

Részletes indokolás

Az 1-2. §-hoz

A Szabályzat 2011. évi szövegét az Országgyűlés törvénnyel hirdeti ki, az Nszt.-ben foglaltak szerint.

A 3. §-hoz

A Szabályzat rendelkezéseit a veszélyes áruk belföldi belvízi szállítására elrendeli alkalmazni a 2. mellékletében foglalt eltérésekkel.

A 4. §-hoz

A veszélyes áruk szárazföldi szállításáról szóló, 2008. szeptember 24-i 2008/68/EK európai parlamenti és tanácsi irányelv 5. cikk (2) bekezdése szerinti esetekben az Európai Bizottság értesítése, illetve a Bizottság által engedélyezett intézkedések végrehajtása a közlekedésért felelős miniszter feladata (amely jogalkotást nem jelent).

Az 5. §-hoz

A 2010. évi VI. törvénynek a veszélyes áru szállítási biztonsági tanácsadó adatainak nyilvántartására vonatkozó rendelkezései hatályukat vesztik. A törvény a veszélyes áruk nemzetközi közúti és vasúti szállítására vonatkozó egyezmények 2011. évi módosításait kihirdető törvények rendelkezéseivel összhangban lévő szabályokat állapít meg.

A 6. §-hoz

Mivel hatályát veszti a 2010. évi VI. törvény azon szakasza, amely felhatalmazta a közlekedésért felelős minisztert, hogy a veszélyes áru vasúti szállítási biztonsági tanácsadó kinevezésének és képesítésének részletes szabályait rendeletben állapítsa meg, az erre vonatkozó felhatalmazó rendelkezést e törvényben meg kell ismételni.

A 7. §-hoz

A módosítások megfelelő - általános, és egyes esetekre speciális - átmeneti időket tartalmaznak, ezért a törvény 2011. július 1-jén lép hatályba.

A 8. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban a Megállapodáshoz csatolt Szabályzat előírásait kell alkalmazni. A veszélyes áruk szárazföldi szállításáról szóló 2008/68/EK európai parlamenti és tanácsi irányelv mellékleteinek a tudományos és műszaki fejlődéshez való első hozzáigazításáról szóló, 2010. szeptember 2-i 2010/61/EU bizottsági irányelv pedig a Szabályzat 2011. január 1-jétől hatályos szövegét rendeli alkalmazni. Így a törvény nem csak Magyarország Megállapodásból adódó kötelezettségének tesz eleget, hanem az irányelvnek való megfelelést is szolgálja.

A 9. §-hoz

Hatályon kívül helyezi a 2010. évi VI. törvény 3-8. §-át és 1-2. számú mellékletét.

Az 1. melléklethez

A veszélyes áruk belvízi szállításában érintett feladóknak, fuvarozóknak, az ellenőrzést végző hatóságoknak a munkáját megkönnyítendő a törvény a Szabályzatot a 2011. évi módosításokkal egységes szerkezetben hirdeti ki. A Szabályzat - annak 1100 oldalas terjedelme miatt - a törvény 1. mellékletében szerepel.

A módosítások a veszélyes áruk szállításának biztonságát szolgáló műszaki, csomagolási előírások, jelölések, okmányok tekintetében jelentenek változást, a következő csoportosításban:

- általános előírások,

- veszélyes áruk osztályozása,

a veszélyes áruk felsorolása, különleges előírások és a korlátozott, ill. engedményes mennyiségben csomagolt veszélyes árukra vonatkozó mentességek,

- feladási eljárások,

- a szállítás feltételeire, a berakásra és az árukezelésre vonatkozó előírások,

-a hajó személyzetére, felszerelésére, üzemelésére és az okmányokra vonatkozó előírások,

- hajóépítési elő írások.

A 2. melléklethez

A 2. melléklet a Megállapodáshoz csatolt Szabályzat belföldi alkalmazásáról rendelkezik.

A hajók és a hajózási hatóság közötti adatközvetítést végző szervezet megbízására a 2010. évi VI. törvény 2. számú melléklete a Közlekedési, Hírközlési és Energiaügyi Minisztériumot jelölte ki, azonban indokolt a szabályozás megváltoztatása. A folyami információs szolgáltatásokról szóló 219/2007. (VIII. 15.) Korm. rendelet szerint a RIS-t az NKH működteti, ennek alapján a megbízásokat is az NKH adja a RIS-t üzemeltető szervezetnek.