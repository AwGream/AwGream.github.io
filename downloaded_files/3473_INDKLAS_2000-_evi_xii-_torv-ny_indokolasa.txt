2000. évi XII. törvény indokolása

az Észak-atlanti Szerződés Szervezete, a nemzeti képviselők és a nemzetközi titkárság jogállásáról szóló, Ottawában, 1951. szeptember 20-án kelt Megállapodás kihirdetéséről

INDOKOLÁS

Az Észak-atlanti Szerződés Szervezete, a nemzeti képviselők és a nemzetközi titkárság jogállásáról szóló, Ottawában, 1951. szeptember 20-án kelt Megállapodás egyike a Szövetség azon alapegyezményeinek, amelyekben az új tagállamoknak részes állammá kell válniuk, erre a csatlakozási tárgyalások során kötelezettséget vállaltunk.

A Megállapodás jogalanyisággal ruházza fel a Szervezetet, továbbá funkcionális mentességet biztosít tisztviselői, a tagállamok képviselői és a szakértők számára. A mentességek és kiváltságok jellegének meghatározásakor a Megállapodás a „hasonló rangú diplomáciai képviselőket és azok hivatali személyzetét megillető” státusra utal. Ez a jelenlegi gyakorlatban, a diplomáciai mentességet később teljes körben kodifikáló, a diplomáciai kapcsolatokról szóló 1961. évi Bécsi Szerződés szerinti jogállást jelent a képviselők és személyzetük tagjai számára a Szervezet székhelyállamában, a Belga Királyságban, a Szervezet kiküldetésében eljáró szakértők számára az őket fogadó tagállamban.

A Megállapodás - a többi alapegyezményhez hasonlóan - az Alkotmány 19. § (3) bekezdés f) pontjára figyelemmel az Országgyűlés általi megerősítést és kihirdetést igényel.

A törvény 1. §-a rendelkezik a Megállapodás megerősítéséről.

A törvény 2. §-a tartalmazza Megállapodás angol nyelvű szövegét és hivatalos magyar nyelvű fordítását.

A törvény 3. §-a rendelkezik a hatálybalépésről.