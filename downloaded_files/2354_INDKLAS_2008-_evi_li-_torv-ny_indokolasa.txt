2008. évi LI. törvény indokolása

a pártok működését segítő tudományos, ismeretterjesztő, kutatási, oktatási tevékenységet végző alapítványokkal összefüggő egyes törvénymódosításokról

-----STARTING---POINT---ALTALANOS--- 

Az Alkotmánybíróság a 63/2008. (IV. 30.) AB határozattal megsemmisítette a pártok működéséről és gazdálkodásáról szóló 1989. évi XXXIII. törvénynek a pártok működését segítő tudományos, ismeretterjesztő, kutatási, oktatási tevékenységet végző alapítványok támogatásáról szóló egyes rendelkezéseit, valamint mulasztásban megnyilvánuló alkotmányellenes helyzet fennállását állapította meg amiatt, hogy az Országgyűlés nem alkotott megfelelő törvényi garanciákat arra, hogy a pártok működéséről és gazdálkodásáról szóló 1989. évi XXXIII. törvény 9/A. §-a alapján létrejött alapítványok a hozzájuk beérkezett támogatást a pártok működését segítő tudományos, ismeretterjesztő, kutatási, oktatási tevékenységet végző alapítványokról szóló 2003. évi XLVII. törvényben meghatározott alapítványi célokra fordítsák.

Jelen törvény arra irányul, hogy a pártok működését segítő tudományos, ismeretterjesztő, kutatási, oktatási tevékenységet végző alapítványok költségvetési támogatásának alkotmányos szabályait megalkossa, illetve megfelelő nyilvánossági és eljárási garanciák megteremtésével megszüntesse a mulasztásban megnyilvánuló alkotmányellenes helyzetet.

-----STARTING---POINT---RESZLETES---

Az 1. §-hoz

Az Alkotmánybíróság a 63/2008. (IV. 30.) AB határozatában megállapította, hogy a korábbi parlamenti jelenlét a pártok működését segítő tudományos, ismeretterjesztő, kutatási, oktatási tevékenységet végző alapítványok költségvetési támogatásának szabályozása szempontjából alkotmányosan nem vehető figyelembe, mivel „[a] párt korábbi választási eredményeiből azonban nem lehet annak jövőbeli eredményeire következtetni és arra sem, hogy jelenleg mennyiben képes alkotmányos feladatát ellátni.” Az idézett döntés azt is rögzítette, hogy „az Országgyűlés alakuló ülésén történő frakcióalakítás ténye... a pártalapítványok költségvetési támogatására való jogosultságakor alkotmányosan nem elfogadható.”

A testület kimondta ugyanakkor, hogy „[a] pártalapítványoknak juttatott költségvetési támogatás alkotmányosságának megítélésekor is irányadóak az Alkotmánybíróságnak a pártfinanszírozással kapcsolatban tett megállapításai.” Ennek megfelelően a 27/1998. (V. 16.) AB határozatban a pártok támogatásának feltételeként alkotmányosnak talált szabályozás a pártalapítványokra is irányadó lehet, mivel az lehetővé teszi „az 5%-ot el nem érő, de az 1%-os támogatottságot meghaladó pártok állami költségvetésből való részesedését.”

Jelen törvény ugyanazt a feltételt támasztja a pártok működését segítő tudományos, ismeretterjesztő, kutatási, oktatási tevékenységet végző alapítványok költségvetési támogatásának feltételéül, mint amelyet a párttámogatás körében az Alkotmánybíróság már alkotmányosnak talált:

az országgyűlési választásokon való 1%-os eredményt, ugyanakkor - figyelemmel arra, hogy a frakcióalapítás tényét, ezáltal az 5%-os küszöb elérését nem tekintette alkotmányos elhatároló szempontnak a határozat - a támogatás elosztását teljes egészében szavazatarányossá teszi.

A pártok működéséről és gazdálkodásáról szóló 1989. évi XXXIII. törvény 9/A. § új (4) bekezdése összhangban van az államháztartásról szóló 1992. évi XXXVIII. törvény 45. § (1) bekezdésének fordulatával, így az állami költségvetésben a tárgyévet megelőző évben a pártok működését segítő, tudományos, ismeretterjesztő, kutatási, oktatási tevékenységet végző alapítványok támogatására tervezett előirányzatok összegénél alacsonyabb összes kifizetés semmilyen körülmények között nem teljesíthető.

A 2-3. §-hoz

A mulasztásban megnyilvánuló alkotmányellenes helyzet megszüntetése érdekében a törvény - a közhasznú szervezetekről szóló 1997. évi CLVI. törvény szabályozási megoldását mintának tekintve - rendelkezik arról, hogy a pártok működését segítő tudományos, ismeretterjesztő, kutatási, oktatási tevékenységet végző alapítványoknak a nyilvánosságot is részletesen tájékoztatniuk kell tevékenységükről, illetve az Állami Számvevőszéknek arra biztosít hatáskört a törvénynek, hogy a nem törvényes célokra felhasznált költségvetési támogatást az alapítvánnyal visszafizettesse.

-----STARTING---POINT---VEGE---

A 4. §-hoz

A törvény átmeneti rendelkezés segítségével biztosítja, hogy a támogatás számításának megváltozását kellő felkészülési idővel lehessen végrehajtani, illetve elvégzi a pártok működéséről és gazdálkodásáról szóló 1989. évi XXXIII. törvény és a pártok működését segítő tudományos, ismeretterjesztő, kutatási, oktatási tevékenységet végző alapítványokról szóló 2003. évi XLVII. törvény, valamint az ezeket módosító törvények technikai deregulációját.