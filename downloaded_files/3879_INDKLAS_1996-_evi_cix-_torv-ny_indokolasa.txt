1996. évi CIX. törvény indokolása

a Magyar Köztársaság 1995. évi költségvetésének végrehajtásáról

ÁLTALÁNOS INDOKOLÁS

Az államháztartásról szóló 1992. évi XXXVIII. törvény 28. §-ában foglalt zárszámadási kötelezettségének a Kormány e törvényjavaslat benyújtásával tesz eleget.

Az 1-2. §-hoz

A törvényjavaslat első szakaszai a központi költségvetés 1995. évi kiadásainak és bevételeinek főösszegét, valamint hiányát rögzítik. A törvényjavaslat 1. és 2. számú mellékletei a költségvetési törvénnyel összehasonlítható, az időközben bekövetkezett elnevezésbeli, szervezeti és prezentációs módosulásokkal frissített szerkezetben a pótköltségvetési előirányzatok teljesítését részletezik. (A költségvetési előirányzatok teljesítésének fejezetenkénti indokolását a törvényjavaslat külön kötetei tartalmazzák.)

A 3. §-hoz

A központi költségvetés a fennálló bel- és külföldi adósságállományból az 1994. évi CIV. törvény felhatalmazása alapján a rendkívüli visszafizetéseket is beleértve, hiteltörlesztést teljesített a Magyar Nemzeti Bank, illetőleg a belföldi és külföldi hitelezők javára, államkötvényeket vásárolt illetve kapott vissza belföldi hitelezőktől.

Ebből 236.874,6 millió forint a belföldi, 20.949,6 millió forint a külföldi államadósság részét képezte.

A 4. §-hoz

A központi költségvetési hiány finanszírozására a Költségvetési Törvényben kapott felhatalmazás alapján államkötvény értékesítésre, adott államkötvények kamatainak tőkésítésére, valamint az egy évnél rövidebb lejáratú kincstárjegyek állományának növelésére került sor.

Az 5. §-hoz

A hiteltörlesztések és lejáró államkötvények által megtestesített költségvetési adósság megújítására, valamint a költségvetési adósság lejárati szerkezetének javítása érdekében, a rendkívüli teljesítéseket is beleértve, 1995-ben összesen mintegy 184.414,9 millió forint összegű államkötvény került értékesítésre. Emellett 42.413,9 millió forint devizahitel felvételére került sor a belföldi pénzintézetektől. E két hitelművelet, amely együttesen 226.828,7 millió forint összegű kifizetést tett lehetővé a központi költségvetés adósságtörlesztési számlájáról.

E § b)-g) pontjában szereplő visszafizetések részbeni vagy teljes összege, amelyek együttesen 30.995,5 millió forintot tettek ki, egyéb forrásokból teljesültek. Ilyen forrás volt az 1995-ben kibocsátott államkötvények egy része, a privatizációs bevételek felhasználása, a központi költségvetés követeléseinek értékesítése, a konszolidációs célú államkötvények ellenszolgáltatás nélküli visszautalása, valamint az önkormányzati hitel fel nem használt hányada.

A 6. §-hoz

Az állami forgóalap folyamatos likviditása érdekében 34.169,0 millió forint értékben szükséges volt megemelni a kincstárjegyek állományát, amelyre a társadalombiztosítási alapok állami forgóalap igénybevételének növekedése miatt volt szükség.

A költségvetési hiány finanszírozási szükséglete érdekében 1996. január 1-jétől 1996. január 31-ig értékesítésre került 24.812,4 millió forint értékben államkötvény, amely azonos összegben kiváltott egy nagyobb összegű kincstárjegyállomány növekményt. Az 1996. év elején értékesített államkötvények előkészítése és első eladása már 1995. december végén megvalósultak, ezért történt a kötvények kibocsátása még az 1994. évi CIV. tv. felhatalmazására való hivatkozással.

A 7-9. §-hoz

A javaslat tartalmazza a helyi önkormányzatok normatív állami hozzájárulása elszámolásának eredményeit, az ezzel kapcsolatos központi költségvetési kötelezettségeket, valamint az önkormányzati visszafizetési és kamatfizetési kötelezettségeket.

Az Állami Számvevőszék megállapításai e törvény keretében emelkednek jogerőre. A helyi önkormányzatok által követendő eljárás rendjét szintén a javaslat határozza meg.

A jogszabályhely hivatkozásokat tartalmaz a törvény azon mellékleteire, melyek bemutatják a helyi önkormányzatoknak nyújtott központi költségvetési támogatások előirányzatait és azok teljesülését.

Felhatalmazást tartalmaz a javaslat a címzett- és céltámogatásokhoz kapcsolódó elszámolási különbözetnek az Állami Fejlesztési Intézet részére történő átutalásra.

Tájékoztatásul itt jelenik meg továbbá a helyi önkormányzatok 1994. évi zárszámadási törvényben előírt kötelezettségeinek teljesítése is.

A 10. §-hoz

Az Áht szerint az elkülönített állami pénzalapok bevételeit és kiadásait a zárszámadási törvényjavaslat részeként az Országgyűlés hagyja jóvá.

A 12. §-hoz

Az ÁFI Rt. által kezelt, az államháztartáson kívüli adósokkal szemben 1995. december 31-én fennálló tőke követelés 79.404,0 millió forint, mely 12.717,2 millió forinttal alacsonyabb az egy évvel korábbinál. A teljes állományból 19.459,0 millió forint a felszámolás alatt álló adósok tartozása.

Tartozás elengedésre 1995-ben csak felsőszintű döntés, a Kormány 114/1995. (XI. 24.) Korm. határozata alapján, a mezőgazdaságban az elemi károk mérséklése céljából került sor, melyet az Országgyűlés az 1995. évi CXXI. tv. 48 §. (9) bekezdésében hagyott jóvá. A határozat előírásait figyelembe véve összesen 721,3 millió forint járadéktartozást töröltünk, melyhez 38,2 millió forint késedelmi kamat elengedése kapcsolódott. Az intézkedés 73 adóst érintett, egyenként 0,2 és 183,3 millió forint között szóródó tőketartozás mérsékléssel.

Tőke követelés konverziót összesen 1054,2 millió forint összegben vállalt az ÁFI Rt. Ebből felső szintű döntés, a Kormány 3530/1992. határozata alapján a felszámolás alatt álló Tatabányai Bányáknál 106,6 millió forint, a Veszprémi Szénbányáknál 479,7 millió forint tőketartozás fejében ugyanilyen névértékű TABAX Rt. illetve Bakonyi Erőmű Rt részvényt kapott az ÁFI Rt. (A Veszprémi Szénbányáknál a tőketartozás mellett 23,4 millió forint kamat részvénnyé váltására is sor került.)

ÁFI döntésként - az 1992. évi LXXX. tv. 52. §-ával módosított 1991. évi XCI. tv. 38 §-ában, valamint az 1994. évi XCVI. tv. 16. §-ában kapott felhatalmazás alapján - felszámolásban az Oroszlányi Szénbányáknál 3,4 millió forint, az MN Gödöllői Gépgyárnál 206,0 millió forint, míg adóskonszolidáció keretében a GANZEG-WEST HUNGARY Rt-nél 258,5 millió forint tőketartozás konverziójára született megállapodás. (Ez utóbbinál 31,8 millió forint kamat átvállalására is sor kerül.)

Az 1995. évi konverziós döntések hatását csökkentette, hogy a Borsodnádasdi Lemezgyár felszámolása keretében kapott Központi Váltó és Hitelbank Rt. kötvények lejárt része 33,8 millió forint értékben beváltásra került, továbbá a Tokaj Kereskedőház Rt-nél adóskonszolidációban a korábbi évben figyelembe vett 97,2 millió forint konverzió meghiúsult.

Tartozást az ÁFI Rt. csődegyesség módosítás keretében 15,0 millió forint, adóskonszolidációban pedig 534,7 millió forint összegben ütemezett át. A konszolidációban átütemezett összeg tartalmazza azt az 50,6 millió forintot, melynek elengedésére a feltételek teljesítése esetén 1999. és 2003. között kerülhet sor.

A követelésállomány növekedett 52,1 millió forinttal, mivel bírói végzés alapján a Romhányi Kerámiagyárnál óvadékba kapott részvények becsült (10%-os árfolyamon számolt) piaci értéke és a bejelentett követelés közötti összeget sikerült érvényesíteni.

A költségvetés XXXI. fejezetben megtervezett ÁFI Rt-t érintő bevételi előirányzatok összességében túlteljesültek.

Az állami kölcsön törlesztés 2000,0 millió forintos előirányzatával szemben 1735,7 millió forint átutalása történt meg, de az állami alapjuttatások után fizetendő fix járadékként 8530,9 millió forintot utalt át az ÁFI Rt, a tervezett 7000,0 millió forinttal szemben. Ezen túlmenően 35,7 millió forint mozgójáradék is átutalásra került.

Az előirányzott 700,0 millió forint állami kölcsön kamat helyett a késedelmi kamatokkal együtt összesen 911,9 millió forint befizetése történt meg.

A költségvetési bevételt tovább növelte a Gabcsikovó-Nagymarosi Vízerőművel kapcsolatos (gépek törlesztése és lakáshasználati díj) 15,1 millió forintos, az adósság állományból szerzett és korábban az ÁFI Rt által részletfizetésre eladott Bramac részvények 43,9 millió forintos törlesztésének és 45,4 millió forintot kamatának befizetése.

A 13-17. §-hoz

A bankrendszer piacgazdasági feltételeinek megfelelő működését megalapozó hitelkonszolidációs rendszer működtetéséhez szükséges állami források megteremtésére 1994-ben, törvényi felhatalmazás alapján, hitelkonszolidációs kötvények kibocsátására került sor.

E kötvények a Pénzügyminisztérium értékpapír számláján tartott maradványa tartósan, vagy átmenetileg átadásra került belföldi hitelezőknek, az Agrobank pénzügyi helyzetének rendezése, a Budapest Bank privatizációjának elősegítése, valamint a pénzintézeteknek nyújtott alárendelt kölcsöntőke fedezetének biztosítása céljából. A maradvány 1995-ben év elején történt átadása utólagos korrekcióként értelmezhető, hiszen a bankoknak, pénzintézeteknek az év végi záráskor van módjuk kimutatni eredményeiket.

A Magyar Nemzeti Bankkal szembeni kamatmentes lejárat nélküli költségvetési adósság átalakítása céljából az 1991. évi LX. tv. alapján piaci kamatozású államkötvények kerültek kibocsátásra.

A társadalombiztosítási alapok 1992. évi költségvetésének végrehajtásáról szóló törvény alapján kibocsátott kötvények - amelyek a jogszabályok értelmében a kibocsátást követő 30 nappal állampapírrá alakultak át - kamatterhe és visszafizetése a költségvetést terheli.

A MÁV Rt. által az 1992-1995. években állami kezességvállalás mellett felvett likviditási (nem fejlesztési) hitelekből keletkezett adósságot és ezek kamatainak megfizetését, 1995. december 31-i hatállyal, a központi költségvetés nevében, törvényi felhatalmazás alapján a pénzügyminiszter átvállalta. E hitelek állománya a központi költségvetés adósságát növeli. Ez az intézkedés a MÁV helyzetének átfogó rendezésével foglalkozó csomag része, amely tisztább helyzetet teremt a költségvetés és a MÁV közötti a pénzügyi elszámolás területén.

E szakasz a belföldi és külföldi államadósság 1995. évi változásának tételesen felvázolt mértékeit és tényezőit tartalmazza.

A 18. §-hoz

A Magyar Köztársaság 1996. évi költségvetéséről szóló 1995. évi CXXI. törvény 32. §-a (2) bekezdésének rendelkezése alapján a Nyugdíjbiztosítási Alap és az Egészségbiztosítási Alap 1995. évi hiányát - amelynek végleges összegét a társadalombiztosítási alapok 1995. évi költségvetésének végrehajtásáról szóló törvény fogja megállapítani - az 1995. évi központi költségvetés zárszámadásában kell rendezni.

A hiány rendezése az Alapok adósságának elengedésével történik, 1996. december 31-i hatállyal.

A társadalombiztosítási alapok 1992. évi hiányának rendezése a likviditási tartalékuk terhére történt a felhasznált összeg visszapótlási kötelezettsége mellett. A társadalombiztosítás pénzügyi alapjai 1994. évi költségvetésének végrehajtásáról szóló 1996. évi XL. törvény 10. §-ának (4) bekezdésével összhangban megtörténik a két Alap likviditási tartalékának 1994. évi központi költségvetést terhelő visszapótlása is.

A 19. §-hoz

A költségvetési törvény 36. §-ának (2) bekezdésében a Kormány által 1995-ben vállalható új kezességekre vonatkozó 2,5%-os felső határt a pótköltségvetési törvény a kiadási főösszeg 1,5%-ára mérsékelte. Ezt a limitet a Kormány túllépte. Mivel a túllépéshez az Országgyűlés előzetesen nem adott felhatalmazást, azt a zárszámadás keretében kell megszerezni. Ezt a célt szolgálja a paragrafusban foglalt rendelkezés.

A 20. §-hoz

Az Országgyűlés hozzájárult a Pannon Agrártudományi Egyetem és a Gödöllői Mezőgazdasági Biotechnológiai Központ járadéktartozásának és késedelmi kamatainak elengedéséhez.

A 21. §-hoz

A MÁV Rt-nek egyedi állami kezességvállalás pénzintézeti érvényesítéséből adódóan 1995-ben összesen 2.200.162.497 forint állammal szembeni tartozása keletkezett.

A MÁV továbbra is nehéz likviditási helyzetére való tekintettel az így keletkezett állammal szembeni tartozás elengedése indokolt, azzal a feltétellel, hogy az Állam-MÁV Rt. közötti szerződésben a jóváhagyott termelési árkiegészítésen felül számításba vett 4030 millió forint többlet támogatási igényt ugyanilyen mértékben csökkenteni kell.

A 22. §-hoz

A Magyar Távirati Irodának 187.810 ezer forint személyi jövedelemadó és általános forgalmi adó tartozása állt fenn 1995. december 31-én.

Az Országgyűlés felhatalmazza a Kormánynak arra, hogy az MTI vállalkozássá való átalakításakor az adótartozást elengedhesse.