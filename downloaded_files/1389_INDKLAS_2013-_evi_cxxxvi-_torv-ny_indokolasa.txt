2013. évi CXXXVI. törvény indokolása

a Magyarország Kormánya és a Kínai Népköztársaság Kormánya között kulturális központok kölcsönös létesítéséről szóló Megállapodás kihirdetéséről

Általános indokolás

A globális politikai és gazdasági rendszerben a kultúra egyre erőteljesebben hat a külkapcsolatokra. A gazdag és sokrétű kulturális hagyományokkal rendelkező Magyarország a kultúra, mint külkapcsolati tényező felértékelődésének egyértelmű haszonélvezője lehet. A magyar kulturális diplomácia feladata Magyarország érdekeinek képviselete a legszélesebb értelemben vett kulturális eszközökkel.

A Balassi Intézet jogutódja a klebelsbergi kultúrpolitika által 85 éve létrehozott külföldi magyar intézetek, a Collegium Hungaricumok rendszerének, jelenleg 19 intézetet foglal magában, 17 országban (Bukarest, Sepsiszentgyörgy, Pozsony, Szófia, Prága, Varsó, Tallinn, Helsinki, Moszkva, Róma, Bécs, Berlin, Stuttgart, Párizs, Brüsszel, London, New York, Kairó, Delhi). Ezek közül öt intézet (Bécs, Berlin, Moszkva, Párizs és Róma) egyben Collegium Hungaricum, ahol tudományos tevékenység is folyik.

A kulturális diplomáciai expanzió célja, hogy Ázsia és ezen belül Kína növekvő világpolitikai erejét felismerve, Magyarország megfelelő szinten, a jelenlegi oktatási és kulturális szakdiplomata (Peking, Sanghaj) szintről feljebb lépve, önálló intézettel képviselje kultúráját a világ legdinamikusabban fejlődő és legnépesebb államában.

A Pekingi Magyar Intézet megnyitására irányuló szándéknyilatkozatot a 2011. júniusi budapesti miniszterelnöki látogatás során írta alá Réthelyi Miklós nemzeti erőforrás miniszter és Gao Jian, a Kínai Népköztársaság budapesti nagykövete.

Az ingatlanok felmérésére és a helyszínek kiválasztására a Pekingi Magyar Nagykövetség segítségével 2013 januárjában került sor. A kormány a Pekingi Magyar Intézet létrehozásához szükséges a rendkívüli kormányzati intézkedésekre szolgáló tartalékból történő előirányzat-átcsoportosításról szóló 1304/2013. (VI. 7.) Korm. határozatával döntött az Intézet létrehozásához szükséges 397,3 millió forint rendelkezésre bocsátásáról.

Magyarország Kormánya és a Kínai Népköztársaság Kormánya között a kulturális központok kölcsönös létesítéséről szóló Megállapodást 2013. június 27-én írta alá Szíjjártó Péter, a magyar-kínai kétoldalú kapcsolatok összehangolásáért felelős kormánybiztos és Xiao Qian, a Kínai Népköztársaság magyarországi nagykövete.

Tekintettel arra, hogy a Megállapodás törvényhozási tárgykört érint, a nemzetközi szerződésekkel kapcsolatos eljárásról szóló 2005. évi L. törvény 9. § (1) bekezdése és 7. § (3) bekezdés b) pontja értelmében, törvényben kell kihirdetni.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint a 10. § (1) bekezdés a) pontjának megfelelően tartalmazza a Megállapodás kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik a Megállapodás kihirdetéséről és tartalmazza a Megállapodás magyar nyelvű hiteles szövegét.

A Megállapodás célja, hogy a Felek kölcsönösen létesíthessenek és működtethessenek kulturális központot egymás területén.

A 4. §-hoz

A hatálybalépésről és a törvény végrehajtásához szükséges intézkedésekről rendelkezik.