2013. évi CLXX. törvény indokolása

egyrészről az Európai Unió és tagállamai, másrészről Kolumbia és Peru közötti kereskedelmi megállapodás kihirdetéséről

-----STARTING---POINT---ALTALANOS---

Általános indokolás

A Megállapodás célja a szerződő Felek közötti áru-és szolgáltatáskereskedelem liberalizálása, a kereskedelem technikai akadályainak lebontása, a szellemi tulajdonjogok védelme, a kormányzati beszerzési piacok megnyitása, valamint a munkaügyi és környezetvédelmi szabványok érvényesítése. A Megállapodás jóval túlmutat a Kereskedelmi Világszervezet (WTO) egyezményeiben rögzített kötelezettségvállalásokon, valamint egyenlő versenyfeltételeket teremt a régió olyan versenytársaival, mint például az USA.

A Megállapodást a szerződő Felek 2012. június 26-án írták alá. A Megállapodás által lefedett szakterületek döntő többsége (például árukereskedelmi vámcsökkentés) az EU kizárólagos kompetenciájába tartozik. A Megállapodás ezen részeinek ideiglenes alkalmazásához elegendő a Megállapodásnak az Európai Parlament (továbbiakban: EP) és az Európai Unió Tanácsa (továbbiakban: Tanács) részéről történő jóváhagyása. Az EP 2012. december 11-én hozzájárulását adta a Megállapodás megkötéséhez.

A Megállapodás tagállami hatáskörbe tartozó kérdéseket is érint, ezért annak az EU tagállamok is részes felei. A tagállami kompetenciába tartozó kérdések miatt a Megállapodást minden EU tagállam parlamentjének is ratifikálnia kell. A Megállapodás ezt követően léphet véglegesen hatályba. Így a végleges hatálybalépés több évig is eltarthat.

A Megállapodás új lehetőségeket teremt az EU és köztük a magyar gazdasági szereplők számára a Kolumbiával és Peruval való kereskedelmi és beruházási kapcsolatok fejlesztésére.

A Megállapodás révén az ipari és halászati termékeket Kolumbiába és Peruba exportáló uniós szereplők teljes mértékben mentesülnek a vámfizetés alól. A Megállapodás megfelel a WTO-követelményeknek (a vámoknak és egyéb korlátozó szabályozásoknak a felek közötti lényegében teljes kereskedelem tekintetében való eltörlése), hiszen az uniós export 99%-ára kiterjed (az ipari termékek kereskedelmének 100%-ára 10 éven belül és a mezőgazdasági termékek kereskedelmének kb. 85%-ára 17 éven belül). Ezenkívül lehetővé fogja tenni néhány fontos, nem vámjellegű akadály lebontását is. A vám- és nem vámjellegű korlátozások megszűnésével a magyar gazdasági szereplők elsősorban a következő területeken növelhetik Kolumbiába, illetve Peruba irányuló exportjukat: elektronikai cikkek, villamos berendezések, vegyi anyagok, gyógyszerek. Az export jelenlegi alacsony volumenében átütő változás a Megállapodásnak köszönhetően ugyanakkor nem várható.

A szolgáltatások és a letelepedés, valamint a kormányzati beszerzések tekintetében a Megállapodás az Európai Bizottság által eddig tárgyaltak közül az egyik legambiciózusabb. Jelentős kötelezettségvállalásokat tartalmaz minden fontos szektorban (különös tekintettel a pénzügyi szolgáltatásokra, a távközlésre és a közlekedésre), különösen a határon átnyúló szolgáltatás és a letelepedés vonatkozásában, és az EU-nak a természetes személyek üzleti célú ideiglenes jelenlétével kapcsolatos aggályait is kielégítő módon kezeli. A kormányzati beszerzések terén sikerült az EU-nak elérnie, hogy a központi szintű, illetve a központi szint alatti intézmények is ésszerűen alacsony küszöbértékekre vállaltak kötelezettséget.

A Megállapodás egy sor olyan fegyelmet is létrehoz, amelyek túlmutatnak a multilaterális keretben megállapítottakon. Ilyenek többek között a szellemi tulajdonjogoknál a földrajzi árujelzőkre vonatkozó szabályok (117 oltalom alatt álló uniós földrajzi árujelző, köztük a magyar „Tokaj” bor), a munkajogi és környezetvédelmi egyezményekben vállalt kötelezettségek tényleges betartatásának ellenőrzésére létrehozott mechanizmus, valamint fegyelmek a versenypolitika, a kereskedelem technikai akadályai és az egészségügyi és növény-egészségügyi intézkedések terén.

A Megállapodás egyik legfontosabb hozzáadott értéke a WTO-ban tett vállalásokon túlmutató piacnyitás mellett, hogy átlátható, diszkriminációmentes és kiszámítható környezetet biztosít az uniós gazdasági szereplőknek és beruházóknak a térségben - különösen a Megállapodás által létrehozandó kétoldalú vitarendezési mechanizmuson keresztül.

-----STARTING---POINT---RESZLETES---

Részletes indokolás

Az 1. §-hoz

A jelen nemzetközi megállapodás tartalmát tekintve törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Megállapodás 14 címből és 337 cikkből áll.

A Megállapodás I. Címe lefekteti az együttműködés elveit és megerősíti a feleknek az Emberi Jogok Univerzális Nyilatkozatában lefektetett elvek tiszteletben tartása, valamint a leszerelés és a tömegpusztító fegyverek elterjedésének megakadályozása melletti elkötelezettségét.

A II. Cím az együttműködés intézményi kereteit határozza meg, és rendelkezik a kereskedelmi bizottság és albizottságai felállításáról.

A III. Cím az árukereskedelmi korlátozások szinte teljes megszüntetését irányozza elő, és tartalmaz egy kétoldalú védintézkedési záradékot (2. fejezet) is. A vámügyi együttműködésről és kereskedelemkönnyítésről (3.), a kereskedelem technikai akadályainak leépítéséről (4.) valamint az egészségügyi és növény-egészségügyi intézkedésekről (5.) szóló fejezetek szintén e Cím alá tartoznak.

A Megállapodás a vám- és nem vámjellegű akadályok eltörlése mellett új piacrajutási lehetőségeket teremt a szolgáltatások kereskedelmére, a letelepedésre és az elektronikus kereskedelemre (IV. Cím), a tőkemozgásokra (V. Cím) valamint a kormányzati beszerzésekre (VI. Cím) vonatkozó korlátozások oldásával. Rendelkezéseket tartalmaz a szellemi tulajdonjogok oltalmára (VII. Cím) valamint a verseny előmozdítására (VIII. Cím).

A Megállapodás IX. Címe a fenntartható fejlődéssel kapcsolatos szabályokat rögzíti, X. Címe pedig fegyelmeket tartalmaz a szabályozási környezet átláthatóságára vonatkozóan.

A Megállapodás XII. Címe a kötelezettségvállalások érvényesítésére létrehozott vitarendezési rendelkezésekkel foglalkozik, XIII. Címe pedig a technikai segítségnyújtással és kereskedelmi kapacitásépítéssel kapcsolatos együttműködést szabályozza a Megállapodás által biztosított lehetőségek minél jobb kiaknázása érdekében.

A Megállapodás 2012. december 21-én jelent meg az Európai Unió Hivatalos Lapjának magyar nyelvű kiadásában (55. évfolyam, L354).

A 4. §-hoz

Ez a törvény a kihirdetését követő napon lép hatályba. A Megállapodás 330. cikk (2) bekezdése szerint a „megállapodás az Uniós Fél és az egyes aláíró andoki országok között az azt követő hónap első napján lép hatályba, hogy a letéteményeshez beérkezett az (1) bekezdés szerinti utolsó értesítés az Uniós Fél és az adott aláíró andoki ország tekintetében, hacsak a Felek nem állapodtak meg ettől eltérő időpontban”. Ennek oka, hogy a Megállapodás kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A Megállapodás hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.