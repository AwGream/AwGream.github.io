2006. évi XXXIII. törvény indokolása

a Magyar Köztársaság Kormánya és a Francia Köztársaság Kormánya között személyeknek az államhatáron történő átvételéről szóló, Párizsban, 1996. december 16-án aláírt Egyezmény kihirdetéséről

Indokolás

A Kormány előzetes felhatalmazása alapján a Magyar Köztársaság Kormánya és a Francia Köztársaság Kormánya erre felhatalmazott miniszterei Párizsban, 1996. december 16-án aláírták a személyeknek az államhatáron történő átvételéről szóló Egyezményt. Az Egyezményt az Országgyűlés a 62/1998. (XI. 6.) OGY határozattal megerősítette, amely a megerősítésről szóló jegyzékváltás lefolytatását követően 1998. december 30-án hatályba lépett.

A Szerződő Felek az Egyezményben meghatározott feltételek teljesülése esetén, visszafogadják államuk területére a saját állampolgárukat, illetve harmadik ország állampolgárát, amennyiben bizonyítható, vagy alapos okkal vélelmezhető, hogy ezen személy nem felelt meg a megkereső Szerződő Fél joga szerint a beutazáshoz vagy tartózkodáshoz szükséges jogszabályi feltételeknek. (1. és 3. cikk) Harmadik országok állampolgárait a Szerződő Felek elsősorban közvetlenül a származási országuknak adják át. A visszavételi kötelezettség az 5. cikkben felsorolt okokból megtagadható.

Az Egyezmény rendelkezései kiterjednek azon harmadik országok állampolgárainak származási országukba történő átutazása vagy hatósági kísérettel történő átszállításának engedélyezésére, akiket a megkereső Szerződő Fél kiutasított. Az Egyezmény tartalmazza az átutazás/átszállítás feltételeit, a Szerződő Felek ezzel kapcsolatos kötelezettségeit (7-8. cikk).

Az Egyezmény megteremti az ismételt visszafogadás lehetőségét, azaz a megkereső Szerződő Fél különösebb formalitás nélkül visszafogadja az átadott, átszállított személyt, amennyiben utólag megállapítást nyer, hogy az érintett személy átadásának, átszállításának feltételei korábban nem álltak fenn [1. cikk (2) bekezdése, 6. cikk, valamint a 7. cikk (2) bekezdés].

Az Egyezmény kizárja azon személyek átszállításának lehetőségét, akik a célállamban vagy az esetleges tranzitállamokban faji, vallási, nemzeti hovatartozásuk, társadalmi csoporthoz tartozásuk vagy politikai nézeteik miatt üldöztetésnek lennének kitéve, illetve ha az érintett személyt a megkeresett Szerződő Fél országában vagy a célállamban büntetőeljárás indítása vagy elítélése fenyegeti az átszállítást megelőzően elkövetett cselekményért (9. cikk).

Az Egyezmény végrehajtása során az együttműködő hatóságok személyes adatokat is átadnak, az azok védelmét szolgáló szabályokat az Egyezmény 11. cikke tartalmazza. Az adatvédelmi szabályok megfelelnek a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek.

A Szerződő Felek felhatalmazták a két állam belügyminiszterét, hogy az Egyezmény végrehajtásáról Jegyzőkönyvet írjanak alá. A Jegyzőkönyvben meghatározzák az állampolgárságot bizonyító és valószínűsítő okmányokat és egyéb bizonyítékokat, az eljárási részletes szabályait, a visszafogadási ügyekben együttműködő illetékes hatóságokat, a személyek visszafogadásához, a harmadik országokba történő átszállításhoz szükséges okmányokat, a visszafogadásra kijelölt határátkelőhelyekről, valamint a felmerülő költségek viselésének módját. A végrehajtási jegyzőkönyv aláírására a közeljövőben kerül sor, így az Egyezmény kihirdetésének akadálya elhárult. Az Egyezmény határozatlan időre szól.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásokról szóló 2005. évi L. törvény 9. §-ában foglalt rendelkezést figyelembe véve, az Országgyűlés által megerősített nemzetközi szerződéseket törvénnyel kell kihirdetni.