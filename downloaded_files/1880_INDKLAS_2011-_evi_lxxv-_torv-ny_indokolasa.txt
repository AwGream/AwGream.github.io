2011. évi LXXV. törvény indokolása

a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről

-----STARTING---POINT---ALTALANOS--- 

A devizakölcsönök törlesztési árfolyamának rögzítéséről és a lakáshitelek fedezetéül szolgáló ingatlanok kényszerértékesítésének rendjéről szóló törvény célja kettős: a devizakölcsönzés okozta problémák kezelése, másrészt a kényszerértékesítések ütemezett rendjének kialakítása.

A törvény elősegíti a korábbi időszak devizakölcsönzése következtében kialakult társadalmi szintű probléma kezelését, az egyes devizák jelentős árfolyam-ingadozási hatásának átmeneti tompítását és ezzel a devizakölcsönnel rendelkezők helyzetének kiszámíthatóbbá tételét.

A devizakölcsönnel (a kölcsön nyilvántartási pénzneme euró, svájci frank vagy japán jen, törlesztési kötelezettséget az adós forintban teljesíti, a kölcsön fedezete a Magyar Köztársaság területén lévő lakóingatlanon alapított zálogjog) rendelkező természetes személy 2011. december 31-ig írásban kezdeményezheti a törlesztési árfolyam 36 hónapig, de legfeljebb később 2014. december 31-ig történő rögzítését. A rögzített árfolyam és az ezt meghaladó tényleges törlesztési árfolyamok közötti különbségre a devizakölcsönt nyújtó speciális célú, a felelős hitelezés szabályai alá nem eső forint jelzáloghitelt nyújt (a továbbiakban: gyűjtőszámlahitel). A Magyar Állam készfizető kezesként felel a gyűjtőszámlahitelből eredő tartozások 100%-ért a rögzített árfolyam alkalmazási időszaka alatt, továbbá kezesként felel a gyűjtőszámlahitelből eredő tartozások 25%-ért a rögzített árfolyam alkalmazási időszaka záró időpontját követően. A kezességvállalásért a gyűjtőszámlahitelt nyújtó pénzügyi intézmény a Magyar Állam részére kezességvállalási díjat fizet. Az Európai Unió állami támogatási szabályainak való megfelelés érdekében a kezességvállalási díj támogatástartalmat nem tartalmaz, mértékét, számításának és megfizetésének módját kormányrendelet határozza meg.

A lakáshitelek fedezetéül szolgáló ingatlanok kényszerértékesítésének ütemezése az elkövetkezendő három évre annak érdekében, hogy ne kerüljön egy időben a piacra a lakásállomány indokolatlanul magas hányada. Ezzel - a hitelezőket és az adósokat egyaránt sújtó - piaci áresés mérsékelhető, másrészről csökkenthető a lakások elvesztése miatt a szociális ellátórendszerre nehezedő teher is.

A lakosság jelentős adósságokat halmozott fel hitelek formájában, s a pénzügyi-gazdasági válság következtében egyéb tartozásaik is megnőttek; emiatt ingatlanaikat értékesíteni kell és sokan lakóingatlanaik elhagyására kényszerülnek. A Kormány javaslatára az Országgyűlés ezért fogadta el a bírósági végrehajtásról szóló 1994. évi LIII. törvény módosításáról szóló 2010. évi LXXXI. törvényt, amely speciális feltételekkel állapított meg kilakoltatási moratóriumot a 2010. augusztus 11-e és 2011. április 15-e közötti időszakra. Ennek célja az volt, hogy - néhány kivétellel - a ténylegesen kilakoltatással fenyegetett valamennyi olyan adós, aki lakhatásáról nem tud gondoskodni, ideiglenes haladékot kapjon a lakása kiürítésére. Mivel azonban a moratórium egy hangsúlyozottan ideiglenes, válságkezelő jogintézmény, s a szabályozásnak fokozatosan vissza kell térnie a követelés-érvényesítés általános rendjéhez, a moratórium fenntartása csak azon adósok esetében volt indokolt, akiket az állam kifejezetten segíteni kíván új életkezdésük érdekében különböző célzott programokkal; ez a személyi kör a lakáshitel-tartozással rendelkező természetes személyek köre. Ennek céljából fogadta el az Országgyűlés a közelmúltban a bírósági végrehajtásról szóló 1994. évi LIII. törvény módosításáról szóló 2011. évi XVIII. törvényt, mely lényegében a lakáshitel-tartozással rendelkezőkre szűkítette a kilakoltatási moratóriumot 2011. július 1-jéig bezárólag. Ezzel párhuzamosan - annak érdekében, hogy a lakáshitelek fedezetéül lekötött, a kötelezettek által lakott ingatlanok bírósági végrehajtáson kívüli értékesítése se tegye visszafordíthatatlanná a lakáshitelesek helyzetét - került sor a jelzálogjoggal terhelt lakóingatlanok bírósági végrehajtáson kívüli értékesítési (árverési) moratóriumának meghosszabbítására. A Kormány már a múlt év nyarán elrendelte az árverések felfüggesztését; e moratórium 2011. április 15. napjával ugyancsak lejárt, melyet a Kormány a kilakoltatási moratórium időtartamával azonos ideig hosszabbított meg.

Mind a kilakoltatási, mind az értékesítési moratórium esetében az volt a jogalkotói cél, hogy addig az időpontig, amíg életbe nem lépnek a lakáshitelesek megsegítését célzó kormányzati programok, ne kerüljön sor az érintett körben értékesítésre, illetve kilakoltatásra. A devizahitelesek megsegítését célzó intézkedés-csomagot a Kormány a közelmúltban elfogadta, így már adottak a feltételei a moratóriumok fokozatos megszüntetésének. A moratóriumokat a hitelintézeti szektor kintlévőségeinek fokozatosan megtérülése és a hitelezési hajlandóság növelése érdekében fel kell számolni, de oly módon, hogy közben a felmerülő lakhatási kockázatok is minimalizálhatók legyenek és a tömeges kényszerértékesítések is elkerülhetők legyenek. Ennek érdekében a törvény a következőkről rendelkezik. A 2011. július 1-je és október 1-je közötti időszakra fenntartja az árverési és kilakoltatási moratóriumot, de annak körét tovább szűkíti - kikerülnek a hatálya alól a nagyértékű (a 30 millió forintot meghaladó forgalmi értékű és 20 millió forintnak megfelelő hitelösszeget biztosító) ingatlanok -, október 1-jével pedig életbe lépteti az úgynevezett kényszerértékesítési kvótát. A kényszerértékesítési kvóta azt határozza meg, hogy a 30 millió forintnál alacsonyabb értékű ingatlanok közül a hitelezők mennyi ingatlant adhatnak át kényszerértékesítésre negyedévenként. A kvóta 2011-ben 2%, 2012-ben 3%, 2013-ban 4%, 2014-ben pedig 5%; 2015. január 1-jével pedig újra teljes körűen működhet - a polgári jog általános szabályai, valamint a hitelezésre vonatkozó joganyag rendelkezései szerint - a követelés-érvényesítés rendszere.

-----STARTING---POINT---RESZLETES---

Az 1. §-hoz

Az értelmező rendelkezések határozzák meg azt, hogy törlesztő részletek rögzítésére vonatkozó konstrukció milyen fogalmakra és intézményekre épül, továbbá azt, hogy a kényszerértékesítési kvóta milyen ingatlanokra vonatkozik és azt, hogy mit jelent a kényszerértékesítés kezdeményezése, melyet korlátok közé terel a törvény.

A kényszerértékesítési kvótával érintett ingatlanok azok a lakóingatlanok, melyeket terhelő jelzálogjog fogyasztóval kötött lakáshitel-szerződést biztosít és értékük nem haladja meg a 30 millió Ft-ot. Ezek körében a 90 napos késedelemmel érintett lakáshitel-szerződéseket biztosító úgynevezett fedezeti ingatlanok közül a törvény szerinti %-ban választhatja ki a hitelező azokat, amelyek kényszerértékesítése kezdeményezhető (természetesen akkor, ha a kényszerértékesítés kezdeményezésének egyéb jogszabályi feltételei is fennállnak). A 30 millió Ft-nál nagyobb értékű ingatlanok - hasonlóan ahhoz, ahogyan azokra az árverési és kilakoltatási moratórium sem terjed ki július 1-je után - szabadon értékesíthetők.

A kényszerértékesítés kétféle igényérvényesítést jelent: a zálogtárgy bírósági végrehajtáson kívüli értékesítését, valamint az ingatlanra is kiterjedő bírósági végrehajtást; ezek kezdeményezhetőségére vonatkozik a kényszerértékesítési kvóta. Kiterjed továbbá a kényszerértékesítési kvóta alkalmazása azokra a zálogtárgy értékesítésekre is, amelyeket a hitelező már megindított, de az árverési moratórium folytán nem kerülhetett sor a tényleges értékesítésre; ezekben az esetekben az értékesítési eljárás folytatásának indítványozása is csak a kényszerértékesítési kvóta alkalmazásával történhet. A bírósági végrehajtási úton történő igényérvényesítés tekintetében a törvény a kényszerértékesítés kezdeményezéseként a végrehajtási kérelem előterjesztését jelöli meg; nem tartozik ezért e körbe az az eset, amikor nem a hitelező, hanem egy harmadik személy végrehajtási kérelme alapján indul a zálogtárgyra vezetett végrehajtás és a zálogjogosult hitelező ebbe kapcsolódik be a zálogtárgy vételárából való részesedés érdekében (Vht. 140/A. §). A végrehajtási eljárásba való bekapcsolódás ugyanis nem jelent előre tervezhető hitelezői igényérvényesítést, a zálogtárgy értékesítésére pedig elsősorban a harmadik személy követelésének érvényesítése miatt kerül sor.

A (3)-(4) bekezdésben foglalt rendelkezés a törvény megfelelő alkalmazását biztosítja az életbiztosítási vagy lakás-előtakarékossági szerződéssel kombinált devizakölcsönökből eredő tartozásokra is.

A 2. §-hoz

A Magyar Állam készfizető kezesként felel a gyűjtőszámlahitelből eredő tartozások 100%-ért a rögzített árfolyam alkalmazási időszaka alatt, továbbá kezesként felel a gyűjtőszámlahitelből eredő tartozások 25%-ért a rögzített árfolyam alkalmazási időszaka záró időpontját követően. Ehhez a kezességvállalás iránti igényt a pénzügyi intézménynek be kell jelentenie; a bejelentés nem egyedi ügyletre vonatkozik, hanem általában a pénzügyi intézmény által nyújtott, összes gyűjtőszámlahitelre.

A kezességvállalásért a gyűjtőszámlahitelt nyújtó pénzügyi intézménynek - amennyiben az állami kezességre igényét bejelentette - a Magyar Állam részére kezességvállalási díjat kell fizetnie. Az Európai Unió állami támogatási szabályainak való megfelelés érdekében a kezességvállalási díj támogatástartalmat nem tartalmaz, mértékét, számításának és megfizetésének módját kormányrendelet határozza meg.

Meghatározza, hogy mikor kerülhet sor a kezesség érvényesítésére. A pénzügyi intézmény a készfizető kezesség érvényesítését a jogosultsága megnyílásától számított 180 napon belül kezdeményezheti az állami adóhatóságnál.

A 3. §-hoz

A § a gyűjtőszámlahitelre vonatkozó részletes szabályokat tartalmazza. A gyűjtőszámlahitelre vonatkozó hitelkeret-szerződés megkötését a hiteladós 2011. év december hónap 31. napjáig írásban kezdeményezheti devizahitelt nyújtó pénzügyi intézménynél. Meghatározza a törvény, hogy milyen feltételeknek kell megfelelni ahhoz, hogy gyűjtőszámlahitelre vonatkozó hitelkeret-szerződést a felek megköthessék; a feltételek fennállása esetén a szerződést meg kell kötnie a pénzügyi intézménynek.

A 4. §-hoz

Meghatározza a törvény, hogy a gyűjtőszámlahitelre vonatkozó hitelkeret-szerződésnek milyen feltételeknek kell megfelelnie. Így különösen, hogy a gyűjtőszámla kamatozása a rögzített árfolyam alkalmazási időszakában a három havi BUBOR, azután a piaci kamat. Amennyiben a rögzített árfolyam alkalmazásának időszakában a forint erősebb szinten áll, mint a rögzített árfolyam, akkor is az utóbbit kell alkalmazni addig, amíg a gyűjtőszámla egyenlege nullára nem csökken. Ezután a rögzített árfolyam és a tényleges törlesztési árfolyam közül az alacsonyabbat (erősebb forint) kell alkalmazni. A gyűjtőszámla törlesztése a rögzített árfolyam alkalmazási időszakának végével kezdődik meg, lejárata legalább az eredeti devizahitel lejáratával egyezik meg.

Az 5. §-hoz

A törvény a devizahitel és a gyűjtőszámla kapcsolatát szabályozza; így különösen azt, hogy e két szerződés csak együttesen mondható fel.

A 6. §-hoz

A törvény célja a lakáshitel-szerződésekből eredő tartozások behajtása miatti kényszerértékesítések kezdeményezésének korlátozása a 2011. október 1-je és 2014. december 31-e közötti időszakra. Ebben az időszakban a követelés jogosultja a törvény rendelkezéseinek figyelembevételével, a kényszerértékesítési kvóta alkalmazásával hozhatja meg döntését a lakóingatlan kényszerértékesítésének kezdeményezéséről. A törvény 6-9. §-ában foglalt rendelkezései nem érintik a kényszerértékesítésre vonatkozó joganyagot, a kényszerértékesítési kvóta miatt nem kerül sor az érintett eljárások (végrehajtási eljárás, végrehajtáson kívüli értékesítési eljárás) szabályainak módosítására, a törvény ugyanis ezek kezdeményezése tekintetében állít fel korlátokat.

A 7. §-hoz

A kényszerértékesítési kvóta egy arányszám - a törvény mellékletében %-ban meghatározva -, mely a hitelező által a megyében, fővárosban kényszerértékesítésre negyedévenként kijelölt fedezeti ingatlanok száma és a hitelezőnek a megyében, fővárosban található összes fedezeti ingatlanának száma között áll fenn; ezek egymáshoz viszonyított arányáról van szó. A kényszerértékesítési kvótát a törvény melléklete negyedévenként és megyékre (Budapestre) nézve állapítja meg; a törvény szerint a megyékben és a Fővárosban azonos kvóta érvényesül és 2012. január 1-jétől négy negyedévente változik a kvóta-szám, folyamatosan emelkedve a törvénnyel érintett időszakban.

A kvóta-számítás bázisa tehát a megyében lévő összes fedezeti ingatlan száma; a következő negyedévben az előző negyedévben (negyedévekben) kényszerértékesítésre kijelölt ingatlanok értelemszerűen már nem tartoznak a kijelölés bázisát képező fedezeti ingatlan állományba; ezeket figyelmen kívül kell hagyni a számításnál, azaz, ha egy ingatlan értékesíthetővé válik az egyik negyedévben, azután már az marad a következő negyedévekben is.

A 8. §-hoz

A kényszerértékesítési kvóta szerinti kijelölést minden negyedév első napján az aktuális (negyedév első napján meglévő) fedezeti ingatlan állomány alapulvételével kell elvégeznie a hitelezőnek, mégpedig megyénként (külön a fővárosban), hogy a területi arányosság is biztosított legyen.

Ha a kijelölés megtörtént, úgy a negyedév végéig a kényszerértékesítést ténylegesen is kezdeményezni kell, hogy a későbbiekben a kijelölés ellenére sem torlódhassanak fel az értékesítések (időbeli arányosság). A kijelölés meghatározza a kényszerértékesítések kezdeményezését mind a tárgynegyedévben, mind pedig részben a későbbi negyedévekben is, hiszen a kijelölt ingatlan a soron következő negyedévekben is megtartja „kényszerértékesítésre kijelölt” státuszát, újabb fedezeti ingatlanok kényszerértékesítésbe történő bevonására csak a soron következő negyedévi kijelöléssel van mód. Ez alól azt a kivételt határozza meg a törvény, ha utóbb okafogyottá válik a kényszerértékesítés kezdeményezése vagy maga a kényszerértékesítés, mert megszűnik az a tartozás, amelynek érvényesítésére az szolgált volna. Ez esetben másik fedezeti ingatlannal helyettesíthető az eredeti ingatlan a tárgynegyedévi kvóta alapján kijelölt fedezeti ingatlanokon felül.

A 9. §-hoz

A hitelezőnek a kényszerértékesítési kvóta alkalmazásáról a törvény értelmében a Felügyelethez kell adatszolgáltatást teljesítenie annak érdekében, hogy az ingatlanpiaci folyamatok nyomon követhetők legyenek, illetve hogy a kényszerértékesítési kvóta szabályos alkalmazása is ellenőrizhető legyen. Az adatszolgáltatás a fedezeti ingatlanok számára és a kényszerértékesítésre kijelölt ingatlanok legfontosabb adataira terjed ki (település, helyrajzi szám, forgalmi érték és alapterület).

A kényszerértékesítési kvóta szabályainak alkalmazása döntő részben a pénzügyi szervezetek feladata lesz; ennek megfelelően a Felügyelet hatáskörébe tartozik a rendelkezések betartásának ellenőrzése és esetlegesen szankcionálása. Nem zárható ki ugyanakkor, hogy lesz olyan, lakáshitel-szerződésből eredő követelést megszerző hitelező, akinek a tevékenységét a Felügyelet a Pénzügyi Szervezetek Állami Felügyeletéről szóló 2010. évi CLVIII. törvény 4. §-a alapján nem látja el, a hitelező ugyanis nem tartozik ugyanis az ott megjelölt törvények hatálya alá. Erre az esetre a törvény a fogyasztóvédelmi hatóság részére történő adatszolgáltatást és a fogyasztóvédelmi hatósági ellenőrzést írja elő. Ennek érdekében a törvény a fogyasztóvédelemről szóló 1997. évi CLV. törvény (a továbbiakban: Fgytv.) 45/A. § (2) bekezdésére figyelemmel - mely lehetővé teszi a külön jogszabályban fogyasztóvédelmi rendelkezésként meghatározott rendelkezések betartásának ellenőrzését - kifejezetten fogyasztóvédelmi rendelkezésként definiálja a kvóta alkalmazását és az arról történő adatszolgáltatást, és kimondja, hogy ennek ellenőrzésével kapcsolatban a fogyasztóvédelmi hatóság az Fgytv. szerint jár el az érintett személyi körben.

A 10. §-hoz

Az árverési moratórium (lényegében a zálogtárgyak bírósági végrehajtáson kívüli értékesítésének céljából tartott árverésről van szó) szabályai jelenleg a zálogtárgyak bírósági végrehajtáson kívüli értékesítésének szabályairól szóló 12/2003. (I. 30.) Korm. rendelet 8/G. §-ában találhatók; a § hatályos szövegét legutóbb a zálogtárgyak bírósági végrehajtáson kívüli értékesítésének szabályairól szóló 12/2003. (I. 30.) Korm. rendelet módosításáról szóló 58/2011. (IV. 12.) Korm. rendelet állapította meg. Annak érdekében, hogy a kényszerértékesítések korlátozásának szabályai áttekinthetően, egységesen törvényi szinten kerüljenek rögzítésre, a törvény meghatározza a 2011. július 1-je és 2011. október 1-je között érvényesülő zálogtárgy árverési moratórium tartalmát. Ez a kötelezett által lakott, lakáshitel-szerződésből eredő tartozást biztosító zálogjoggal terhelt lakóingatlanra vonatkozik, ha az azt terhelő jelzálogjog lakáshitel-szerződést biztosít és a lakáshitel-szerződés alapján folyósított hitelösszeg nem magasabb 20 millió Ft-nál, a zálogjoggal biztosított lakóingatlan - ugyancsak hitelfolyósításkori - forgalmi értéke pedig 30 millió Ft-nál.

A módosítás lehetővé teszi, hogy a 30 millió forintot meghaladó forgalmi értékű ingatlanok is fedezeti ingatlannak minősüljenek, továbbá abban az esetben, ha a hitelösszeg a hitelfolyósításkor meghaladta a 20 millió Ft-ot, a lakóingatlan lakáshitel-szerződésben meghatározott forgalmi értéke (vagy ha a lakáshitel-szerződés erről nem rendelkezett, a hitelfolyósításkori forgalmi értéke) pedig a 30 millió Ft-ot, akkor 2011. október 1-jéig ezeknek a lakóingatlanoknak legfeljebb a 2%-át lehessen értékesíteni.

-----STARTING---POINT---VEGE---

A 11. §-hoz

A törvény felhatalmazást ad a Kormány számára a kezességvállalással kapcsolatos kormányrendeleti szabályok meghozatalára, valamint annak rendeletben történő meghatározására, hogy mi minősül a rögzített árfolyam alkalmazási időszaka után esetlegesen kialakuló aránytalanul magas havi törlesztési tehernek.

A 12. §-hoz

A törvény rendelkezései különböző időpontokban lépnek hatályba. Az árverési és kilakoltatási moratórium korlátozott körű meghosszabbításáról rendelkező szabályok, valamint a devizahitelezés lehetővé tételére vonatkozó - hatályon kívül helyező - rendelkezések június 30-án és július 1-jén, a törlesztőrészletek rögzítésére és a gyüjtőszámla-hitelre vonatkozó rendelkezések a törvény kihirdetését követő 45. napon, a kényszerértékesítési kvótára vonatkozó szabályok pedig 2011. október 1-jén lépnek hatályba.

A 13. §-hoz

A törvény előírja, hogy a pénzügyi intézménynek milyen időpontig kell igényelni az állami kezességet: az időpont a kezességvállalási díjról szóló kormányrendelet hatálybalépéséhez viszonyítva kerül meghatározásra.

A 14. §-hoz

A kilakoltatási moratórium szabályait a bírósági végrehajtásról szóló 1994. évi LIII. törvény (a továbbiakban: Vht.) 303. §-a tartalmazza; a Vht. 303. §-a szerint a moratórium lejártának időpontja 2011. július 1-je. Annak érdekében, hogy a moratórium korlátozott körben fennmaradjon a kényszerértékesítési kvóták életbelépéséig (2011. október 1-jéig), a törvény a moratórium lejártának a Vht. 303. § (1) bekezdésében meghatározott időpontját 2011. október 1-jére módosítja.

A törvény a 2011. július 1-je és október 1-je közötti időszakra úgy tartja fenn a moratóriumot, hogy annak hatálya alól kikerülnek a nagyértékű ingatlanok. Ezt a törvény úgy valósítja meg, hogy a moratórium hatályát meghatározó Vht. 303. § (9) bekezdését módosítja: szűkíti a moratórium alapját képező „lakáshitel-szerződés” definíció tartalmát. A törvény értelmében a Vht. 303. § alkalmazásában a továbbiakban már csak az a hitel-szerződés számít lakáshitel-szerződésnek, amely megfelel a 303. § (9) bekezdés a) és b) pontjában foglaltaknak, s emellett az annak alapján folyósított hitelösszeg a hitelfolyósításkor nem haladta meg a 20 millió Ft-ot vagy a biztosítására zálogjoggal terhelt lakóingatlan forgalmi értéke a 30 millió Ft-ot.

A törvény rögzíti a moratórium korlátozott körű meghosszabbításához szükséges átmeneti rendelkezéseket is a Vht. 304. §-sal történő kiegészítésével: vagy a már meghosszabbított moratórium ismételt meghosszabbítására kerül sor a kisebb értékű ingatlanok esetében, vagy pedig a kilakoltatás foganatosítására a 30 millió Ft-nál nagyobb értékű és 20 millió Ft-nál magasabb összegű hitelt biztosító ingatlanok esetében.

A 15-16. §-hoz

A módosító rendelkezések a gyüjtőszámla-hitelhez kapcsolódnak. A törvény lehetővé teszi a jelzálog-hitelintézet részére ezen szolgáltatás nyújtását, továbbá a fogyasztóknak nyújtott hitelről szóló törvény rendelkezéseivel való összhangot is rendezi.

A 17. §-hoz

A hatályon kívül helyező rendelkezések olyan törvényi szabályokat érintenek, melyek a jelzálog alapú devizahitelezést zárták ki; ennek eredményeként a jogrendszer a jövőben általános jelleggel nem tiltja a jelzálog alapítását a devizahitelezéshez.