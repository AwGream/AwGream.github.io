2010. évi CLIII. törvény indokolása

a Magyar Köztársaság 2011. évi költségvetését megalapozó egyes törvények módosításáról

-----STARTING---POINT---ALTALANOS---

Általános indokolás

Az Alkotmánybíróság 4/2006. (II. 15.) AB határozata értelmében a költségvetési törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt. Az államháztartásról szóló 1992. évi XXXVIII. törvény a költségvetési törvény előkészítésére, Országgyűlésnek történő benyújtására, tárgyalására speciális szabályokat állapít meg. A költségvetetésről szóló törvényre vonatkozó külön szabályokat a törvény sajátos jogi jellege és különleges alkotmányos szerepe indokolja. A költségvetés - tartalma szerint - az állam gazdálkodásának éves terve.

A költségvetetésről szóló törvény sajátos jellegét adja, hogy az Alkotmány 19. § (3) bekezdés d) pontja szerint külön, önálló jogi aktussal (törvénnyel) rendeli elfogadni. Az Alkotmány ezen rendelkezése értelmében az Országgyűlésnek a költségvetési törvényről más tárgyköröktől elkülönítve kell döntenie.

Az államháztartásról szóló 1992. évi XXXVIII. törvény 36. §-a szerint a Kormánynak a költségvetési törvényjavaslat benyújtása mellett elő kell terjesztenie azokat a törvényjavaslatokat is, amelyek a javasolt előirányzatok megalapozásához szükségesek, illetve összefüggnek az államháztartás működésével. A törvény az Áht. ezen előírásának tesz eleget.

Részletes indoklás

A polgári perrendtartásról szóló 1952. évi III. törvény módosítása

Az 1. §-hoz

A fővárosi és megyei kormányhivatalokról, valamint a fővárosi és megyei kormányhivatalok kialakításával és területi integrációval összefüggő törvénymódosításokról szóló törvény alapján a regionális egészségbiztosítási pénztárak a fővárosi és megyei kormányhivatalok szakigazgatási szervei lesznek. Feladatuk átalakításra kerül, a finanszírozásra, a szerződéskötésre és az orvosszakmai ellenőrzésre vonatkozó feladatok az Országos Egészségbiztosítási Pénztárhoz (a továbbiakban: OEP) kerülnek, míg az állampolgárokat közvetlenül érintő pénzbeli ellátások, hatósági igazolások és utazási költségtérítés az egészségbiztosítási szakigazgatási szervek hatáskörébe kerülnek.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) 67-68. §-án és 688. §-án alapuló megtérítési eljárások a módosításokat követően az OEP hatáskörébe tartoznának. A polgári perrendtartásról szóló 1952. évi III. törvény (a továbbiakban: Pp.) 341. § e) pontja szerint, ha az elsőfokú határozatot hozó közigazgatási szerv illetékessége az egész országra kiterjed, továbbá ha az ügyben a fővárosi székhelyű közigazgatási szerv kizárólagos illetékességgel jár el, a perre a Fővárosi Munkaügyi Bíróság kizárólagosan illetékes. A Pp. 341. § e) pontja szerint az Ebtv. 67-68. §-án és 688. §-án alapuló eljárásokban a Fővárosi Munkaügyi Bíróság lesz köteles eljárni. Ez egyrészről az ügyfelek szempontjából jelentős hátrányt jelentene, mert a fővárosba kellene járni pereskedni, másrészről a Fővárosi Munkaügyi Bíróság szempontjából ez az ügyterhek növekedését eredményezi.

A fenti Pp. módosítás azt a célt szolgálja, hogy törvény alapján lehetőség legyen eltérni a fővárosi illetékesség megállapításától, így az Ebtv. 67-68. §-án és 688. §-án alapuló határozatok bírósági felülvizsgálatára irányuló kérelmek alapján indult bírósági eljárásokban továbbra is a megyei munkaügyi bíróságok járnak el.

Az Állami Számvevőszékről szóló 1989. évi XXXVIII. törvény módosítása

A 2. §-hoz

Az Állami Számvevőszék évtizedes gyakorlatában rendszeresen előforduló probléma, hogy az államháztartási alrendszerekből nyújtott támogatás vagy az államháztartási alrendszerből meghatározott célra ingyenesen juttatott vagyon felhasználásának ellenőrzése valamilyen okból kifolyólag nem különíthető el az ellenőrzött szervezet egyéb gazdálkodási tevékenységétől, illetve a szervezetek nyilvántartásaikban nem különítik el a saját források és az államháztartási alrendszerekből származó támogatások felhasználását. A ma hatályos jogszabályi rendelkezés alapján ilyen esetekben az ellenőrzés nem vagy nem teljes mértékben hajtható végre.

Így a közfeladatot, közcélú, közhasznú tevékenységet végző, államháztartáson kívüli szervezetek gazdálkodása ellenőrzésének lehetősége - bár a társadalomban betöltött szerepük és az államháztartásból származó, évről évre növekvő bevételük a gazdálkodásuk fokozódó áttekinthetőségét indokolná - megfelelő módon nem biztosított.

A megoldást az ellenőrzési hatáskörnek az ellenőrzött szervezet gazdálkodása egészére történő kiszélesítése jelentheti, amely által eredményesebben ítélhető meg a közhasznú feladatok ellátásának színvonala, a közpénzek szabályszerű, hatékony felhasználása.

A módosítás ezért egyrészt - a teljesség igényének megfelelve - kiterjeszti az ellenőrzési jogosultságot az önkormányzati forrásokból juttatott támogatások, illetve meghatározott célra történő ingyenes vagyonjuttatások esetkörére is.

Mindemellett a számvevőszéki ellenőrzési feladat maradéktalan ellátása érdekében az államháztartási forrásokból részesülő közalapítványok (ideértve a közalapítvány által alapított gazdasági társaságot is), köztestületek, közhasznú szervezetek, gazdálkodó szervezetek, társadalmi szervezetek, alapítványok és egyéb kedvezményezett szervezetek tekintetében feljogosítja az Állami Számvevőszéket az ellenőrzött szerv gazdálkodási tevékenysége egészének vizsgálatára.

A jelenleg hatályos ÁSZ tv. 2. §-ának (3), (5), (6) és (9) bekezdése, illetve 17. §-ának (3) bekezdése alapján az Állami Számvevőszék vizsgálati jogköre az önkormányzati tulajdonban, illetőleg résztulajdonban álló gazdálkodó szervezetek vonatkozásában csak a közpénzfelhasználás tekintetében lefolytatott ellenőrzésre terjed ki.

A közpénzből működő gazdálkodó szervezetek vagyonmegőrző, illetve vagyongyarapító tevékenységének átláthatósága kiemelt közérdek, melynek a költségvetésre, illetve a nemzetgazdaságra gyakorolt hatása is lehet. A módosítás lehetőséget teremt a többségi önkormányzati tulajdonban álló gazdálkodó szervezetek teljes körű, átfogó számvevőszéki ellenőrzésére.

Az országgyűlési képviselők javadalmazásáról szóló 1990. évi LVI. törvény módosítása

A 3. §-hoz

Az Országgyűlés megnövekedett törvényalkotói munkája indokolttá teszi a pártok képviselőcsoportjait a működésükkel járó kiadásokra megillető összeg emelését, valamint a rendelkezésükre álló költségvetési források felhasználhatóságának módosítását annak érdekében, hogy a törvényalkotás során a stabil működési feltételek megteremtésével az Országgyűlés az Alkotmány rendelkezéseivel összhangban a továbbiakban is biztosítani tudja a népszuverenitásból eredő jogok gyakorlásával a társadalom alkotmányos rendjét, a kormányzás Alkotmánynak megfelelő szervezetét, irányát és feltételeit.

A helyi önkormányzatokról szóló 1990. évi LXV. törvény módosítása

A 4. §-hoz

Az Ötv. 10. § (1) bekezdés módosítása a helyi önkormányzatok kötelezettségvállalására vonatkozó szabályozás szigorítását célozza.

A helyi önkormányzati képviselők és polgármesterek választásáról 2010. évi L. törvény csökkentette a megválasztható helyi önkormányzati képviselők számát. E törvény 4. § a) pontja szerint 100-nál kevesebb lakosú település esetén megválasztható képviselő-testületi tagok száma két fő. Az Ötv. hatályos rendelkezései szerint a bizottság legalább három tagú, amelynek nem lehet tagja a polgármester és a képviselők közül választott alpolgármester sem. Az Ötv. hatályos rendelkezései szerint tehát a három tagú képviselő-testület esetén bizottság nem választható. A módosítás rendelkezik arról, hogy a külön törvény szerint megválasztandó bizottságok feladatait e településeken a képviselő-testület látja el.

Az Ötv. 33/A. § (4) bekezdésének módosítása pontosítást tartalmaz, mivel a hatályos rendelkezés csak a 100-nál kevesebb lakosú település esetén zárja ki a bizottság létrehozásának a lehetőségét. A 100 lakosú település esetén sem indokolt bizottság létrehozása.

Az Ötv. 39. § (1) bekezdése módosítását az indokolja, hogy több helyen problémát jelent az Ötv. fenti bekezdése szerinti előírás gyakorlati alkalmazása, mivel az elmúlt évek során alakultak és a törzskönyvi nyilvántartásba is bejegyzésre kerültek olyan körjegyzőségek, amelyekben a résztvevő községeknek nincs egymással határos területe. A fenti változtatás a törzskönyvi bejegyzésen kívül a körjegyzőségek működéséhez kapcsolódó normatív hozzájárulás igénybevételének jogszerűségét is érinti.

Az Alkotmánybírósága 55/2010. (V. 15.) AB határozatában a fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény (a továbbiakban: Fmt.) egyes rendelkezéseinek alkotmányellenességet állapította meg. Az AB döntése szerint a fővárost és a fővárosi kerületi önkormányzatokat önállóan és közvetlenül megillető bevételek körének és a megosztás arányára vonatkozó szabályoknak az összhangba hozása szükséges. A törvényben egyértelműen meghatározásra kerül a fővárost és a fővárosi kerületi önkormányzatokat önállóan és közvetlenül megillető bevételek köre, valamint az Állami Számvevőszék éves jelentéseit is figyelembe véve egyértelmű szabályozás kerül kialakításra az érintett önkormányzatokat osztottan megillető bevételek vonatkozásában.

A céltámogatás az Ötv. szabályozása miatt eddig alanyi jogon biztosított volt. A támogatás szerepe az utóbbi években jelentősen csökkent. Ma már mindössze 200 millió forint az új céltámogatásra fordítható éves előirányzat, az is kizárólag egészségügyi gép-műszer beszerzésre fordítható. Az opcionális jelleg a rendszer fokozatos kivezetését jelentheti.

Ötv. 92/A. § (1) bekezdésének módosítása a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény 38. és 39. §-ával való összhangban lévő szövegpontosítást tartalmaz.

Az illetékekről szóló 1990. évi XCIII. törvény módosítása

Az 5. §-hoz

(1) bekezdéshez

Az Itv. 5. § (2) bekezdése alapján az (1) bekezdés c)-g) és m) pontjába tartozó szervezeteket jelenleg abban az esetben illeti meg az illetékmentesség, amennyiben „a vagyonszerzést, illetőleg az eljárás megindítását megelőző naptári évben folytatott vállalkozási tevékenységéből származó jövedelme után társasági adófizetési kötelezettsége, illetve - költségvetési szerv esetében - eredménye után a központi költségvetésbe befizetési kötelezettsége nem keletkezett. Így az önkormányzatoktól eltérő módon a humánszolgáltatásokat ellátó egyházi és nem állami fenntartók egy részét a támogatások igénylése és elszámolása során a feltételek teljesülése esetén illetékmentesség illeti meg, míg más részük illetékmentességben egyáltalán nem részesül. A támogatással történő elszámolás az egyházi és nem állami fenntartók jogszabályi kötelezettsége, az igénylés pedig támogatás igénybevételére irányul, így az illeték megfizetését nem tartjuk indokoltnak.

(2) bekezdéshez

Az illetékmentes hitelesítés eseteinek bővítése, összhangban a magyar állampolgárságról szóló 1993. évi LV. törvénnyel.

(3) bekezdéshez

A különböző mértékű, rendeltetésű, szerkezeti és építészeti kialakítású építmények engedélyezése különböző mértékű és szakmai igényű ráfordítást igényel az építésügyi hatóságoktól. Az eljárási szabályok bonyolulttá válása, a hatóságok megnövekedett adminisztrációs és egyéb terhei, a helyszíni szemlék megtartásának, a tényállás tisztázásának általános kötelezettsége indokolják egy minden építési engedélyezési eljárás alapjául szolgáló alapilleték bevezetését. Az építési (továbbépítési) engedélyezési eljárás esetén az 5000 Ft-os alapilleték bevezetésével minden építmény építési engedélyezése esetén 5000 Ft-al emelkedne a jelenlegi építési engedélyezési eljárás illetéke. A különböző építményfajták jelenlegi, a nagyságnak és fajtának megfelelően differenciált illetéke egyébként nem változik. Ez a mértéknövekedés jelentéktelen egy-egy engedélyezés vonatkozásában. Az építési engedély-alapilleték bevezetésével automatikusan a használatbavételi és a fennmaradási engedélykérelem illetéke is 5000 Ft-al emelkedik.

A helyi adókról szóló 1990. évi C. törvény módosítása

A 6. §-hoz

Az adó- és járuléktörvények, a számviteli törvény és a könyvvizsgálói kamarai törvény, valamint az európai közösségi jogharmonizációs kötelezettségek teljesítését célzó adó- és vámjogi tárgyú törvények módosításáról szóló 2010. évi CXXIII. törvény (a továbbiakban: Adómód tv.) 117. §-a iktatta volna be a Htv. 1. §-ának (3) bekezdését, amely kimondta, hogy a kerületi önkormányzatok által bevezethető helyi adók esetén a fővárosi önkormányzatnak minden évben meg kell kérni a kerületi önkormányzat beleegyezését abba, hogy az adott adónemet a fővárosi önkormányzat működtethesse. Ezt a szöveget pontosítja a törvény, s egyben a 75. §-a rendelkezik arról, hogy az Adómód tv. által megállapított Htv. szöveg nem lép hatályba.

A rendelkezés a törvény kihirdetését követő napon lép hatályba.

Ezen túlmenően a Htv.-be épülő átmeneti szabály rendelkezik arról, hogy a vezeték nélküli távközlési tevékenységet végző vállalkozó esetén a távközlési társaságokra vonatkozó iparűzési adóalap-megosztási szabály nem lép hatályba. A vezetékes távközlési társaságok esetén pedig nem lehet szankcionálni azt a vállalkozást, amelyik a helyi iparűzési adó bejelentkezésével legfeljebb 45 napos késedelembe esik, tekintve, hogy ezen vállalkozások számára rendkívül sok településre kell bejelentkezniük, adatot szolgáltatniuk, ami nagy munkaráfordítást igényel.

A foglalkoztatás elősegítéséről és a munkanélküliek ellátásáról szóló 1991. évi IV. törvény módosítása

A 7. §-hoz

A jelenleg hatályos szabályozás alapján az álláskeresőknek nyújtott szolgáltatások külön jogszabályban meghatározott eljárás szerint, pályázati eljárás lefolytatását követően, támogatásként biztosíthatók az MPA foglalkoztatási alaprészéből. A TÁMOP programok esetében az uniós jogszabályok előírják a szolgáltatások közbeszerzési eljárás keretében történő beszerzését, ezért a törvény is lehetővé teszi a közbeszerzési eljárással beszerzett szolgáltatások vásárlását is.

2011-től a rehabilitációs hozzájárulás nem az MPA bevételét képezi, ebből következően rehabilitációs célú kifizetések sem teljesíthetők, megszűnik az MPA rehabilitációs alaprésze. A bevételek csökkenéséből adódóan az MPA kiadási jogcímeinek változása is szükséges, nem finanszírozható tovább az intézményrendszer működtetése, az állami felnőttképzési intézmény munkaerő-piaci képzéssel kapcsolatos feladatainak finanszírozása, valamint a társadalmi párbeszéd programok támogatása, ugyanakkor az új nemzeti közfoglalkoztatási program kiadásait az MPA költségvetési támogatásból teljesíti. A változásokkal összefüggésben a rehabilitációs alaprész követeléseit és kötelezettségeit a XX. Nemzeti Erőforrás Minisztérium „Megváltozott munkaképességűek foglalkoztatásával összefüggő bértámogatás” fejezeti kezelésű előirányzat javára kell beszedni, illetve terhére kell teljesíteni. Abból adódóan, hogy a rehabilitációs hozzájárulás a továbbiakban nem az MPA bevételét képezi, a törvény egyes paragrafusainak jogtechnikai átrendezése is indokolttá vált.

Az Flt. értelmező rendelkezésének módosítása révén a bevezetett új foglalkoztatási formák - egyszerűsített foglalkoztatás, valamint adórendszeren kívüli háztartási munka - esetén az álláskereső a rövid időtartamú, alkalmi jellegű munkák elvégzésével párhuzamosan továbbra is élvezheti az álláskeresési ellátásokat.

A tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény módosítása

A 8. §-hoz

Az államigazgatási szervek területi integrációja a kárpótlási hatóságként kijelölt Igazságügyi Hivatalt is érinti. Az Igazságügyi Hivatal területi szervei 2011. január 1. napjától a fővárosi, megyei kormányhivatalokba integráltan, azok szakigazgatási szerveiként működnek. Ezzel párhuzamosan az Igazságügyi Hivatal központi szervének elnevezése Központi Igazságügyi Hivatalról Közigazgatási és Igazságügyi Minisztérium Igazságügyi Szolgálatára (a továbbiakban: KIMISZ) módosul.

A területi integrációval párhuzamosan a kárpótlási hatóságok hatásköre is változik: a vagyoni kárpótlási eljárással kapcsolatos közigazgatási hatósági ügyekben első fokon a Fővárosi Igazságügyi Hivatal és a Szabolcs-Szatmár-Bereg megyei Igazságügyi Hivatal helyett 2011. január 1. napjától a KIMISZ jár el, a fellebbezések elbírálását pedig a Központi Igazságügyi Hivatal helyett a szaktárca végzi.

Az eljáró kárpótlási hatóságokat a pártfogó felügyelői, jogi segítségnyújtási, áldozatsegítési és kárpótlási feladatokat ellátó szervekről szóló kormányrendelet jelöli ki, mely 2011. január 1. napján lép hatályba.

A köztisztviselők jogállásáról szóló 1992. évi XXIII. törvény módosítása

A 9. §-hoz

A módosítás a közszolgálati alapnyilvántartásokat tartalmazó Kormányzati Személyügyi Szolgáltató Rendszer kialakításához szükséges egyes rendelkezéseket tartalmazza.

Az (1) bekezdés a köztisztviselői és a kormánytisztviselői jogviszony közötti átjárhatóságot segíti a közigazgatási szerv fogalmának pontosításával.

A (2) bekezdés a tartalékállomány hatékonyabb működését segítő rendelkezés, amelynek eredményeként a közigazgatási szerv kérésére az adatbázist működtető központi közszolgálati nyilvántartás keresést végez a tartalékállományban lévők között.

A (3)-(4) bekezdés a közszolgálati életpálya egyes tárgykörei tekintetében részletszabályok megalkotásához biztosítja a felhatalmazásokat a Kormány számára.

Az (5)-(8) bekezdés a köztisztviselők és kormánytisztviselők adatait tartalmazó alapnyilvántartás adatköreit módosítja, illetve bővíti.

A (9)-(12) bekezdések a módosításokhoz kapcsolódó pontosításokat tartalmaznak.

Az államháztartásról szóló 1992. évi XXXVIII. törvény módosítása

A 10. §-hoz

(1) bekezdéshez

Az államháztartási törvényből régóta hiányzik az európai uniós források kifejezés definíciója, a fogalom értelmezését kormányrendelet tartalmazta. Annak érdekében, hogy a jogalkalmazók számára egyértelművé váljon, hogy a fogalom alatt nem csak az Európai Unióból, hanem az Európai Gazdasági Térség Európai Unión kívüli tagállamainak költségvetéséből (pl. Norvég Alap), valamint a „Svájci Hozzájárulás” programból származó forrásokat is érteni kell, a kormányrendelet definícióját indokolt a törvényi rendelkezések közé beépíteni.

(2) bekezdéshez

Az állami vagyongazdálkodás szervezeti kereteinek megváltozása indokolja, hogy az elszámolási szabályok ne csak az MNV Zrt. tulajdonosi joggyakorlása alá tartozó gazdasági társaságok tulajdonosi kölcsön-ügyleteire terjedjenek ki. Indokolt a költségvetési hiányt nem érintő kölcsön-ügyletek meghatározásának szigorítása, annak biztosítása, hogy csak érdemi megtérülési lehetőség esetén lehessen költségvetési előirányzat nélkül kölcsönt nyújtani.

(3) bekezdéshez

A hitelviszonyt megtestesítő értékpapír-ügyletek (ún. Richter-kötvény) külön pontban történő szabályozása technikai pontosítást jelent.

(4) bekezdéshez

A módosítás egyértelműsíti a hazai és nemzetközi forrásból finanszírozott költségvetési támogatások kedvezményezettjeinek számadási kötelezettségét.

(5) bekezdéshez

A költségvetési támogatások folyósítása során a támogató köztartozás vizsgálattal és a köztartozások visszatartásával kapcsolatos feladatait a törvény szerint átveszi a kincstár, tehermentesítve az ezzel járó adminisztratív feladatoktól a támogatókat. A feladatok végrehajtása központilag, elektronizált eljárásban hatékonyabban ellátható.

(6) bekezdéshez

A központi költségvetési szervekre eddig is irányadó szabályt [Áht. 21. § (2) bekezdése] indokolt kiterjeszteni az államháztartás részét képező elkülönített állami pénzalapokra. Az egységes előírást szerkezetileg a 13/A. §-ban kell szerepeltetni.

(7) bekezdéshez

Az államháztartási törvénynek a rendezett munkaügyi kapcsolatokkal összefüggő rendelkezését a törvény abból a célból módosítja, hogy megteremtse az összhangot az egyszerűsített foglalkoztatás új szabályaival. Az egyszerűsített foglalkoztatás jelenlegi szabályrendszerében ugyanis a csekély, fix összegű, napi 500 vagy 1000 Ft-os közteher befizetése éppolyan kiemelt kötelezettség, mint a foglalkoztatás elektronikus vagy telefonos bejelentése, ezért pusztán a bejelentés teljesítése - a közteher befizetése nélkül - nem eredményezhet enyhe megítélést a rendezett munkaügyi kapcsolatok feltételének való megfelelésnél.

(8) bekezdéshez

A költségvetési támogatások átláthatósága, a transzparencia növelése érdekében a költségvetési támogatásokat egyetlen helyen, a Kincstár honlapján közzé kell tenni. A törvény egyben adminisztratív terheket is csökkent, azáltal, hogy a meglévő párhuzamos közzétételi kötelezettséget megszünteti és a kincstári monitoring rendszerben szereplő minden támogatásra vonatkozó adat egyetlen honlapon közzétételre kerül.

(9) bekezdéshez

A törvényben foglalt rendelkezést az éves költségvetési törvények régóta rögzítik. Tekintve, hogy mára ez már általános, a költségvetési törvények szokásos előírásává vált, indokolt a szabályt az Áht. előírásai közé átemelni.

(10) bekezdéshez

Az Egészségbiztosítási Alap, Nyugdíjbiztosítási Alap, elkülönített állami pénzalapok tekintetében a megelőlegezési, likviditási hitel igénybevételének jogát az éves költségvetési törvények régóta rögzítik. Tekintve, hogy mára ez már általános, a költségvetési törvények szokásos előírásává vált, indokolt a szabályt az Áht. előírásai közé átemelni. Ezáltal nem csak a költségvetési törvények terjedelme csökken kis mértékben, de a törvényi előírások átláthatósága is növekszik azáltal, hogy a régebb óta az Áht.-ban található előírásokat kiegészítve egy jogszabályba kerülnek a kincstári egységes számláról igénybe vehető megelőlegezési, likviditási hitelek szabályai.

(11) bekezdéshez

A módosítás egyrészt lehetővé teszi, hogy a kárpótlási jegyek őrzésével, kezelésével kapcsolatos feladatokat a kincstár is elláthassa. Másrészt a törvény további részeiben található rendelkezések alapján a PM NAO Iroda beolvad a Magyar Államkincstárba. A PM NAO Iroda által ellátott, az egyes uniós és nemzetközi támogatások kifizető és igazoló hatósági feladatait ezért fel kell tüntetni a kincstár feladatai között.

(12) bekezdéshez

A kincstári számlatulajdonosok számláinak megbízás nélküli megterhelésére jelenleg több jogszabály is felhatalmazást ad, például a keletkezett köztartozások levonása vagy a számlák közötti technikai átvezetések elvégzése érdekében. A hatályos Áht. azonban csak a számlavezetésekhez kapcsolódó díjakra nézve tartalmaz rendelkezést. A módosítás megteremti az összhangot a jelenleg is hatályos más jogszabályokkal azzal, hogy külön felhatalmazást ad a kincstárnak az általa vezetett számlák megterhelésére, ha arra jogszabály felhatalmazza.

(13) bekezdéshez

Az Áht. e törvénnyel újrakodifikált 102. §-a tartalmazza azt a szabályt, hogy a kincstár csak a külön rendeletben meghatározott határnapig beérkező fizetési megbízásokat teljesíti az esedékességi időpontban. A rendelkezést célszerűbb a számlavezetésről és a fizetési megbízások teljesítéséről szóló jogszabályi rendelkezések között szerepeltetni.

(14) bekezdéshez

Mind önkormányzati, mind a nem állami területen előfordul, hogy a másodfokú döntés ellen a fenntartó bírósághoz fordul, és a bíróság az elsőfokú döntésre is kiterjedően új eljárás lefolytatását rendeli el, azonban döntését az egyes költségvetési éveket lezáró zárszámadási törvény hatálybalépését követően hozza meg. Az Áht. jelenlegi szabályozása alapján ezekben az esetekben a rendelkezésre álló adatok kezelésére nincs lehetőség, azokat ismételten be kell szerezni. A kincstárnak a fenntartók által igénybevett támogatások tekintetében önkormányzati területen egyes esetekben négyévenkénti, míg a nem állami szociális területen kétévenkénti helyszíni ellenőrzési kötelezettsége van, így amennyiben az egyes költségvetési éveket lezáró zárszámadási törvény hatálybalépését követően a személyes adatokat nem lehet kezelni, az ellenőrzések ellehetetlenülnek. Az esetleges jogorvoslatok során szükségessé válhat a konkrét személyre vonatkozó adatok ismerete, amelyhez nélkülözhetetlen, hogy a kincstárnak jogosultsága legyen az adatok hosszabb időtávú kezeléséhez.

(15) bekezdéshez

A bekezdés a megváltozó törvényi szabályok miatt szükséges kisebb pontosítást tartalmaz.

(16) bekezdéshez

A törvény a támogatások folyósítása során a köztartozások vizsgálatához és visszatartásához szükséges adatkezelésre biztosít felhatalmazást a kincstár részére.

(17) bekezdéshez

A módosítás rögzíti, hogy a bíróság a kincstár döntését megváltoztathatja. A Pp. 339. § (2) bekezdése ugyanis tartalmazza azokat az eseteket, amelyek fennállása esetén bíróság a közigazgatási határozatot megváltoztathatja. A kincstár döntése azonban nem szerepel a felsoroltak között, noha indokolt ezt a lehetőséget a bírósági eljárás során biztosítani.

(18) bekezdéshez

A bekezdésben egyrészt megtörténik az érintett kör megnevezésének pontosítása, ezen felül a módosítás kiveszi a szövegből a korábban már hatályon kívül helyezett 18/J. §-ra történő hivatkozást. Korrigálásra szorul a bekezdés végül azért is, mert a törzskönyvi nyilvántartás minden alanya törzskönyvi jogi személy 2010. január 1-jétől.

(19) bekezdéshez

Az agrártámogatásokhoz és a cukorágazati hozzájárulás fizetési kötelezettség teljesítésére a KESZ-ről felvehető likviditási hitelekre vonatkozó rendelkezéseket az éves költségvetési törvények régóta rögzítik. Tekintve, hogy mára ez már általános, a költségvetési törvények szokásos előírásává vált, indokolt a szabályt az Áht. előírásai közé átemelni. Ezáltal nem csak a költségvetési törvények terjedelme csökken kis mértékben, de a törvényi előírások átláthatósága is növekszik azáltal, hogy a régebb óta az Áht.-ban található előírásokat kiegészítve egy jogszabályba kerülnek a kincstári egységes számláról igénybe vehető megelőlegezési, likviditási hitelek szabályai.

(20) bekezdéshez

A nemzeti és etnikai kisebbségek jogairól szóló törvény módosításával összhangban a szövegből törlésre kerül az országos kisebbségi önkormányzatok költségvetési támogatásáról rendelkező rész, mivel az a 2011. évi költségvetési törvényben már nem az I. fejezetben önálló címként jelenik meg, hanem az általános szabályok szerint a szakmailag illetékes fejezet fejezeti kezelésű előirányzatai között.

Az államháztartási törvény név szerint csak a költségvetési szervek és a fejezeti kezelésű előirányzatok kiadásait és bevételeit ismeri. A költségvetési törvények ezzel szemben nevesítenek más előirányzatokat is, amelyek elnevezése a kialakult gyakorlat és a végrehajtási rendeletek szabályai szerint központi kezelésű előirányzat. A szövegpontosítás ezt az elnevezést vezeti át a jogszabály szövegén, összhangba hozva az Áht. előírásait a költségvetési törvényekkel és a végrehajtási szabályokkal.

(21) bekezdéshez

A törvény az Áht. hatályos szövegét pontosítja a központi költségvetés szerkezeti rendjét érintően. Rögzíti, hogy a működés, felhalmozás, kölcsönök elnevezése előirányzat-csoport, amelyet - a kölcsönök kivételével, amelyek kizárólag az elemi költségvetésben rögzített tételekre bonthatók - le kell bontani kiemelt előirányzatokra. A kiemelt előirányzatok alapvetően nem változnak, azonban nagyobb összhangba kerül az előirányzatok tételes lebontásakor használt kategóriákkal.

A módosítás törvényi szinten rögzíti továbbá valamennyi központi költségvetési előirányzat (intézményi előirányzat, fejezeti kezelésű előirányzat, központi kezelésű előirányzat) kincstári és elemi költségvetés készítési kötelezettséget, amelynek részletszabályait kormányrendelet, illetve miniszteri rendelet tartalmazza.

(22) bekezdéshez

A költségvetési törvényben az általános tartalék neve rendkívüli kormányzati intézkedésekre szolgáló tartalékra változik. A törvény az Áht. szövegén is átvezeti a változást.

(23) bekezdéshez

A II. fejezet új címe a törvényi előírások átláthatóságát próbálja növelni azáltal, hogy az eddig szétszórtan található, az államháztartás központi szintjén elhelyezkedő előirányzatokra vonatkozó előirányzat-módosítási, átcsoportosítási szabályokat egy helyre gyűjti össze. Kivételt ez alól az önkormányzatokra és a költségvetési szervekre általában (azaz a központi és helyi szinten alapított intézményekre egyformán) vonatkozó előírások jelentenek, amelyek továbbra is a törvény vonatkozó fejezeteiben találhatóak.

Az átláthatóbb törvényi szabályok alapvetően a jelenlegi rendelkezéseket gyűjtik össze. A költségvetési törvény által megállapított előirányzatok között főszabályként eddig is a Kormány (alkotmányos fejezetet érintően a fejezetet irányító szerv) jogosult átcsoportosításra főszabályként. A főszabály alól azonban a törvény több olyan kivételt is megállapít, amelyek esetén az átcsoportosításra a fejezetet irányító szerv saját hatáskörben jogosult. A törvényi címen belül maradva a fejezeti kezelésű előirányzatok között - összhangban az eddigi szabályokkal - átcsoportosítás csak a költségvetési törvény felhatalmazása alapján lehetséges. Ugyanakkor a fejezeti kezelésű előirányzatok (azok céljával összhangban) átcsoportosíthatóak a fejezet más, intézményi címére, továbbá más fejezethez. Fejezeten belül a költségvetési szervek intézményi címei között szintén lehetséges a feladatok változása vagy költségvetési szervek alapítása, átalakítása, megszüntetése esetén az előirányzatok átcsoportosítása, akár csak a címen belül az egyes alcímek között. Mindegyik esetben feltétel, hogy az átcsoportosítás a kiemelt előirányzatok fejezetre összesített előirányzatait ne érintse (ellenkező esetben a főszabály lép életbe, azaz az átcsoportosításra a Kormány lesz jogosult).

(24) bekezdéshez

Az európai uniós források megfelelő felhasználását biztosító, a költségvetési törvényekben már évek óta megjelenő szabályok az Áht.-ba kerülnének átemelésre a törvény szerint.

Ezen felül a törvény a fejezeti kezelésű előirányzatokra is kiterjeszti a költségvetési szerveknél már jelenleg is létező azon szabályt, hogy az előirányzat-csoportok közötti átcsoportosításhoz meghatározott értékhatár felett kötelező az államháztartásért felelős miniszter egyetértését beszerezni. A fejezeti kezelésű előirányzatok többletbevételének felhasználhatóságára vonatkozó, jelenleg a VII. fejezetben található szabály a § rendelkezései közé került - a korábbiakhoz képest némileg pontosított tartalommal -, akár csak a személyi juttatások évközi növelésének korlátozására vonatkozó jelenleg is hatályos előírás.

(25) bekezdéshez

Tekintve, hogy az állami támogatások versenyszempontú ellenőrzéséért felelős szervezet (Nemzeti Fejlesztési Minisztérium Támogatásokat Vizsgáló Iroda és Vidékfejlesztési Minisztérium) nem tartozik az államháztartásért felelős miniszter felügyelete alá, indokolt rögzíteni, hogy a miniszternek e hatásköre gyakorlása során figyelemmel kell lennie az érintett szervezet véleményére.

(26) bekezdéshez

Az európai uniós szabályok lehetővé teszik egy speciális támogatási konstrukció, az ún. megmentési és szerkezetátalakítási támogatás alkalmazását. E konstrukció megmentési szakaszának keretében társadalmi és gazdasági célok érdekében olyan ún. nehéz helyzetben lévő vállalkozások hitelfelvételéhez vállalhat az állam kezességet, amelyeknél a hitel visszafizetése bizonytalan. Az Áht. kezesi szabályai megkövetelik a visszatérülés valószínűségét, így ahhoz, hogy a közösségi szabályozás lehetőségével élhessen a Magyar Állam, létre kell hozni a megmentési célú kezességvállalás kategóriáját. A szerkezetátalakítási szakaszban már elvárás a nehéz helyzetben lévő társasággal szemben, hogy életképességét alátámasztó tervekkel rendelkezzen, így a szerkezetátalakítási tervek végrehajtásához nyújtandó állami támogatás-típusokra külön szabályozás nem indokolt.

(27) bekezdéshez

Az állami kezességvállalások (garanciák, viszontgaranciák) közjogi és polgári jogi elemeket ötvöznek, a kezességekkel kapcsolatos feladatokat több jogszabály is érinti, így indokolt átláthatóvá tenni az e kötelezettségekkel kapcsolatos hatásköröket. Az államháztartásért felelős miniszter szerepe a kezességek beváltására és a beváltásból eredő állami követelés behajtására főszabályként már nem terjed ki, az többnyire az állami adóhatóság feladata.

(28) bekezdéshez

A megmentési célú egyedi állami kezességvállalás szabályai a normál egyedi kezesi szabályoktól való eltéréseket tartalmazzák. Az állam csak olyan konstrukció mögé állhat, amelyet az Európai Bizottság jóváhagy, ezért a kezességvállalásra felhatalmazó kormányhatározat megszületésének előfeltétele az előzetes jóváhagyás. A normál szabályoktól való eltérés leginkább az állami kockázatvállalás mértékében van, hiszen olyan társaság kötelezettségét fedezi az állam, amelynek jövője az Európai Bizottság jóváhagyását kívánó szerkezetátalakítási tervek elkészítését és az azok végrehajtására való felkészülést segítő „megmentési szakaszban” még kiszámíthatatlan. E specialitások miatt lehetséges, hogy csődeljárás alatt álló, illetve a felszámolás kezdeti stádiumában lévő cég is kaphat ilyen kezességet. A jelentős állami kockázatvállalás csak valamely kiemelt cél érdekében történhet, és az állami szerepvállalást javasló minisztériumnak érdemi felelősséget kell kapnia a döntés terheinek viselésében. A kezesség beváltása ugyanis központosított, ún. felülről nyitott kiadás, amely nem az érintett minisztérium fejezetét terheli. Amennyiben az érintett minisztérium a megtérülésre lehetőséget adó fedezet hiányában is szükségesnek tartja az állami szerepvállalást, saját fejezetének előirányzataiból kell kvázi fedezetet képeznie. Az állami tulajdonú gazdasági társaságok esetében a közösségi szabályozás nyújtotta másik lehetőséggel célszerű élni, az állam közvetlenül nyújthat hitelt a cégének, így a fizetendő kamatbevételekből is számíthat megtérülésre.

(29) bekezdéshez

A módosítás pontosítja a bekezdés rendelkezéseit. A módosítás kitér arra, hogy költségvetési (fő)felügyelőt a fejezethez tartozó költségvetési szervekhez (külön is) ki lehet jelölni. Rögzíti továbbá, hogy az Áht.-ben eddig megjelenő munkáltatói jogokon - megbízás adása és visszavonása, továbbá a szakmai irányítás (utasításadás) - felül a további munkáltatói jogokat - a kialakult gyakorlatnak megfelelően - a Magyar Államkincstár elnöke gyakorolja.

(30) bekezdéshez

A módosítással az államháztartásért felelős miniszter feladatkörébe tartozó, az államháztartási belső kontrollrendszerek központi harmonizációjával kapcsolatos egyes feladatok felsorolásra kerülnek.

(31) bekezdéshez

A bekezdés a Kormányt és a fejezetet irányító szervet megillető előirányzat-átcsoportosítási hatáskörök változása miatt szükséges szövegpontosítást tartalmaz.

(32) bekezdéshez

Technikai módosítást tartalmazó szabály.

(33) bekezdéshez

A költségvetési szerv vezetőjének feladatkörét pontosító rendelkezés.

(34) bekezdéshez

Az elkülönített állami pénzalapok tekintetében a kincstári egységes számla igénybevételének jogát az éves költségvetési törvények régóta rögzítik. Tekintve, hogy mára ez már általános, a költségvetési törvények szokásos előírásává vált, indokolt a szabályt az Áht. előírásai közé átemelni. Ezáltal nem csak a költségvetési törvények terjedelme csökken kis mértékben, de a törvényi előírások átláthatósága is növekszik azáltal, hogy a régebb óta az Áht.-ban található előírásokat (pl. az agrárkifizetésekhez igénybe vehető megelőlegezési, likviditási hitelt) kiegészítve egy jogszabályba gyűjti a kincstári egységes számláról igénybe vehető megelőlegezési, likviditási hitelek szabályait.

A 61/B. § rendezi az elkülönített állami pénzalapok átcsoportosítására vonatkozó szabályokat. Az alapok a központi alrendszer része, az átcsoportosításra vonatkozó szabály az IV. fejezetben kerül szabályozásra. Így a II. fejezet 27. § (1) bekezdésében kimondott átcsoportosítási szabályt az elkülönített állami pénzalapok esetében nem kell alkalmazni.

A 61/C. § a fejezeti kezelésű előirányzatokra vonatkozó szabályaihoz hasonlóan az elkülönített állami pénzalapokból nyújtott támogatásokra nézve is rögzíti, hogy társadalmi szervezet, alapítvány, közalapítvány számára csak abban az esetben kerülhet sor annak megállapításra, ha az közhasznú vagy kiemelkedően közhasznú szervezetként működik, és a támogatás nyújtása - a költségvetési törvényben címzetten nevesített támogatás kivételével - pályázat útján történik.

(35) bekezdéshez

A törvény szerint a kincstár által benyújtott beszedési megbízások teljesítése céljából a helyi önkormányzat köteles a felhatalmazást a számlavezető hitelintézet részére megadni, és az erről szóló dokumentációt a kincstár illetékes területi szerve útján a kincstár részére megküldeni. A kötelezettség elmulasztása esetén a kincstár a költségvetési támogatás folyósítását a kötelezettség teljesítéséig felfüggeszti.

(36) bekezdéshez

A települési önkormányzatok jövedelemkülönbség mérséklésének alapjává 2011-től - a helyben maradó személyi jövedelemadó mellett - a két évvel korábbi, fix adóerőképesség válik. Ezzel megszűnik az évközi lemondás és pótigénylés lehetősége. Ennek megfelelően az Áht.-ban foglalt szabályozás pontosítása is szükséges.

(37) bekezdéshez

Szövegpontosítás.

(38) bekezdéshez

A kincstár igazgatóságai jelenleg is a kincstár megbízásából fejlesztett rendszeren keresztül fogadják az egyes jogcímek igénylését, végzik az igénylések felülvizsgálatát, egyes jogcímek esetében a rendszeren keresztül értesítik az önkormányzatokat az előirányzatokról. A határidő időtartamát a vonatkozó jogszabály tartalmazza. A nem megfelelő igényről nem elég az önkormányzatot értesíteni, hanem szükséges az elbírálásra jogosult szerv értesítése is. Indokolt a fejlesztési típusú támogatásokra vonatkozó külön rendelkezés, továbbá szükséges az éves felülvizsgálattól független eljárás szabályozása.

(39) bekezdéshez

A gyakorlatban többször problémát jelent a helyi önkormányzatok és a többcélú kistérségi társulások felülvizsgálatának párhuzamos lefolytatása, mivel a többcélú kistérségi társulások elszámolásainak felülvizsgálata önkormányzati adatokra épül, s amennyiben az önkormányzatok által igénybe vett támogatások felülvizsgálata során eltérés kerül megállapításra, azt érvényesíteni kell a kistérségi felülvizsgálat során is. Időben az önkormányzati felülvizsgálatoknak le kell zárulnia a kistérségek felhívó levelének kiküldéséig.

(40) bekezdéshez

Rendkívül bürokratikussá és átláthatatlanná teszi a rendszert a több évre visszamenőleges, valamint a 400 millió Ft feletti állami támogatással rendelkező önkormányzatoknál évente végzett helyszíni vizsgálat, amely nagymértékben leköti a kincstár ellenőri kapacitását, ugyanakkor nem hozza meg a várt eredményt. A módosítással továbbra is fennáll a lehetőség a vizsgálat több évre történő kiterjesztésére, ugyanakkor így a jövőben csak indokolt esetben kerülne erre sor.

(41) bekezdéshez

Az Áht. 24. §-ának elfogadott módosítása kis mértékben megváltoztatja a központi költségvetési szervek, fejezeti kezelésű előirányzatok esetén a kiemelt előirányzatok megnevezését. Annak érdekében, hogy az államháztartás központi és helyi szintjéről érkező adatok összehasonlíthatóak, feldolgozhatóak, egységesen kezelhetőek legyenek, szükséges a megváltozott elnevezéseket a helyi önkormányzati szervek kiemelt előirányzatainak elnevezésén is átvezetni.

(42) bekezdéshez

Minden évben komoly munkát igényel a IX. fejezet előirányzatai (eredeti, módosított előirányzat és teljesítés) egyeztetése a fejezetet irányító minisztérium, a kincstár és az államháztartásért felelős minisztérium között. Az eltérések elkerülése érdekében jelentős előrelépés lenne, ha az előirányzatokat a kincstár által üzemeltetett és erre a célra fejlesztett elektronikus rendszerben tartanák nyilván, amely rendszer a zárszámadás adatainak nyilvántartására, ellenőrzésére is alkalmas.

(43) bekezdéshez

A társadalombiztosítás pénzügyi alapjainál céltartalék képezhető törvényben meghatározott ellátások fedezetére, amelynek felhasználhatósága a természetbeni ellátások kiadásainak évközi teljesülésétől függ.

(44) bekezdéshez

Az Egészségbiztosítási Alap és a Nyugdíjbiztosítási Alap tekintetében a megelőlegezési, likviditási hitel igénybevételének jogát az éves költségvetési törvények régóta rögzítik. Tekintve, hogy mára ez már általános, a költségvetési törvények szokásos előírásává vált, indokolt a szabályt az Áht. előírásai közé átemelni. Ezáltal nem csak a költségvetési törvények terjedelme csökken kis mértékben, de a törvényi előírások átláthatósága is növekszik azáltal, hogy a régebb óta az Áht.-ban található előírásokat (pl. az agrárkifizetésekhez igénybe vehető megelőlegezési, likviditási hitelt) kiegészítve egy jogszabályba gyűjti a kincstári egységes számláról igénybe vehető megelőlegezési, likviditási hitelek szabályait.

(45) bekezdéshez

A törvény más rendelkezései kiegészítik a VII. fejezetet a fejezeti kezelésű előirányzatok kezelésének szabályaival. Szükséges ezért a fejezet címének pontosítása.

(46) bekezdéshez

A költségvetési szerv vezetőjének feladatkörét pontosító rendelkezés.

(47) bekezdéshez

A kincstári és az elemi költségvetés elkészítésére, kiadására vonatkozó szabályozást a törvény további részei beépítik az Áht. 24. §-ának szabályai közé. Ehelyütt szükségtelen az előírások megismétlése, ezért a módosítás alapján a költségvetési szervek költségvetése cím alatt már csak utalás történik azokra.

(48) bekezdéshez

A törvényi szabályok jobb áttekinthetősége megkívánja, hogy a költségvetési szervekről rendelkező szabályok közé ne vegyüljenek a fejezeti kezelésű előirányzatokra vonatkozó szabályok. A bekezdésből ezért törlésre kerültek a fejezeti kezelésű előirányzatokra vonatkozó részek, ezek a költségvetés szerkezetének megváltoztatásáról szóló szabályokban találhatóak, hisz a többletbevétel felhasználásra történő „beemelése” is előirányzat-módosítást feltételez.

(49) bekezdéshez

Az Áht. 100/B. §-a alapján a költségvetési szerv többletbevételét az irányító szerv előzetes engedélyével használhatja csak fel. Az egyenkénti engedélyezés működőképes és szükséges szabály a központi költségvetési szervek esetén, ugyanakkor indokolt lehetőséget teremteni arra, hogy az előírás önkormányzati költségvetési szerveknél - csak abban az esetben, ha a testület így dönt - rugalmasabban történjen.

(50) bekezdéshez

A végrehajtási szinten már megjelenő gyakorlati tapasztalatok alapján a bekezdés pontosítása szükséges, mivel előfordulnak az államháztartás helyi szintjén olyan költségvetési szervek (tipikusan kisebb önkormányzatoknál az önkormányzati hivatalok), amelyeknél méretük miatt nem lehetséges külön gazdasági szervezet létrehozása, azonban jogállásukra tekintettel más költségvetési szerv kijelölésére sem kötelezhetők, amely ellátná külön gazdasági szervezettel a gazdálkodási feladataikat. Ezeknél az intézményeknél gazdasági vezető sem működik, így a kötelezettségvállalások ellenjegyzője szükségszerűen csak a költségvetési szerv által kijelölt személy lehet.

(51) bekezdéshez

A bekezdés - összhangban pl. a társulások, kisebbségi önkormányzatok szabályaival, továbbá a felhatalmazó rendelkezések között kormányrendeleti szintre utalt előírásokkal - törvényi szinten megjeleníti a szakmai teljesítés igazolása, érvényesítés, utalványozás, ellenjegyzés műveletei elvégzésének követelményét. Ezek részletszabályait továbbra is kormányrendelet tartalmazza.

(52) bekezdéshez

A § előírásai közül egyrészt kikerülnek a gyakorlatban értelmetlen jutalmazási tervezési korlátok. Ezek a szabályok ugyanis - az államháztartási gazdálkodási sajátosságok miatt - csak egy adott napra, a költségvetés jóváhagyásának napjára vonatkozhatnak, mivel a költségvetési szervek a kiemelt előirányzatokon belüli tételektől (mint amilyen a személyi juttatások között megjelenő jutalom) tiltó szabály hiányában szabadon eltérhetnek. Érdemi korlátot ezért csak a kifizetési korlát jelenthet, amely a bekezdés rendelkezései között továbbra is megtalálható.

E § egy sajátos korlátozást is tartalmaz: a hatóság által kiszabott bírság személyi juttatásra nem használható fel. Az előírás összhangban áll a kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkv. tv.) nyáron elfogadott módosításával, amelynek célja az volt, hogy a hatóságoknak megszűnjön a közvetlen érdekeltsége a bírság kiszabásában, elkerülve ezzel a szakmailag indokoltnál jelentősebb mértékű és sűrűbb bírságolást. Mivel a bírságbevétel az előírás szerint semmilyen személyi juttatási elemre, így semmiféle személyes anyagi ösztönzésre nem használható fel, a törvényalkotó szándéka teljesül. A hatályon kívül helyezett Kkv. tv. előírás szövege emellett pontosításra kerül, s az előírás megtalálja megfelelő helyét e törvényben.

(53) bekezdéshez

A központi költségvetési szervek helyett valamennyi költségvetési szervre (az önkormányzatok gazdálkodási feladatait ellátó önkormányzati hivatalok kivételével) indokolt rögzíteni, hogy költségvetési szerv társadalmi szervezetet, országos sportági szakszövetséget, köztestületet, alapítványt nem hozhat létre és ahhoz nem is csatlakozhat. A törvényi rendelkezések átláthatóbbá tétele érdekében a törvényben a fejezeti kezelésű előirányzatokból nyújtható támogatási korlátok a §-ból a fejezeti kezelésű előirányzatok kezelésére vonatkozó címbe kerültek át.

(54) bekezdéshez

A számozások módosulása érdekében technikai változtatás tartalmi módosulás nélkül.

(55) bekezdéshez

Összhangban a VII. fejezet címének módosításával e bekezdésben történik meg a fejezeti kezelésű előirányzatok kezelésével kapcsolatos szabályok összegyűjtésére szolgáló cím beemelése.

(56) bekezdéshez

A költségvetési szervekre és a fejezeti kezelésű előirányzatokra vonatkozó szabályok elkülönítése több szempontból is indokolt. Egyrészt nem csak a fejezeti kezelésű előirányzat felett nem rendelkező költségvetési szerv jogalkalmazók munkáját (azaz a jogszabály olvasását) könnyíti meg a rájuk soha nem vonatkozó szabályok más címbe mozgatása, de segít szemléleti szinten is tudatosítani azt az irányt - ami a fejezeti kezelésű előirányzatok tervezésére, átcsoportosítására vonatkozó szabályoknál is megjelenik -, hogy ezen előirányzatok felhasználási célja semmiképp sem mutathat bármilyen rokonságot az intézményi előirányzatok felhasználásával.

A címbe az Áht. korábbi előírásai kerültek összegyűjtésre: egyrészt a fejezeti kezelésű előirányzatok évenkénti rendeleti (és szabályzati) szintű szabályozására, másrészt a (köz)alapítványok, társadalmi szervezetek támogathatóságára vonatkozó, pontosított megfogalmazású szabályok. Az egyedi támogatások tilalmára vonatkozó főszabály alóli mentesülési esetek kiegészültek a Kormány nyilvános határozatával. A törvényi szintű szabályok áttekinthetőbbé tételét szolgáló változás, hogy a rendeletben, szabályzatban rendezendő kérdések meghatározására a törvény a Kormány számára ad felhatalmazást.

(57) bekezdéshez

Az Áht. alapján az alap felett miniszter rendelkezik így célszerű, ha az előirányzat felhasználási tervet is a gazdálkodásért felelős miniszter hagyja csak jóvá.

(58) bekezdéshez

2011-től a működésképtelenné vált helyi önkormányzatok kiegészítő támogatása, valamint a vis maior tartalék jogcímek előirányzata beépül az „Önkormányzati fejezeti tartalék” jogcím előirányzatába. Amennyiben az önkormányzatok a címzett és céltámogatásokból visszafizetést teljesítenek, az e tartalék előirányzatát növeli.

(59) bekezdéshez

Az Áht 63. § új (9)-(10) bekezdésére vonatkozó módosítással összhangban a nettó finanszírozás hatálya alá tartozó egészségügyi intézményekre vonatkozóan is célszerű módosítani az ide vonatkozó szabályokat.

(60) bekezdéshez

A módosítás alapján a kincstár a fizetési kötelezettségek összegével nem csökkenti a támogatást, hanem kormányrendeletben meghatározott módon számítja, illetve a kincstári körbe tartozó költségvetési szerv előirányzat-felhasználási keretszámláján jóváírja a teljes összeget. A befizetési kötelezettséget az összes - nettó finanszírozás körébe vont - kincstári költségvetési szerv esetében a kincstár teljesíti függetlenül a finanszírozás módjától (költségvetési támogatás, vegyes, saját bevétel). A személyi juttatások előrehozott folyósítása időben eltér a munkaadókat terhelő járulékok előrehozott folyósításától. A személyi juttatásokhoz kapcsolódó támogatás megnyitása a kért és engedélyezett időpontban, míg a járulékhoz kapcsolódó támogatás nyitása a fizetési kötelezettség teljesítési időpontjában történik. Ezen felül a kincstár jogosult a költségvetési szervek számlájának megterhelésére, ha a benyújtott adatszolgáltatások alapján a költségvetési szervnek más közteher-fizetési kötelezettsége (pl. ÁFA-fizetési kötelezettsége) keletkezik és azt határidőre nem teljesíti. Ezeket az eseteket a törvény szerint kormányrendelet sorolja fel részletesen.

(61) bekezdéshez

A kincstári egységes számla terhére történő tulajdonosi kölcsön-műveletek finanszírozási szempontok figyelembevételét is igénylik, továbbá befolyásolhatják a maastrichti deficitmutatót, így indokolt a költségvetési szempontok figyelembe vétele is. Az állami tulajdonú gazdasági társaságoknak juttatandó források a pénzforgalmi hatástól eltérően érinthetik a maastrichti deficitmutatót, illetve meg kell felelniük az állami támogatásokra vonatkozó közösségi szabályoknak, ezért szükséges az érintett szervezetek álláspontjának figyelembe vétele.

(62) bekezdéshez

Az egységes költségvetési elszámolás és döntési szempontok érvényesítése érdekében a korábban a vagyontörvény hatálya alá tartozó, az MFB-ről szóló törvény hatálya alá átkerült állami vagyonelemekre is az állami vagyon többi részével azonos szabályok alkalmazása indokolt.

(63) bekezdéshez

Az egységes költségvetési elszámolás és döntési szempontok érvényesítése érdekében a korábban a vagyontörvény hatálya alá tartozó, az MFB-ről szóló törvény hatálya alá átkerült állami vagyonelemekre is az állami vagyon többi részével azonos szabályok alkalmazása indokolt.

(64) bekezdéshez

Az állami vagyongazdálkodás szervezeti kereteinek megváltozása indokolttá teszi valamennyi, az államháztartáson kívüli szereplők számára is egyértelművé tenni az egységes és átlátható gazdálkodás követelményét.

(65) bekezdéshez

A bekezdés a korábban kialakított ÁBPE struktúra rendszerszintű módosítását tartalmazza. Rendezi a korábban kidolgozott és bevezetett ÁBK elemeinek a pontos viszonyát az ÁBPE-hez. Az államháztartási kontroll elemek között önállóan kerül nevesítésre a külső ellenőrzés és az államháztartási belső kontrollrendszerek mellett a kormányzati szintű ellenőrzés, mely korábban a belső kontrollrendszer részét képezte. A törvény a költségvetési forrásokból származó támogatásokkal kapcsolatos visszaélések szankcionálása, valamint a jövőbeni visszaélésektől való elrettentés érdekében meghatározza a támogatási rendszerből történő meghatározott időre történő kizárást, mint a költségvetési szervek által alkalmazható legsúlyosabb igazgatási típusú szankciót, létrehozza a kizárt kedvezményezettek központi nyilvántartását és törvényi szinten rendezi ezen adatbázissal kapcsolatos legfontosabb eljárási szabályokat.

(66) bekezdéshez

Az államháztartási törvény módosításának más részeihez kapcsolódó, a felhatalmazó rendelkezéseket kiegészítő szövegkorrekció.

(67) bekezdéshez

A fejezeti kezelésű előirányzatok kezeléséről, felhasználásáról készített miniszteri rendeletek, szabályzatok elkészítése során figyelembe veendő szempontokat a 100/J. § módosított megszövegezése alapján a Kormány rendeletben állapítja meg. A pont módosítása erre ad a Kormánynak felhatalmazást.

(68) bekezdéshez

Az módosítás célja, hogy az országos kisebbségi önkormányzatok és intézményei támogatására a jövőben kontrollált módon, a kisebbségpolitikáért felelős állami szerv fejezetében kerüljön sor.

(69) bekezdéshez

Összhangban a XIII. fejezet módosításával a törvény pontosítja a végrehajtási szabályok megalkotására vonatkozó felhatalmazást.

(70) bekezdéshez

A módosított 15/A. § végrehajtásához kapcsolódó felhatalmazó rendelkezés.

(71) bekezdéshez

Összhangban a 102. § módosításával a rendelkezés felhatalmazást ad a Kormány számára, hogy rendeletben határozza meg azokat az eseteket, amelyek során a kincstár jogosult a kincstári körbe tartozó költségvetési szerv számlájának megterhelésére.

(72) bekezdéshez

Felhatalmazó rendelkezés beiktatása.

(73) bekezdéshez

A fejezeti kezelésű előirányzatok kezeléséről, felhasználásáról készített miniszteri rendeletek, szabályzatok elkészítése során figyelembe veendő szempontokat a 100/J. § megszövegezése alapján a Kormány rendeletben állapítja meg. A pont módosítása ezt a változtatást vezeti át a felhatalmazó rendelkezésen.

(74) bekezdéshez

A bekezdés technikai pontosítást tartalmaz. Az államháztartási kontrollokról szóló fejezet módosítása folytán az államháztartási belső kontrollrendszer önálló eleme a kormányzati ellenőrzés, ezért a felhatalmazó rendelkezés pontosítása szükséges.

(75) bekezdéshez

A volt köztársasági elnökök, valamint az Országgyűlés elnöke közcélú felajánlásai, adományai, vállalásai tekintetében indokolatlanul szigorúak a felsorolt rendelkezések.

(76) bekezdéshez

Az Országos Támogatási és Monitoring rendszer új megnevezése kincstári monitoring rendszer, ezért az Áht. 18/B. § (1) bekezdés i) pontjának pontosítása szükséges.

Az Áht. 48. § s) pontjában a törvény az államháztartási belső kontroll-rendszerek helyzetéről és működéséről minden évben a Kormány részére készítendő jelentés határidejét szeptember 30-ról június 30-ra módosítja.

A 64/D. § (2) bekezdésének módosítását az alapozza meg, hogy a gyakorlatban nem bizonyul elegendőnek az öt munkanapos határidő, különös tekintettel a nagyobb önkormányzatok esetében (pl. a közoktatási jogcímek esetén az összes, önkormányzat által fenntartott iskolában meg kell vizsgálni a tanulólétszámot).

Az eredménykimutatás elnevezése a számviteli szabályok alapján az államháztartás szervezetei esetén vállalkozási maradvány-kimutatásra változott. A. 82. § módosítása ezt a pontosítást vezeti át a szövegen.

A további módosítások a törvény más részeihez kapcsolódó technikai jellegű szövegpontosítások.

(77) bekezdéshez

Az Áht. 13/A. § (3) bekezdése régi, a korábban elfogadott és a törvényben szereplő részletes előirányzat-átcsoportosítási szabályok miatt mára kiüresedett előírást tartalmaz.

A 15. § (8) bekezdés hatályon kívül helyezésének indoka, hogy a korábbi közteherjegy eltörlése miatt szükségtelenné vált az ezzel kapcsolatos Áht.-beli rendelkezések fenntartása.

A 18/K. § (2) bekezdés d) pontjában foglalt adatkör érdemi információ tartalommal nem rendelkezik, ezért indokolt annak törlése.

A 20. § (9) bekezdése a gyakorlat és az államháztartási végrehajtási szabályok tükrében nem valós, idejétmúlt szabályozást tartalmaz. A központi kezelésű előirányzatokra a fejezeti kezelésű előirányzatok szabályait általánosságban nem lehet alkalmazni, azok mind a költségvetési törvényben (pl. előirányzati bontás, kiadás, bevétel egyezősége), mind a végrehajtási szabályok során (pl. maradvány) másként jelennek meg.

Az Áht. 20/A. §-ának gyakorlati megvalósítása nehézkes, az előírások értelmezése több esetben sem egyértelmű. A fejezeti kezelésű előirányzatokat kezelő minisztériumok, más intézmények - tiltó szabály hiányában - az előírás nélkül is létrehozhattak korábban ilyen testületeket, ahogy jelenleg is léteznek olyan bíráló testületek, bizottságok, amelyek összetétele nem feltétlenül tükrözi a törvényi előírásban említett személyi kört (pl. mert minisztériumi szakértők is helyet kapnak benne külsős szakemberek mellett). Ilyen esetekben kétséges volt, hogy az Áht. rendelkezéseit ezekre a bizottságokra nézve is alkalmazni kell-e. A tagok jogállására, összeférhetetlenségi szabályaira vonatkozó előírásokat külön törvény rendezi, egyéb törvényi szintű megkötés a testületek működésére nézve nem szükséges.

Az Áht. 39. §-ának előirányzat-átcsoportosításra vonatkozó előírásai feleslegessé váltak, mivel a központi költségvetésen belüli átcsoportosítások szabályait a törvény által megállapított, a II. fejezet utolsó címeként megjelenő előírások egységesen szabályozzák.

A középtávú tervezésre vonatkozó szabályokat az Áht.-ban több lépcsőben és több helyen alkották meg. Egyfelől a Magyar Köztársaság 2008. évi költségvetését megalapozó egyes törvények módosításáról szóló 2007. évi CXLVI. törvény 3. § (14)-(15) és (17) bekezdéseiben, amely az Áht. 47. §-át, 48. § e) pontját, 49. § r) pontját állapította meg. Másfelől a takarékos állami gazdálkodásról és a költségvetési felelősségről szóló 2008. évi LXXV. törvény 22. § (9) bekezdésében, amely az Áht. 36/B. §-át alkotta meg. A takarékos állami gazdálkodásról és a költségvetési felelősségről szóló 2008. évi LXXV. törvény alkotta szabályok megtartása mellett a felesleges párhuzamos szabályok hatályon kívül helyezése, amely érinti az Áht. 47. §-át, 48. § e) pontját és 49. § (5) bekezdés r) pontját.

Az Áht. 48. § r) pont hatályon kívül helyezésének indoka, hogy a Támogatásokat Vizsgáló Iroda a nemzeti fejlesztési miniszter irányítása alá tartozik, így az államháztartásért felelős miniszter helyett a nemzeti fejlesztési miniszter látja el az ott megjelölt feladatokat.

Az Áht. 52. § (4) bekezdése hatályon kívül helyezésének indoka, hogy a költségvetési törvény megállapítását követően a kincstári költségvetéssel és a költségvetés lebontásával kapcsolatos irányító szervi feladatokat a II. fejezet módosítása már rendezi.

Az Áht. 64/E. § (5) bekezdése hatályon kívül helyezésének oka, hogy 2011-től a helyi önkormányzatokat feladatmutató alapján megillető normatív hozzájárulások és támogatások lemondásából felszabaduló előirányzat, illetve pótigénylésekor keletkező központi költségvetési fizetési kötelezettség a IX. fejezetben létrehozandó Önkormányzati fejezeti tartalék sorra/sorról kerül átcsoportosításra. A költségvetési törvény rendelkezései szerint az egyéb, központi költségvetési kapcsolatokból származó támogatások és az Önkormányzati fejezeti tartalék előirányzatai között a belügyminiszter a nemzetgazdasági miniszter és a támogatás jellege szerint illetékes miniszter egyetértésével átcsoportosíthat. Így az egyéb, központi költségvetési kapcsolatokból származó támogatások felszabaduló előirányzata már nem lesz újraosztható.

(78) bekezdéshez

Az Áht. 20. § (2) bekezdésében hatályon kívül helyezett szövegrész a gyakorlatban nem értelmezhető, mivel mind a részjogkörű költségvetési egység, mind a jogi személyiségű szervezeti egység kategóriáját már nem ismeri a hatályos szabályozás.

A 64. § (4) bekezdésének korrekciója azért szükséges, mert a 2011. évi költségvetési törvény alapján létrejövő Önkormányzati fejezeti tartalékra vonatkozó szabályok alapján a helyi önkormányzatok számára megállapított állami támogatási előirányzatok, azok pénzforgalmi teljesülésével automatikusan módosulnak.

Az Áht. 64/D. § (12) bekezdése módosításának indoka, hogy az önkormányzatok felülvizsgálathoz, év végi elszámolásához kapcsolódó jogtalanul igénybevett támogatások visszafizetési gyakorlata alapján a harminchat havi részletfizetés jelentős késedelmi kamat teherrel jár, ami tovább terheli az amúgy is nehéz helyzetben lévő önkormányzatok költségvetését. Visszafizetési hajlandóság esetén az önkormányzatok teljesítése - az eddigi részletfizetési kérelmek alapján - belefér a legfeljebb tizenkét havi részletbe. Nem fizetés esetén pedig harminchat hónap alatt sem kerül rendezésre az önkormányzat tartozása, így ez nem lehetőség számára a fizetőképesség fenntartására. Emellett a mindenkori költségvetési törvény 6. számú melléklete szerint a jogtalanul igénybevett „ÖNHIKI” előlegek visszafizetése esetében a részletfizetés legfeljebb a tárgyév végéig engedélyezhető, annak ellenére, hogy a fenti esetekben keletkezett visszafizetendő összegek közel azonosak, vagy alacsonyabb nagyságrendűek az „ÖNHIKI” előlegnél.

Az Áht. 100/C. § (1) bekezdésének és 100/F. § (2) bekezdésének módosítása kisebb, az értelmezést és a gyakorlati végrehajthatóságot segítő pontosítást tartalmaz.

Az Áht. 124. § (2) bekezdés w) pontjának módosítását a 102. § módosítása, és ezzel kapcsolatban az m) pontban megjelenő önálló felhatalmazó szabályok indokolják.

Az Áht. 124. § (4) bekezdés g) pontjának módosítása egy hatályon kívül helyezett §-ra történő hivatkozást vesz ki a normaszövegből.

(79) bekezdéshez

Tekintettel arra, hogy az Áht. 100/E. § (3) bekezdésére vonatkozóan 2011. január 1-jétől életbe lépő módosítás eltérően rendelkezik az idén hatályba lépett a kis- és középvállalkozásokról, fejlődésük támogatásáról szóló 2004. évi XXXIV. törvény módosításáról szóló 2010. évi LXXXIV. törvény 2. § (2) bekezdésében érvényre juttatott jogalkotói szándéktól, indokolt a jelen kiegészítés beiktatása.

(80) bekezdéshez

Az állami támogatások kedvezményezettjei köztartozás-vizsgálatára vonatkozó, július 1-jétől hatályos szabályok bevezetéséhez kapcsolódó jogtechnikai jellegű rendelkezés.

A kárpótlási jegy termőföldtulajdon megszerzésére történő felhasználásának egyes kérdéseiről szóló 1992. évi XLIX. törvény módosítása

A 11. §-hoz

Lásd a 8. §-hoz fűzött indokolást.

A társadalombiztosítás pénzügyi alapjairól és azok 1993. évi költségvetéséről szóló 1992. évi LXXXIV. törvény módosítása

A 12. §-hoz

A törvény 10. §-ának kiegészítése annak érdekében szükséges, hogy a területi szerveknek a megyei kormányhivatalokba történő integrációja során a költségvetés olyan szerkezetben valósuljon meg, hogy a területi szervek működési költségvetése az alapból kiemelésre kerüljön, és a központi költségvetési támogatásként kerüljön a KIM fejezetbe, így az alap felett nem kell a KIM miniszter részére rendelkezést biztosítani.

A § egyebekben a járulékszabály-változásokkal, valamint az Nyugdíjreform és Adósságcsökkentő Alappal kapcsolatos módosításokat és pontosításokat tartalmaz.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 13. §-hoz

A módosítást az indokolja, hogy a visszavonásra jogosult megjelölése, illetve a konkrét határidő hiányzik a hatályos szövegből.

A szociális igazgatásról és szociális ellátásokról szóló 1993. évi III. törvény módosítása

A 14. §-hoz

A törvény a szociális szolgáltatók és intézmények működésének engedélyezésével és ellenőrzésével kapcsolatos feladatokat a városi jegyző hatásköréből 2011. április 1-jétől a megyei, fővárosi kormányhivatalok hatáskörébe vonja. A szociális szolgáltatások működésének engedélyezését és az ellenőrzéssel kapcsolatos feladatokat tapasztalatok alapján a városi jegyzők széleskörű hatásköreik, illetve leterheltségük miatt nem tudják egységes és minden esetben megfelelő szakmai színvonalon ellátni. A kormányhivatalok szociális és gyámhivatalai keretében azonban biztosított azok magas színvonalon, kellő szakértelemmel és megfelelő gyakorlati ismeretekkel és egységes szakmai elvek mentén történő ellátása.

A nemzeti és etnikai kisebbségek jogairól szóló 1993. évi LXXVII. törvény módosítása

A 15. §-hoz

Az országos kisebbségi önkormányzatok és intézményeik költségvetési támogatásának előirányzatai a 2011. évi költségvetési törvényben a Közigazgatási és Igazságügyi Minisztérium fejezetének részét képezik. Ez elősegíti a támogatások kontrollált biztosítását.

A Kormány mint az alapítói jogok gyakorlója szándéka szerint a jövőben megszűnne a Magyarországi Nemzeti és Etnikai Kisebbségekért Közalapítvány. Ennek megfelelően szükséges a törvény közalapítványra vonatkozó rendelkezéseinek hatályon kívül helyezése.

A Magyarországi Nemzeti és Etnikai Kisebbségekért Közalapítvány feladatainak más formában történő ellátásához kapcsolódó rendelkezés.

A közoktatásról szóló 1993. évi LXXIX. törvény módosítása

A 16. §-hoz

(1) bekezdéshez

Az óvodai és iskolai hitoktatás szervezésével kapcsolatos anomáliák rendezése történik meg, amely egyértelműen biztosítja azt, hogy az óvodában nyitva tartási időn belül, az iskolában pedig oly módon szervezhető, hogy alkalmazkodjon a kötelező tanórai foglalkozások rendjéhez (mindkettő esetében akár a reggeli vagy a délelőtti napszakban is).

Az egyházi jogi személy által foglalkoztatott hitoktató alkalmazásakor a törvény 17. §-ában foglalt felsőfokú iskolai (egyetemi vagy főiskolai szintű) végzettségre és szakképzettségre vonatkozó előírásokat nem kell alkalmazni.

(2) bekezdéshez

A működést engedélyező szerv megváltozásához kapcsolódó módosítás (ld. a következő bekezdésben).

(3) bekezdéshez

A nem helyi önkormányzatok által fenntartott közoktatási intézmények működési engedélyezésével kapcsolatos ügyekben jelenleg az intézmény székhelye szerint illetékes jegyző, főjegyző jár el. Hozzá tartozik ezen intézmények nyilvántartásba vétele, illetve az ezzel kapcsolatos törvényességi ellenőrzés. A tapasztalatok szerint a jegyzők a működési engedélyezési eljárásban nem minden esetben járnak el egységes szakmai szempontok szerint. A törvény ezért a működési engedélyezési eljárást a jegyzőtől, főjegyzőtől 2011. április 1-jétől az intézmény székhelye szerint illetékes megyei, fővárosi kormányhivatal oktatási szakigazgatási szervéhez telepíti.

Az újonnan induló képzés esetén a működési feltételeket felmenő rendszerben, fokozatosan megteremtő intézmények működési engedélyt kaphatnak, az ütemes teljesítést évente kell vizsgálni.

(4) bekezdéshez

A törvényben előírt szakmai színvonalon történő működtetés biztosítása érdekében a törvény előírja továbbá a rendszeres, kétévenkénti törvényességi ellenőrzést.

A törvény további része a működést engedélyező szerv megváltozása miatt szükséges változtatásokat vezeti át a § szövegén.

(5) bekezdéshez

Az oktatásért felelős miniszter felelőssége kiterjed arra is, hogy felkarolja azon közoktatási intézményeket is, amelyek épületük befogadóképessége, vagy más ok miatt országos feladatot ugyan nem látnak el, de pedagógiai programjuk szerint kiemelkedő jelentőségű oktatási-nevelési tevékenységet végeznek.

(6)-(7) bekezdéshez

A törvény más részeihez tartozó technikai jellegű módosítás.

(8) bekezdéshez

A 2011. évi költségvetési törvényben az alapfokú művészetoktatáshoz kötődő a korábbi évek központi költségvetésében az 5. számú mellékletben szereplő központosított előirányzat megszüntetésével indokolt lehetőséget adni ezen intézmények fenntartóinak, hogy a térítési díj emelésével pótolják a kieső bevételeiket.

(9) bekezdéshez

A működést engedélyező szerv törvényi definícióját tartalmazó rendelkezés beillesztése.

(10) bekezdéshez

A módosításban meghatározott oktatási formákban tanulók 40-50%-a az olyan fiatal, aki állapotának súlyossága miatt a meglévő könyveket sem tudja használni, a meglévő tankönyvek tankönyvjegyzékre vételét a kiadók a magas költségek és az igen alacsony rendelés-szám miatt nem újítják meg, nem nyomják újra. A 11-12. évfolyamon egyáltalán nincs sem közismereti, sem szakmai tankönyv. Az iskolák által használt könyvek az ellátott feladathoz igazodóak (pl.: mézeskalács-készítéshez egyszerű, képes szakácskönyvek, a kosárfonáshoz, szőnyegszövéshez stb. kapcsolódó különböző népművészeti könyvek, digitális ismerethordozók stb.), de ezek nem tankönyvek, s nem is szükséges azzá nyilvánítani őket. A tankönyvellátásra biztosított központi forráshoz való egyenlő esélyű hozzáférés így biztosítható az érintettek részére.

(11) bekezdéshez

A közoktatás információs rendszerben (továbbiakban: KIR) 2009. január 1-jétől szerepel a tanuló TAJ-száma, amelyet az iskola küld meg a KIR működtetőjének. A TAJ-szám intézményi szintű nyilvántartása számos törvényben biztosított kedvezményekre való igényjogosultság elbírálásához és igazolásához szükséges, úgy mint az egészségügyi-szolgáltatás, iskolaorvosi ellátás stb.

(12) bekezdéshez

A közoktatási intézmények által kezelhető adatok közé a tanuló mulasztásával kapcsolatos adatok felvétele elengedhetetlen, hiszen ezeket az adatokat a tanuló előrehaladása, teljesítményének értékelése, valamint nem utolsó sorban a tankötelezettség teljesítése miatt eddig is kezelniük kellett az intézményeknek, ugyanakkor erre eddig nem tartalmazott nevesített felhatalmazást a Kt. Az adattovábbítás a jegyző felé eddig is kötelezettsége volt az intézményvezetőknek, amely kötelezettség a családi pótlék folyósításának a tankötelezettség teljesítéséhez történő kötésével még hangsúlyosabbá vált. Ezért szükséges ennek a módosításnak a beépítése.

(13) bekezdéshez

A közoktatási törvény 2011. augusztus 31-ei hatállyal előírja az intézményfenntartó önkormányzatoknak, hogy minden harmadik életévüket betöltött gyermek számára biztosítaniuk kell az óvodai ellátást. Az ellátás biztosításának feltétele az óvodai férőhelyek megléte, amely sajnálatos módon még mindig nem minden településen megoldott. Indokolt ezért a törvényi határidő egy évvel történő meghosszabbítása.

(14) bekezdéshez

A működést engedélyező szerv megváltozásával összefüggő pontosítás.

(15) bekezdéshez

A jogszabályok koherenciáját megteremtő módosítások, amely a költségvetési törvény 3. számú melléklete 16. 2. pontjában, valamint a 11/1994. (VI. 8.) MKM rendelet 33/B. § (1) bekezdésében, a 4/2010. (I. 19.) OKM rendelet 9. § (2) bekezdésének bb) és bc) pontjaiban meghatározottakkal azonos, szakmailag megalapozott szöveghasználatot eredményez.

(16) bekezdéshez

A Kt. 19. § (6) bekezdésének hatályon kívül helyezésére a pedagógusok szakirodalom vásárlásához és könyvtárhasználatához biztosított támogatás megszűnése miatt van szükség. (A Kt. jelzett passzusa biztosítja a jogot a pedagógus-munkakörben foglalkoztatottak számára, hogy a szakirodalom (könyv, tankönyv, jegyzet, folyóirat, elektronikus ismerethordozók stb.) vásárlásához, illetve a könyvtári beiratkozáshoz - jogszabályban meghatározottak szerint - évenként az éves költségvetési törvényben megállapított összegnek megfelelő hozzájárulást vegyenek igénybe.) A támogatás fedezete a normatív hozzájárulásokba épült be. A fenntartók számára komoly anyagi terhet jelentett e törvényi kötelezettség teljesítése, a pedagógusok számára azonban a lecsökkentett összeg nem jelentett valódi segítséget a szakkönyvvásárlásukhoz, továbbá az elektronikus formában az internet segítségével térítésmentesen elérhető tananyagok rendelkezésre állása okán már nem indokolt fenntartani ilyen csekély formában sem a támogatást.

(17) bekezdéshez

A működést engedélyező szerv megváltozásával és az Oktatási Hivatal területi szerveinek a megyei kormányhivatalokba történő integrálásával összefüggő pontosítás.

A bírósági végrehajtásról szóló 1994. évi LIII. törvény módosítása

A 17. §-hoz

A kincstár a lakáscélú állami támogatások folyósításánál nem szerződő fél, ezért semmilyen szerződés erre vonatkozóan nem áll rendelkezésünkre, így azt a hitelintézettől, illetve az illetékes földhivataltól kéri be. Az iratok 8 napon belül a legtöbb esetben nem érkeznek meg, így azok ismerete nélkül kell dönteni a bekapcsolódásról. A végrehajtási eljárásba történő bekapcsolódás elbírálásához a kincstár adatbázisában lévő adatok sokszor pontatlanok. Az ingatlan-nyilvántartás releváns adatai ugyancsak hiányosak, illetve pontatlanok. Előfordult az is, hogy a tulajdoni lap másolata szerinti bejegyzés és a LAKTAM szerződésben felrögzített tények különböztek egymástól. Mindezek megnehezítik az állami igény fennállásának, összegszerűségének a pontos, egyértelmű meghatározását, valamint annak meghatározását, hogy az adós valóban a támogatott személy. Ugyanakkor a bíróságok a bekapcsolódási kérelem esetén hiánypótló végzésükben 8, 15 nap, illetve néhány esetben 30 napos határidővel kérik a zálogjogi igény jogalapját igazoló okiratokat. Mindezek alapján a módosítás a törvényi határidőt hosszabbítja meg.

A termőföldről szóló 1994. évi LV. törvény módosítása

A 18. §-hoz

A törvény módosítása annak érdekében szükséges, hogy a földhivatalok által használt informatikai infrastruktúra egységes kezelése a jövőben is biztosított legyen. A földhivatalok ugyanis a kormányhivatalok szakigazgatási szervei lesznek, de az ingatlan-nyilvántartás és a földhasználati nyilvántartás az integrálára nem kerülő FÖMI (Földmérési és Távérzékelési Intézet) kezelésében van, és marad. Ennek garanciájául szolgál azon előírás beillesztése, hogy az „adathordozó eszköz elhelyezésétől függetlenül” végzi a feladatot a földmérési és térinformatikai államigazgatási szervezet.

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosítása

A 19. §-hoz

A közszférában foglalkoztatottak cafetéria juttatásaira vonatkozó részeket aktualizálja, mivel az elfogadott adótörvények megváltoztatták az Szja. törvény hivatkozott szabályainak számozását, ezért szükséges a hivatkozások aktualizálása.

A védett természeti területek védettségi szintjének helyreállításáról szóló 1995. évi XCIII. törvény módosítása

A 20. §-hoz

A törvény hatálya alá mintegy 250 000 hektár terület tartozik, amiből 2008. december 31-ig mintegy 150 000 hektár kisajátítása megtörtént. A maradék 100 000 hektárból 29 000 hektár piaci áron történő kártalanítása mintegy 6-8 Mrd Ft forrást igényelne. Ez a rész egy speciális jogosulti kör, ahol a terület nem került magántulajdonba (mert megszületett a fenti törvény tiltó rendelkezése), de a mezőgazdasági igazgatási szervek a területen hivatalosan meghatározták a volt szövetkezeti tagok azon körét, akik a terület állami tulajdonba vételekor kártalanításra lesznek jogosultak. Tekintve, hogy a 2011. évi költségvetésben nem látszik lehetségesnek a hatályos törvényi rendelkezésnek megfelelő összegű forrás maradéktalan biztosítása, megoldásként a kisajátítási határidő 2013-ig történő kitolása tűnik.

A büntetés-végrehajtási szervezetről szóló 1995. évi CVII. törvény módosítása

A 21. §-hoz

(1) bekezdéshez

A költségvetési szervek jogállásáról és gazdálkodásáról szóló 2008. évi CV. törvény hatályon kívül helyezésével a fogvatartottak foglalkoztatását végző költségvetési szervek, mint foglalkoztatási szervezeti keret a továbbiakban nem értelmezhető, ezért indokolt annak törlése a törvény szövegéből.

A kormányzati elvárásoknak megfelelően az állami beszerzések egy speciális köre a fogvatartottak kötelező foglalkoztatása, mint kötelező közfeladat minél hatékonyabb végrehajtása érdekében a szabadpiacról kivonásra kerül, és a jövőben a büntetés-végrehajtási szervezetre háruló kötelező belső ellátási feladat formájában lesz lebonyolítva. A szakasz jelenlegi szövege - mely még költségvetési szervek jogállásáról és gazdálkodásáról szóló 2008. évi CV. törvény figyelembe vételével került megfogalmazásra - elavult, a végrehajtáshoz szükséges az ágazatért felelős miniszter új formában történő felhatalmazása törvényi szinten, hogy a büntetés-végrehajtásra, és az irányítása, felügyelet és vezetése alatt álló szervekre vonatkozó, a belső ellátást szabályozó rendeletet adhasson ki. A foglalkoztatás bővítési lehetőségeinek kiszélesítése érdekében szükséges a Kormány felhatalmazása törvényi szinten, hogy ezt a belső ellátási rendszert más szervekre is kiterjesztő kormányrendeletet adhasson ki.

A törvény rögzíti, hogy az ellátási kötelezettséget a büntetés-végrehajtási szervezet kizárólagos jog alapján végzi. Ennek alapján az ellátási kötelezettség alá eső szerződések mentesek a közbeszerzési eljárás alól a Kbt. alapján.

(2) bekezdéshez

Az új 9/A. § (2) bekezdésében leírt kormányrendelet kiadásához szükséges a Kormány számára rendeletalkotási jog biztosítása.

(3) bekezdéshez

Az új 9/A. § (1) bekezdésében hivatkozott rendelet kiadásához szükséges a h) pontban a minisztert felhatalmazni.

(4) bekezdéshez

A törvény más részéhez kapcsolódó technikai módosítás.

A személyi jövedelemadóról szóló 1995. évi CXVII. törvény módosítása

A 22. §-hoz

Összehangolja az Szja tv. rendelkezését a Tbj. korábban elfogadott módosításával. A 2010. évi CXXIII. törvény ugyanis hatályon kívül helyezte a Tbj. 30. §-át, amely a biztosított számára külföldi személy által juttatott jövedelem járulékkötelezettségét rendezte, továbbá rendelkezett arról, hogy a biztosított által fizetendő - más esetekben a foglalkoztatót terhelő - társadalombiztosítási járulékot a foglalkoztató átvállalhatja. Az Szja tv. kimondta, hogy az így átvállalt összeg nem keletkeztet adóköteles jövedelmet. Az Szja tv. e rendelkezése nem változott, azonban a Tbj. hivatkozott rendelkezésének hatályon kívül helyezésével kiüresedett. A járulékkötelezettség hiányában százalékos egészségügyi hozzájárulás terheli az említett típusú jövedelmet szerző magánszemélyeket, melynek átvállalása esetén az adómentességről az Szja tv. nem rendelkezik. Biztosítja az átvállalt egészségügyi hozzájárulás adómentességét.

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosítása

A 23. §-hoz

A Ttv. 41. § (4) bekezdésében említett, a hivatásos és önkéntes tűzoltóság fenntartásával és működésével kapcsolatos rendkívüli kiadások fedezetére elkülönített tartalékalap nem teszi lehetővé, hogy a szolgálati feladatok ellátása során súlyos munkabalesetet szenvedett tűzoltók kártérítését ebből fedezze az OKF. A gyakorlati tapasztalatokra alapozva szükségesnek látszik a munkáltató bevonása a kártérítésre szolgáló fedezet biztosítására, mivel jelenleg az OKF fizeti a tűzoltók szolgálati balesetével összefüggő kártérítés címén megítélt járadékokat havonta, és az ad hoc jelleggel felmerülő egyösszegű kifizetéseket, aminek éves összege attól függ, hogy az adott évben milyen súlyos és hány darab szolgálati baleset történt.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 24. §-hoz

A közszférában foglalkoztatottak cafetéria juttatásaira vonatkozó részeket aktualizálja, mivel az elfogadott adótörvények megváltoztatták az Szja. törvény hivatkozott szabályainak számozását, ezért szükséges a hivatkozások aktualizálása.

A munkaügyi ellenőrzésről szóló 1996. évi LXXV. törvény módosítása

A 25. §-hoz

Az Országos Munkavédelmi és Munkaügyi Főfelügyelőség működését a jövőben nem az MPA finanszírozza, hanem a központi költségvetés. Ebből következően a munkaügyi bírságból befolyó bevétel is a központi költségvetést illeti meg, ennek átvezetését végzi el a törvény.

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjról szóló 1996. évi LXXXV. törvény módosítása

A 26. §-hoz

A Nemzeti Adó- és Vámhivatalról szóló 2010. évi CXXII. törvény 169. §-a az 1996. évi LXXXV. törvény (a továbbiakban: Díjtörvény) - 2011. január 1-jétől hatályos - módosításával visszaállítja az állami adó- és vámhatóság, valamint az önkormányzati adóhatóság teljes személyes díjmentességét az ingatlan-nyilvántartási eljárásokban. A módosítás indoka, hogy költségvetési szerveket (így az adóhatóságokat) korábban - a Díjtörvény 2010. január 1-jén hatályba lépett módosítását megelőzően - megillető személyes díjmentesség megszüntetése következtében az adóvégrehajtás keretében ingatlan-nyilvántartási bejegyzéssel járó végrehajtási cselekmény foganatosítása (pl. végrehajtási jog, vagy jelzálogjog bejegyzés) esetén az adóhatóságnak - mint végrehajtást kérőnek - a bejegyzésért fizetendő igazgatási szolgáltatási díjat meg kell előlegeznie. E díjfizetési kötelezettség egyik hatása az, hogy az adóhatóság csak annyi ingatlannal kapcsolatos végrehajtási cselekményt képes foganatosítani, amennyinek a díjára fedezete van, és nem annyit, amennyire a végrehajtás eredményességére tekintettel szükség lenne, ami az adóhatóság hatékony működését, és így az állam és az önkormányzatok bevételi érdekeinek érvényesítését veszélyeztetheti.

A módosítás ugyanakkor nem veszi figyelembe a „szektor-semleges” szabályozás, valamint az ügyfelek közötti egyenlőség követelményét, a személyes díjmentesség visszaállítása pedig, a célhoz-kötöttség hiányában, az átláthatóságot csökkenti. Jelen módosítás ezzel szemben - fenti követelményekkel összhangban - az adóhatóságok részére utólagos díjfizetést tesz lehetővé. Ezáltal a végrehajtás hatékonysága, illetve az adóhatóság eredményes működése anélkül biztosítható, hogy az az állampolgárok közötti indokolatlan különbségtételt eredményezne.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

A 27. §-hoz

(1) bekezdéshez

A kár nagysága és az adózók feltehető támogatási szándéka miatt, a 2011. rendelkező évben indokolt a vörösiszap-baleset kárelhárítása érdekében létrehozott Magyar Kármentő Alap kedvezményezettek közötti szerepeltetése.

(2) bekezdéshez

A Magyar Köztársaság és az Apostoli Szentszék között a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről 1997. június 20-án, Vatikánvárosban aláírt Megállapodás (kihirdette az 1999. évi LXX. törvény) II. 4. Cikk (1) bekezdése a következők szerint rendelkezik:

„A Magyar Állam törvényi lehetőséget biztosít arra, hogy 1998. január 1-jétől a magánszemélyek progresszív személyi jövedelemadójuk (a továbbiakban: Szja) 1 százalékáról az általuk megjelölt egyház vagy egy külön állami alap javára rendelkezzenek.”

A módosított törvényhely hatályos szövege „legfeljebb két” kiemelt állami előirányzat megjelölésére ad lehetőséget. Ezt az Apostoli Szentszék, a Magyar Katolikus Egyház, de a többi történelmi egyház is folyamatosan kifogásolta az utóbbi évek egyeztetései során. Erre tekintettel indokolt a törvényszövegnek a szentszéki megállapodásnak megfelelő módosítása, azaz több állami cél helyett egy megjelölése.

(3) bekezdéshez

A törvény megszünteti a bevallással együtt benyújtott borítékos módszert, tekintettel arra, hogy a bevalláson való rendelkezés lényegesen népszerűbb, egyszerűbb és kevesebb tévedési lehetőséget tartalmaz.

(4) bekezdéshez

A jelenleg hatályos szabályozás nem rendelkezik a kedvezményezettek jogutód nélküli megszűnése esetén a beszámolási kötelezettség teljesítéséről. Ugyanakkor elvárható, hogy az állami támogatás felhasználásáról ilyen esetben is számot adjon a kedvezményezett.

A módosítás alapján egyértelműen szabályozott a kizárási eljárás, megkülönböztethető a hibás és a valótlan adat fogalma.

A (4) bekezdés módosítása a közzétételi kötelezettséget egyszerűsíti. A honlapon szélesebb körű, részletesebb és pontosabb tájékoztatás adható, mint a nyomtatott sajtóban.

(5) bekezdéshez

A törvény kiterjeszti a bevallási módokat tartalmazó felsorolást a 2011. január 1-jét követően keletkezett jövedelmekre vonatkozó új adónyilatkozati formával.

(6) bekezdéshez

A módosítás tisztázza az adóhatóság számára előírt ügyintézési határidőt. A szabályozás pontosítása azért indokolt, mert - a hatályos törvényszöveg által tartalmazott - „november 15. napjáig megállapítja” kifejezés értelmezési problémát okozott.

(7) bekezdéshez

A törvény értelmében az ügyfélkapun regisztrációval rendelkező adózó az ügyfélkapun keresztül tájékoztatást kap rendelkezésének teljesítéséről attól függetlenül, hogy az adóbevallást elektronikus-, vagy nem elektronikus úton nyújtja be.

(8) bekezdéshez

A rendelkezés egyértelművé teszi, hogy az Art., mint általános szabály szankciói is alkalmazhatók.

(9) bekezdéshez

A kedvezményezett állami előirányzatok számára - azaz az eddigi két cél helyett egy - vonatkozó rendelkezést az itt megfogalmazott átmeneti rendelkezése értelmében első alkalommal a 2012. évi költségvetés tervezésekor kell alkalmazni (azaz a törvény hatályba lépése évében, 2011-ben keletkezett jövedelmek után fizetendő személyi jövedelemadó felajánlható részének fogadására szolgáló előirányzatok számára).

A Kármentő Alap kedvezményezettek közötti feltüntetésére vonatkozó rendelkezés 2011. év végén hatályát veszti.

(10) bekezdéshez

A Kármentő Alap kedvezményezettek közötti feltüntetésével kapcsolatos technikai módosítás.

(11) bekezdéshez

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény (a továbbiakban: Szftv.) 7. § (5) bekezdésének módosításával a (6) bekezdésben foglalt szabályozás okafogyottá válik.

Az életüktől és szabadságuktól politikai okból jogtalanul megfosztottak kárpótlásáról szóló 1992. évi XXXII. törvény módosításáról szóló 1997. évi XXIX. törvény módosítása

A 28. §-hoz

Lásd a 8. §-hoz fűzött indokolást.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 29. §-hoz

A gyermekjóléti, gyermekvédelmi szolgáltatásokat nyújtó intézmények működésének engedélyezésével kapcsolatos ügyekben első fokon jelenleg a városi jegyző jár el. A módosítás a feladatot 2011. április 1-jétől a megyei, fővárosi kormányhivatal hatáskörébe vonná. A gyermekjóléti, gyermekvédelmi szolgáltatások működésének engedélyezését és az ellenőrzéssel kapcsolatos feladatokat a tapasztalatok alapján a városi jegyzők széleskörű hatásköreik, illetve leterheltségük miatt nem tudják egységes és minden esetben megfelelő szakmai színvonalon ellátni. A feladatkört ugyanakkor a kormányhivatalok szociális és gyámhivatalai magas színvonalon, kellő szakértelemmel és megfelelő gyakorlati ismeretekkel és egységes szakmai elvek alapján tudják elvégezni.

A vagyoni kárpótlási eljárások lezárásával összefüggő egyes kérdésekről szóló 1997. évi XXXIII. törvény módosítása

A 30. §-hoz

Lásd a 8. §-hoz fűzött indokolást.

A bírák jogállásáról és javadalmazásáról 1997. évi LXVII. törvény módosítása

A 31. §-hoz

A közszférában foglalkoztatottak cafetéria juttatásaira vonatkozó részeket aktualizálja, mivel az elfogadott adótörvények megváltoztatták az Szja. törvény hivatkozott szabályainak számozását, ezért szükséges a hivatkozások aktualizálása.

Az igazságügyi alkalmazottak szolgálati jogviszonyáról szóló 1997. évi LXVIII. törvény módosítása

A 32. §-hoz

A közszférában foglalkoztatottak cafetéria juttatásaira vonatkozó részeket aktualizálja, mivel az elfogadott adótörvények megváltoztatták az Szja. törvény hivatkozott szabályainak számozását, ezért szükséges a hivatkozások aktualizálása.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 33. §-hoz

A Nyugdíjbiztosítási Alap részére 2011-ben az Nyugdíjreform és Adósságcsökkentő Alap teljesíti a szolgálati nyugellátás, valamint a szolgálati rokkantsági nyugdíj járulékfizetéssel nem fedezett többletköltségeinek, valamint meghatározott kör (pl. GYES-en, GYET-en lévők) vonatkozásában a nyugdíjbiztosítási járulék fizetését.

A kötelező egészségbiztosítás ellátásairól szóló 1997. évi LXXXIII. törvény módosítása

A 34. §-hoz

A fővárosi és megyei kormányhivatalokról, valamint a fővárosi és megyei kormányhivatalok kialakításával és területi integrációval összefüggő törvénymódosításokról szóló törvény alapján a regionális egészségbiztosítási pénztárak a fővárosi és megyei kormányhivatalok szakigazgatási szervei lesznek. Feladatuk átalakításra kerül, a finanszírozásra, a szerződéskötésre és az orvosszakmai ellenőrzésre vonatkozó feladatok az Országos Egészségbiztosítási Pénztárhoz (a továbbiakban: OEP) kerülnek, míg az állampolgárokat közvetlenül érintő pénzbeli ellátások, hatósági igazolások és utazási költségtérítés az egészségbiztosítási szakigazgatási szervek hatáskörébe kerülnek.

Az Ebtv. 67-68. §-án és 688. §-án alapuló megtérítési eljárások a módosításokat követően az OEP hatáskörébe tartoznának. A Pp. 341. § e) pontja szerint, ha az elsőfokú határozatot hozó közigazgatási szerv illetékessége az egész országra kiterjed, továbbá ha az ügyben a fővárosi székhelyű közigazgatási szerv kizárólagos illetékességgel jár el, a perre a Fővárosi Munkaügyi Bíróság kizárólagosan illetékes. A Pp. 341. § e) pontja szerint az Ebtv. 67-68. §-án és 688. §-án alapuló eljárásokban a Fővárosi Munkaügyi Bíróság lesz köteles eljárni. Ez egyrészről az ügyfelek szempontjából jelentős hátrányt jelentene, mert a fővárosba kellene járni pereskedni, másrészről a Fővárosi Munkaügyi Bíróság szempontjából ez az ügyterhek növekedését eredményezi.

A fenti Pp. módosítás azt a célt szolgálja, hogy törvény alapján lehetőség legyen eltérni a fővárosi illetékesség megállapításától, így az Ebtv. 67-68. §-án és 688. §-án alapuló határozatok bírósági felülvizsgálatára irányuló kérelmek alapján indult bírósági eljárásokban továbbra is a megyei munkaügyi bíróságok járnak el.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 35. §-hoz

A 2011. évi költségvetésben nincs forrás a törvényben előírt dokumentumvásárlási hozzájárulás és szakmai továbbképzés finanszírozására. A módosítás az érintett törvényhelyek alkalmazását felfüggeszti.

Az ingatlan-nyilvántartásról szóló 1997. évi CXLI. törvény módosítása

A 36. §-hoz

Lásd a 18. §-hoz fűzött indokolást.

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosítása

A 37. §-hoz

A törvény módosítása annak érdekében szükséges, hogy a területi szerveknek a megyei kormányhivatalokba történő integrációja során a költségvetés olyan szerkezetben valósuljon meg, hogy a területi szervek működési költségvetése az alapból kiemelésre kerüljön, és a központi költségvetési támogatásként kerüljön a KIM fejezetbe, így az alap felett nem kell részére a KIM miniszter részére rendelkezést biztosítani. A szabály garanciális eleme a szakmai autonómia érintetlenül hagyásával történő funkcionális integráció megvalósulásának.

A köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvény módosítása

A 38. §-hoz

A Magyar Köztársaság legfőbb közjogi méltóságai a közélet fontos résztvevői. Ismertségük, megbízatásuk és tevékenységük eredményeként kialakult ismereteik, tapasztalataik, nemzetközi kapcsolatrendszerük a társadalom számára értéket képviselnek. A legfőbb közjogi méltóságok számára tisztségük betöltése során és azt követően is biztosítani szükséges, hogy nemzeti érdekeket szolgáló közéleti szerepeiket zavartalanul elláthassák. E célból a volt köztársasági elnökök, valamint az Országgyűlés elnöke közcélú felajánlásai, adományai, vállalásai költségeinek fedezetéül a Magyar Köztársaság költségvetésében az Országgyűlés fejezeten belül a feladatok ellátásához szükséges pénzügyi feltételek biztosítása szükséges.

A Magyar Nemzeti Bankról szóló 2001. évi LVIII. törvény módosítása

A 39. §-hoz

A Magyar Nemzeti Bank Felügyelő Bizottság elnökének és tagjainak tiszteletdíját az MNB törvény az MNB elnökének juttatásához kötötte, figyelemmel az MNB elnökének megállapított kiemelkedően magas díjazására. 2010. augusztusi hatállyal a jogalkotó testület módosította az MNB elnök díjazására vonatkozó szabályokat. Az Alkotmány is lefekteti, hogy mindenkinek joga van olyan jövedelemhez, amely megfelel végzett munkája mennyiségének és minőségének. Ez szükségessé teszi a Felügyelő Bizottság elnöke és tagjai tiszteletdíjára vonatkozó rendelkezés módosítását. A fix összegben történt meghatározás átláthatóvá, és kiszámíthatóvá teszi a szabályozást.

A kulturális örökség védelméről szóló 2001. évi LXIV. törvény módosítása

A 40. §-hoz

A kulturális örökség védelméről szóló törvény jelenlegi szövegezése szerint a kulturális örökségvédelmi hatóság feladata „országos illetékességgel” ellátni a kulturális örökségvédelmi feladatokat. Mivel a Kulturális Örökségvédelmi Hivatal jelenleg egy jogalany, annak területi szervei nem rendelkeznek önálló jogalanyisággal és költségvetési szervi jogállással, így valóban csak technikai munkamegosztásként értékelhető, hogy egy adott feladatot a területi iroda, avagy a központi szerv lát-e el, ettől függetlenül a hatáskör gyakorlója az egységes, országos szerv. Ezzel szemben az integrációt követően a 20 megyei kormányhivatal rendelkezni fog 20 kulturális örökségvédelmi szakigazgatási szervvel, ennél fogva a kulturális örökségvédelmi hatósági rendszer központi szervből és területi szervekből fog állni, mely utóbbiak nem országos illetékességgel, hanem területi illetékességgel látják el feladataikat. A törvényi szabályozás megfelelő módosítása, az „országos illetékesség” megjelölés hatályon kívül helyezése szükséges ezért.

A társadalombiztosítás pénzügyi alapjai 2000. évi költségvetésének végrehajtásáról szóló 2001. évi LXXXIV. törvény módosítása

A 41. §-hoz

A társadalombiztosítás pénzügyi alapjai esetében a megmaradt vagyonelemek értékesítése végrehajtásának határideje.

A Nemzeti Civil Alapprogramról szóló 2003. évi L. törvény módosítása

A 42. §-hoz

A módosítások a költségvetési törvénnyel való összhangot szolgálják. A 6. § (3) bekezdésének módosítása alapján a Nemzeti Civil Alapprogram testületeinek tagjai a továbbiakban nem díjazásra, hanem költségtérítésre lesznek jogosultak.

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

A 43. §-hoz

(1) bekezdéshez

A Térségi Integrált Szakképző Központok (a továbbiakban: TISZK) 2008-2010. között Európai Uniós forrásból mintegy 60 milliárd forint támogatásban részesültek, és ennek következményeként 5 éves fenntartási kötelezettség vonatkozik rájuk. Az EU-s források 2010. évi megszűnésével a TISZK-ek többsége jelentős fenntartási, működtetési problémával fog szembenézni. Ahhoz, hogy Magyarországot ne terhelje visszafizetési kötelezettség, beavatkozásra van szükség.

A TISZK-ek finanszírozási gondjainak megoldására, lehetséges továbbműködtetésükre megoldást kínál, ha a TISZK-ek a szakképzési hozzájárulásra kötelezettektől fogadott fejlesztési támogatás 35%-át nappali rendszerű iskolai oktatáshoz kapcsolódó szakképzési feladatai keretében történő megszervezésével összefüggő működtetési költségeire is felhasználhatja.

Továbbá a fejlesztési támogatásból beszerzett tárgyi eszközök működtetési költségeire eddig felhasználható 15%-os mérték 5%-kal megemelésre kerül azzal, hogy ezen, összesen 20%-os mérték erejéig a gyakorlati képzés során felhasznált anyagköltség is elszámolható. Ez már évek óta - megoldatlanul - jogos kérésként merült fel az iskolák részéről, hiszen a gyakorlati képzés a szükséges anyag biztosítása nélkül nem valósítható meg, melyet a fenntartók - a közoktatási normatíva emelésének évek óta tartó elmaradása miatt - nem képesek finanszírozni.

A térségi integrált szakképző központok 2009. évben 8,00 milliárd forint összegű fejlesztési támogatást fogadtak a szakképzési hozzájárulásra kötelezettektől.

Jelen törvénymódosítás eredményeképpen a térségi integrált szakképző központok 663 millió forintot anyagköltségre, és további 2,80 milliárd forintot működtetési költségre fordíthatnak. Ez a felhasználható működtetési költségkeret a térségi integrált szakképző központok jelenlegi 348 ezer fős tanulói létszámát figyelembe véve 8046 Ft/fő/év többlet normatív támogatásnak felel meg.

(2)-(3) bekezdéshez

A szakképzés Kormányprogramban deklarált célja a gazdaság szakmai igényeinek kielégítése, különösen a tervezett egymillió új munkahelyhez szükséges megfelelő szakképzettséggel rendelkező munkaerő biztosítása, továbbá a képzés és a gazdaság kapcsolatának fokozott erősítése. Annak érdekében, hogy a fent leírt célok teljesüljenek, indokolt és szükséges a Munkaerőpiaci Alap képzési alaprészéből nyújtott támogatások mértékének egymás közötti arányainak változtatása.

(4) bekezdéshez

Annak érdekében, hogy a regionális fejlesztési és képzési bizottság a gazdaság szakmai igényeinek és a munkaerő-piaci keresletnek az eddigieknél jobban érvényesülő döntést hozzon, indokolt, hogy az RFKB működésével kapcsolatos feladatokat - a részletes munkaerő-piaci statisztikai adatokkal rendelkező - állami foglalkoztatási szerv lássa el.

(5) bekezdéshez

A Kormány a Magyar Kereskedelmi és Iparkamarával megkötendő szakképzési célú keretmegállapodás jóváhagyásáról szóló 1214/2010. (10. 12.) Korm. határozata alapján vállalta, hogy kezdeményezi az Szht. módosítását annak érdekében, hogy az RFKB az Szht. 13. § (2) bekezdés b) és j) pontokban szereplő döntéseit a Magyar Kereskedelmi és Iparkamara javaslatának figyelembe vételével hozza meg. A módosítással teljesülnek a keretmegállapodásban foglaltak.

(6) bekezdéshez

Technikai pontosítás.

(7) bekezdéshez

Tekintettel arra, hogy a működtetési feladatok ellátásának támogatása a központi költségvetésben kerül tervezésre, a duplikált finanszírozás elkerülése érdekében szükséges a rendelkezések hatályon kívül helyezése.

A környezetterhelési díjról szóló 2003. évi LXXXIX. törvény módosítása

A 44. §-hoz

2003-ban a környezetterhelési díjról szóló törvény megalkotásának célja a környezethasználóknak a környezet- és természet megóvását szolgáló tevékenységre való ösztönzés volt. Ezáltal egy olyan szabályozó rendszer kialakítása, mely a környezet használóját teszi érdekeltté a terhelés csökkentésében. Az elmúlt években elegendő idő állt rendelkezésre, hogy a szolgáltatók felkészüljenek a törvényi kötelezettségeik végrehajtására, ezért a törvény megszűnteti a díjkedvezményt. Az APEH kimutatása szerint 2004-2007. között évi mintegy 700-1000 millió Ft volt a mérőműszerek beszerzési értéke, melynek 80% át a fizetendő díjelőlegből levonhatták a szolgáltatók. A módosítás ekkora összeggel növeli a szabályozás eredeti céljának - a környezet és természetvédelem költségvetési forrásainak biztosítása - elérését, vagyis például a szennyvíztisztításhoz szükséges állami források megteremtését.

Az adózás rendjéről szóló 2003. évi XCII. törvény módosítása

A 45. §-hoz

Annak érdekében, hogy a költségvetési támogatások folyósítása során a Magyar Államkincstár visszatartsa a kedvezményezett köztartozását elengedhetetlen az állami adóhatóság és a kincstár közötti gyors, elektronikus adatcsere, amelyről - az államháztartásról szóló törvény módosításával összhangban - az Art. kiegészítése rendelkezik.

Az Szja. törvény módosításával összhangban hatályon kívül helyezésre kerülnek az adóterhet nem viselő járandósággal kapcsolatos szabályok.

A közbeszerzésekről szóló 2003. évi CXXIX. törvény módosítása

A 46. §-hoz

A közbeszerzésekről szóló törvény „Kulturális Örökségvédelmi Hivatal”-t nevesít, mely egyrészt a törvényekben megjelenő köznevesített hatóság-megjelölésekkel ellentétes szabályozás, akadályozza a kormány szervezetalakítási szabadságát. Másrészt akadályozza a területi államigazgatási integráció megvalósítását, hiszen a hatósági engedélyezési eljárás lefolytatása a „kulturális örökségvédelmi hatóság” feladata, és kormányrendeleti szintű szabályozásnak kell pontosítania, hogy a központi hivatal vagy a területi szerv rendelkezik e tekintetben feladat és hatáskörrel. Ezért a „Kulturális Örökségvédelmi Hivatal” szövegrész hatályon kívül helyezése, helyette a „kulturális örökségvédelmi hatóság” megjelölése szükséges.

A szektorsemlegesség és az esélyegyenlőség megteremtése érdekében minden bentlakásos ellátásra ki kell terjeszteni a közbeszerzés-mentességet.

A Közbeszerzési Döntőbizottság hivatalból való eljárását a Kormány által az európai uniós és egyéb nemzetközi támogatások ellenőrzésére kijelölt szerv az előtte folyamatban lévő valamennyi ellenőrzési eljárás vonatkozásában kezdeményezheti, nem csak a megalakulását követően indult jogorvoslati eljárásokban. A Kormány által az európai uniós és egyéb nemzetközi támogatások ellenőrzésére kijelölt szerv részéről ellenőrzendő, 2004-2009. között indult projektek túlnyomó részében 2010. szeptember 15-ét megelőzően indultak. A módosítással érintett jogszabályhely hatályba léptető rendelkezése nem vette figyelembe ezt, amikor rögzítette, hogy jogorvoslati eljárás hivatalból való kezdeményezésére irányadó jelenleg hatályos rendelkezések kizárólag a hatálybalépést követően indult közbeszerzési eljárásokkal kapcsolatos jogorvoslati kérelmekre vonatkozhatnak. Ez a tény ellehetetleníti az ellenőrzést végző hatóságok Európai Unió által előírt feladatainak elvégzését, illetve azt, hogy egy minden részletre kiterjedő projektellenőrzés során feltárt és vélelmezett jogszabálysértés esetén megfelelő és teljesíthető határidőn belül kezdeményezhessék a Közbeszerzési Döntőbizottság hivatalból való eljárását.

A Kbt. 403/A. §-ának módosítása technikai pontosítást tartalmaz.

A kis- és középvállalkozásokról, fejlődésük támogatásáról szóló 2004. évi XXXIV. törvény módosítása

A 47. §-hoz

A Magyar Köztársaság minisztériumainak felsorolásáról szóló 2010. évi XLII. törvény 2. § (1) bekezdés gb) pontja a fejlesztéspolitikáért és a fejlesztési célelőirányzatok kezeléséért, szabályozásáért és ellenőrzéséért való felelősséggel kapcsolatos feladatokat a nemzeti fejlesztési miniszterhez telepíti. A törvény 6. és 7. §-ának módosítása egyrészt ebből, másrészt abból adódóan szükséges, hogy a hazai fejlesztési források - így a kis- és középvállalkozói célelőirányzat is - a 2011. évtől kezdődően az eddigiektől eltérő rendben, egy célelőirányzatban (a Gazdaságfejlesztést szolgáló célelőirányzatban) jelennek meg a költségvetési törvényben. A törvény előírja a Kormány számára a KKV szektor kiemelt kedvezményezettségének biztosítását a források felhasználási szabályainak megállapítása során.

A 12/A. § átalakításával egyértelműsíti, hogy első esetben előforduló jogsértés esetén - az adó- és vámhatósági eljárás kivételével - figyelmeztetés alkalmazandó, ha nem a felsorolt súlyos következményekkel jár a jogsértés.

A települési önkormányzatok többcélú kistérségi társulásáról szóló 2004. évi CVII. törvény módosítása

A 48. §-hoz

A módosítással érintett két település az októberi önkormányzati választásokkal önállóvá vált, és kistérségi besorolásuk szükséges.

A prémiumévek programról és a különleges foglalkoztatási állományról szóló 2004. évi CXXII. törvény módosítása

A 49. §-hoz

A társadalombiztosítási nyugellátásról szóló 1997. évi LXXXI. törvény 2010. január 1-jétől hatályos szabályai alapján az 1951-es vagy későbbi születésű férfiak és az 1954-es vagy későbbi születésű nők már csak olyan előrehozott öregségi nyugdíjat vehetnek igénybe, amely az öregségi nyugdíjhoz képest kisebb összegű. A prémiumévek program szabályozásánál az eredeti alapelv az volt, hogy a belépésre jogosító 5 évet az öregségi, vagy a teljes összegű előrehozott nyugdíjra jogosító életkortól kelljen visszafelé számítani annak érdekében, hogy senkit ne kényszerítsen a szabályozás arra, hogy csökkentett összegű előrehozott öregségi nyugdíjat vegyen igénybe. A prémiumévek programmal összefüggésben a Tny. módosítása azokat érinti hátrányosan, akik abban a tudatban léptek be a programba az előrehozott öregségi nyugdíj előtti 5 évben, hogy az előrehozott öregségi nyugdíjuk összege megegyezik a teljes összegű öregségi nyugdíjjal. A törvény rendezi ezeknek a prémiuméveseknek a helyzetét.

A pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása

Az 50. §-hoz

A 2004. évi CXXIII. törvény 8/A. § jelenleg hatályos (1) bekezdése a közcélú foglalkoztatás keretében történő foglalkoztatás esetén ad 50%-os járulékkedvezményt. Ez a foglalkoztatási forma azonban a 2011 évtől a közfoglalkoztatással kerül felváltásra és kizárólag az önkormányzatokat illeti meg, így szükséges a szöveg korrigálása. A szabályozás elmaradása esetén nem járna az 50%-os mértékű járulék kedvezmény.

A felsőoktatásról szóló 2005. évi CXXXIX. törvény módosítása

Az 51. §-hoz

A Gazdasági Tanács tagok visszahívási feltételeinek pontosítása által lehetővé válik az állami vagyonnal való gazdálkodásnak, a tulajdonosi jogok és kötelezettségek gyakorlását érintő kormányzati célkitűzéseknek és elképzeléseknek az új kormányzati szerkezetnek megfelelő érvényesítése.

A szakasz több helyen módosítja a vagyongazdálkodásra vonatkozó rendelkezéseket, így különösen a PPP programok indíthatósága és az állami ingatlanvagyon értékesíthetősége tekintetében. A változtatások a Kormány egységes vagyonpolitikáján és az állami vagyon értékesítésének fokozottabb kontrollálására irányuló társadalmi igényen alapulnak.

További módosítás, hogy a Mozgássérültek Pető András Nevelőképző és Nevelőintézete a jövőben főiskolaként folytatná működését.

Hatályon kívül helyezi a gyakorlatban csak formálisan működő három éves megállapodás intézményét és a  felsőoktatásról szóló 2005. évi CXXXIX. törvény (a továbbiakban: Ftv.) több elavult, az Áht.-val jelenleg már összhangban nem álló kiüresedett rendelkezését (a felsőoktatási intézmény átsorolása, jogi személyiségű és részjogkörű szervezeti egység).

Tekintve, hogy a 2011. évi költségvetési törvény sem képes biztosítani a felsőoktatási törvény által előírt determinációkat, indokolt az előző évekhez hasonlóan lehetőséget adni arra, hogy a 2011. évi költségvetési évben az Ftv. 127. § (2) bekezdésében meghatározott, a felsőoktatás támogatási összegének megállapítására, éves növekményére vonatkozó rendelkezés nem alkalmazható, ugyanakkor a képzési normatíva éves összegének megállapításakor az Ftv. 130. § (3) bekezdésének és 3. számú mellékletének rendelkezéseitől eltérve az egyes finanszírozási csoportok szorzószámait a Kormány legfeljebb húsz százalékos mértékben módosíthassa.

Az életüktől és szabadságuktól politikai okból jogtalanul megfosztottak kárpótlásáról szóló törvényben meghatározott határidők ismételt megnyitásáról és a kárpótlás lezárásáról szóló 2006. évi XLVII. törvény módosítása

Az 52. §-hoz

Lásd a 8. §-hoz fűzött indokolást.

Az államháztartás egyensúlyát javító különadóról és járadékról szóló 2006. évi LIX. törvény módosítása

Az 53. §-hoz

A módosítás a Tanács 1083/2006/EK rendeletének 44. cikke b) pontjának (ii) alpontja alapján az ott hivatkozott holdingalapra, illetve annak kezelésével összefüggésben felmerülő feladatok ellátására létrejött Európai Uniós támogatási források kihelyezését végző pénzügyi vállalkozást mentesíti a 2011. évi különadó-kötelezettség alól. A rendelkezés célja, hogy az Európai Uniós támogatási források kihelyezésével nem nyereségorientált módon foglalkozó vállalkozás működését a pénzügyi szervezetek különadója címén fizetett különadó ne veszélyeztesse.

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosítása

Az 54. §-hoz

A Kormány által korábban alapított közalapítványok felülvizsgálata jelenleg is zajlik, a közeljövőben döntés születhet, hogy mely közalapítványok folytatják a jövőben is működésüket (például mert a nemzetközi részvétel miatt más forma nem jöhet szóba), illetve mely közalapítványok kerülnek megszüntetésre oly módon, hogy feladataikat a jövőben gazdasági társaság vagy költségvetési szerv látja el. Tekintve, hogy a felülvizsgálat alapján a Kormány várhatóan a legtöbb közalapítvány megszüntetéséről, az általuk végzett közfeladatok más szervezeti formában történő további ellátásáról dönt, indokolatlan a bevételek arányára vonatkozó kötelező átalakulási szabály további fenntartása.

A fővárosi önkormányzat és a kerületi önkormányzatok közötti forrásmegosztásról szóló 2006. évi CXXXIII. törvény módosítása

Az 55. §-hoz

A helyi önkormányzatokról szóló 1990. évi LXV. törvény módosított rendelkezésével összhangba kerül a főváros és a fővárosi kerületek közötti forrásmegosztás során alkalmazott megosztási módszer a rögzített százalékos arány. A megosztási arány 2008. óta 47%-53%-ban kerül meghatározásra, ezen arányhoz viszonyítva az évenkénti elmozdulás mértékét.

A módosítás szerint a működési deficit számítása az átlag költségek alapján kerül meghatározásra. A tényleges költségek és a feladatmutatók alapján a fővárosra egy átlag normatíva kerül meghatározásra, így kiszámíthatóvá válik a számított működési kiadás. Ez a módszer a hatékony felhasználást és a költségtakarékos üzemeltetést preferálja, a pazarló gazdálkodást bünteti.

A százalékos változás csökkentésével az egyes kerületek közötti részesedés-különbség növekedésének ütemét, ezáltal egyes kerületek gazdasági leszakadását mérsékelni lehet.

Az állami vagyonról szóló 2007. évi CVI. törvény módosítása

Az 56. §-hoz

Az MNV Zrt. nem csupán a Kormány és a miniszter állami vagyonnal kapcsolatos döntéseit hajtja végre, hanem adott esetben az Országgyűlés rendelkezéseit is pl. ingyenes ingatlan juttatások.

A törvény az MNV Zrt. ellenőrzési feladatkörét kiterjeszti az értékesítési szerződésekben foglalt valamennyi kötelezettség teljesítésére, így kerül a szabályozás összhangba a felsőoktatásról szóló 2005. évi CXXXIX. törvény 122. §-ában foglalt rendelkezésekkel.

A Vtv. 3. §-ban meghatározott tulajdonosi joggyakorlói kör egészére indokolt kiterjeszteni ezen § rendelkezését az egységes vagyongazdálkodás elvének megfelelően. A Kormány ugyanis akkor tud teljes körűen beszámolni az állami vagyongazdálkodásról, ha rendelkezésére áll minden tulajdonosi joggyakorló, vagyonkezelő beszámolója.

A Vtv. 23. § (1) bekezdése nevezi meg azt a kört, amelynek az állami vagyon hasznosítása átengedhető. Ehelyütt a felsorolás a jogi személyiséggel nem rendelkező gazdasági társaságokat (kkt., bt.) nevesíti. A Ptk. 685. § c) pontja gazdálkodó szervezetként tartja számon a 2009. évi CXV. törvény szerinti (2009 óta alapítható) egyéni céget is. Az egyéni cég jogi személyiséggel nem rendelkező jogalany. Gazdálkodó szervezet, de a Gt. alapján gazdasági társaságnak nem tekinthető, ugyanakkor az állami vagyonnal kapcsolatos eljárásokban, jogügyletekben és jogviszonyokban megjelenhet.

A Vtv. 30. § (1) bekezdés rendelkezése által az MNV Zrt. részére előírt kötelezettség nem értelmezhető az MFB Zrt. tulajdonosi joggyakorlása alá tartozó 40 állami tulajdonú társaságra, illetve a miniszteri rendelettel kijelölt további tulajdonosi joggyakorlók alá rendelt gazdasági társaságokra vonatkozásában. A Vtv. 3. §-ban meghatározott tulajdonosi joggyakorlói kör egészére indokolt kiterjeszteni ezen § rendelkezését az egységes vagyongazdálkodás elvének megfelelően.

Az állami vagyon ingyenes átruházásával kapcsolatos döntést a Vtv. a Kormány hatáskörébe utalta (2010 júniusától). Az önkormányzatok részére történő, az önkormányzati feladatellátáshoz kapcsolódó kisebb értékű ingóságok ingyenes átruházására vonatkozóan - kivételként megfogalmazva - az Igazgatóság döntési jogkörének biztosítása. Ezekre az esetekre nézve nem indokolt a hosszadalmas közigazgatási döntéselőkészítési folyamatot igénylő kormánydöntés kizárólagos előírása. Ugyanakkor a rendelkezés továbbra is biztosítja a döntések nyilvánosságát, az MNV Zrt. honlapján keresztül.

A jogelőd szervezetek megszűntetésére vonatkozó átmeneti rendelkezések végrehajtásra kerültek. A módosítás a jogutódlásra vonatkozó rendelkezések hatályban tartása mellett az egyéb részletszabályok hatályon kívül helyezéséről rendelkezik.

A takarékos állami gazdálkodásról és a költségvetési felelősségről szóló 2008. évi LXXV. törvény módosítása

Az 57. §-hoz

A módosítás a Költségvetési Tanács jogkörét szélesíti, de az eddig közpénzből fenntartott, több állami és független szervvel hasonló feladatokat ellátó apparátust megszünteti.

A Költségvetési Tanács az Állami Számvevőszék elnökéből, a Nemzeti Bank elnökéből és egy a köztársasági elnök által kijelölt harmadik személyből áll.

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosítása

Az 58. §-hoz

A törvény módosítása a VI. kategóriába sorolt színházak és a kiemelt művészeti célokra pályázati úton fordítható támogatások összegét a mindenkori költségvetési lehetőségek figyelembevételével állapítja meg.

Az Országos Érdekegyeztető Tanácsról szóló 2009. évi LXXIII. törvény módosítása

Az 59. §-hoz

Az OÉT-ben részt vevő 15 munkáltatói és munkavállalói országos konföderáció állami támogatásának forrása a jövőben nem a Munkaerőpiaci Alap, hanem a központi költségvetés. Mértékét a mindenkori költségvetési törvény fogja meghatározni.

Az ágazati párbeszéd bizottságokról és a középszintű szociális párbeszéd egyes kérdéseiről szóló 2009. évi LXXIV. törvény módosítása

A 60. §-hoz

Az Ágazati Párbeszéd Bizottságok állami támogatásának forrása a jövőben nem a Munkaerőpiaci Alap, hanem a központi költségvetés. Mértékét a mindenkori költségvetési törvény fogja meghatározni.

A közteherviselés rendszerének átalakítását célzó törvénymódosításokról szóló 2009. évi LXXVII. törvény módosítása

A 61. §-hoz

Összefüggésben a 2011. évi költségvetési törvény által a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételek jogcímre, indokolt módosítani a 2011. januári hatályba lépés előtt a gyógyszergyártókat megillető K+F kedvezmény szabályait.

Az alapítványok elektronikus nyilvántartásáról, valamint a nyilvántartásból történő adatszolgáltatásról szóló 2010. évi XVI. törvény módosítása

A 62. §-hoz

Az alapítványok elektronikus nyilvántartásáról szóló törvény hatálybalépésének elhalasztását az a körülmény teszi indokolttá, hogy az elektronikus nyilvántartás vezetésének eljárási tartalmú rendelkezései az új Alkotmánnyal összhangban elkészülő, a civil szervezetekre vonatkozó átfogó törvényi szabályozáshoz legyenek igazíthatók abban a körben, ahol ez szükségessé válik.

A kormánytisztviselők jogállásáról szóló 2010. évi LVIII. törvény módosítása

A 63. §-hoz

Az (1) bekezdésben található módosítással a közigazgatási minőségpolitikáért és személyzetpolitikáért felelős miniszter betekintési jogot kap a kormányzati tevékenység összehangolásáért való felelőssége körében a minisztériumoknál vezetett alapnyilvántartásba.

A (2) bekezdésben az alapnyilvántartás adatai az állami vezetők, illetve a tartós külszolgálatot teljesítő kormánytisztviselők egyes adataival kiegészítésre kerülnek.

A (3) bekezdés a Kormányzati Személyügyi Szolgáltató Rendszerre vonatkozó részletszabályok megalkotására felhatalmazást kap a közigazgatási minőségpolitikáért és személyzetpolitikáért felelős miniszternek.

Az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvény módosítása

A 64. §-hoz

Az államháztartási törvény módosításához kapcsolódó technikai korrekció.

Az egyes ágazatokat terhelő különadóról szóló 2010. évi CXIV. törvény módosítása

A 65. §-hoz

Az ágazati különadó törvény szövege szerint a távközlési tevékenységet végző esetén az adóalap 100 millió forintot meg nem haladó része után 0% az adó mértéke.

A rendelkezés ezt a 0%-os adómérték sávhatárt 500 millió forintra emeli, arra figyelemmel, hogy a mikro- és kisvállalkozások teherviselő képessége kisebb. A változtatás valamennyi, távközlési tevékenységet végző vállalkozót kedvezően érinti.

A módosítás az energiaellátókra is sávosan progresszív adótáblát rendel alkalmazni a jelenlegi lineáris adókulcs helyett, annak érdekében, hogy az adó jobban igazodjék az adóalanyok teherviselő képességéhez.

A kedvező rendelkezések már a 2010-es adóévben is alkalmazandóak.

A Nemzeti Adó- és Vámhivatalról szóló 2010. évi CXXII. törvény módosítása

A 66. §-hoz

A Nemzeti Adó- és Vámhivatalról szóló 2010. évi CXXII. törvény 169. §-a a Díjtörvény - 2011. január 1-től hatályos - módosításával visszaállítja az állami adó- és vámhatóság, valamint az önkormányzati adóhatóság teljes személyes díjmentességét az ingatlan-nyilvántartási eljárásokban. A módosítás indoka, hogy költségvetési szerveket (így az adóhatóságokat) korábban - a Díjtörvény 2010. január 1-jén hatályba lépett módosítását megelőzően - megillető személyes díjmentesség megszüntetése következtében az adóvégrehajtás keretében ingatlan-nyilvántartási bejegyzéssel járó végrehajtási cselekmény foganatosítása (pl. végrehajtási jog, vagy jelzálogjog bejegyzés) esetén az adóhatóságnak - mint végrehajtást kérőnek - a bejegyzésért fizetendő igazgatási szolgáltatási díjat meg kell előlegeznie. E díjfizetési kötelezettség egyik hatása az, hogy az adóhatóság csak annyi ingatlannal kapcsolatos végrehajtási cselekményt képes foganatosítani, amennyinek a díjára fedezete van, és nem annyit, amennyire a végrehajtás eredményességére tekintettel szükség lenne, ami az adóhatóság hatékony működését, és így az állam és az önkormányzatok bevételi érdekeinek érvényesítését veszélyeztetheti.

A módosítás ugyanakkor nem veszi figyelembe a „szektor-semleges” szabályozás, valamint az ügyfelek közötti egyenlőség követelményét, a személyes díjmentesség visszaállítása pedig, a célhoz-kötöttség hiányában, az átláthatóságot csökkenti. Jelen módosítás ezzel szemben - fenti követelményekkel összhangban - az adóhatóságok részére utólagos díjfizetést tesz lehetővé. Ezáltal a végrehajtás hatékonysága, illetve az adóhatóság eredményes működése anélkül biztosítható, hogy az az állampolgárok közötti indokolatlan különbségtételt eredményezne.

Az adó- és járuléktörvények, a számviteli törvény és a könyvvizsgálói kamarai törvény, valamint az európai közösségi jogharmonizációs kötelezettségek teljesítését célzó adó- és vámjogi tárgyú törvények módosításáról szóló 2010. évi CXXIII. törvény módosítása

A 67-80. §-hoz

A rendelkezés - a költségvetési törvényben foglaltakkal való összhang megteremtése érdekében - egyértelmű átmeneti rendelkezéssel biztosítja, hogy a 2011. évi adó-bevételi előirányzatot megalapozó rendelkezéseket - a 2011. évi jövedelmekre és adókötelezettségre vonatkozó fő szabály mellett - mely esetben kell attól eltérően alkalmazni, valamint az időközben elfogadott más törvényekből következő vagy utóbb észlelt koherencia-zavarokat szünteti meg.

A hitelintézetek különadójára vonatkozóan szövegpontosítást fogalmaz meg, továbbá a pénzügyi szervezetek különadójának megfelelő elszámolása érdekében azt rendezi, hogy az adóalanyok a pénzügyi szervezeteket terhelő különadót a Pénzügyi Szervezetek Állami Felügyelete felé teljesítendő évközi adatszolgáltatás során időarányosan mutassák ki eredményt terhelő ráfordításként. A módosítás pontosítja a hitelintézetek különadójának számviteli elszámolását is, azzal, hogy a különadót a társasági adó számviteli elszámolására vonatkozó szabályok szerint rendeli kimutatni, és az adóévre fizetendő hitelintézeti különadót a társasági adó alapjának megállapításánál elismert, csökkentő tételnek minősíti.

A Tbj. 56/A. §-ában előírt járulékkötelezettséggel összefüggő járulékbevételek biztosítása és a jogbiztonság érdekében szükséges, hogy a járulékbevallás adattartama egyértelműen, törvényi szinten kerüljön meghatározásra. A törvény továbbá átmeneti rendelkezéssel biztosítja, hogy a 2011. évi járulék- és eho bevételi előirányzatot megalapozó rendelkezéseket - a 2011. évi jövedelmekre és kötelezettségre vonatkozó fő szabály mellett - mely esetben kell attól eltérően alkalmazni.

Az ingatlan bérbeadás utáni ehó megállapítására vonatkozó módosítás szövegpontosítási célú. Ez nem jelenti az ehó előlegként való megállapítására vonatkozó szabályok szigorítását, ugyanakkor az egységes jogalkalmazást segíti azáltal, hogy az ehomegállapítás is ugyanúgy történik, mint az szja-előleg megállapítása. E szabályra is vonatkozik az Eho tv. 118. §-ában lévő átmeneti szabály, amely alapján a módosítás kifizetőnek minősülő bérbevevő esetén elsőként a 2011. február 12-ei esedékességű, ha az adóelőleget a bérbeadó magánszemély állapítja meg, akkor elsőként a 2011. április 12-ei esedékességű ehó megállapítására alkalmazandó.

A 81. §-hoz

Az Adómód tv. helyi adótörvényt módosító rendelkezései a távközlési cégek esetében speciális telephely-fogalmat és speciális adóalap-megosztási módszert állapítottak meg. Ezek a rendelkezések módosult tartalommal lépnének hatályba.

A túlnyomórészt vezeték nélküli távközlési szolgáltatást nyújtó vállalkozások (mobiltelefon és mobilinternet szolgáltatók) esetében változatlanul ügyfeleik számlázási címe minősülne telephelynek, ugyanakkor adóalapjukat az egyes településekhez adóév első napján rendelhető előfizetőszám alapján kellene megosztani székhelyük és az előfizetők számlázási címe okán telephellyé váló települések között. Ugyanakkor az adóalap-megosztási szabály változása miatt előálló adminisztratív nehézségek kiküszöbölése érdekében a vezeték nélküli távközlési szolgáltató még a 2010. december 31-én hatályos szabályt köteles alkalmazni a 2011-es adóév vonatkozásában. A vezeték nélküli távközlési szolgáltatást nyújtóknak a hatályos szabályok szerint kellene megosztani az adó alapját 2011-ben. Ezáltal a települések adóbevételei nem rendeződnek át olyan mértékben, mint ami az elfogadott törvényszövegből következne, s ekképp kisebb negatív hatást gyakorol az egyes településekre.

A túlnyomórészt nem mobilszolgáltatást nyújtó (vezetékes távközlési szolgáltatók) esetén a szolgáltatás-nyújtás tényleges helye minősül telephelynek.

Adóalapjukat az egyes településekhez adóév első napján rendelhető szolgáltatási helyek száma alapján kell megosztani székhelyük és a szolgáltatási helyek léte okán telephellyé váló települések között.

Annak a vállalkozónak, amelyik vezeték nélküli távközlési szolgáltatást és vezetékes szolgáltatást nyújt telephelye egyfelől a vezetékes szolgáltatás nyújtásának helye szerinti település, másfelől pedig a vezeték nélküli szolgáltatást nyújtása kapcsán az előfizetője számlázási címe szerinti település. A megosztást ez esetben is az előfizetők száma arányában kell elvégezni az egyes települések között.

Osztalékfizetési és egyéb kedvezményt érintő rendelkezések

A 82-83. §-hoz

A 2010. és 2011. adóév tekintetében alkalmazható szabály elsődleges célja, hogy a magánszemélyeket arra ösztönözze, hogy ellenőrzött külföldi társaságokban (off-shore társaságokban), illetve az ellenőrzött külföldi társaságnak nem minősülő külföldi illetőségű társaságokban tartott vagyonaikat tőkejövedelmek formájában Magyarországra behozzák.

Másrészről a szabályozás a Magyar Állam számára többletadó-bevételeket is eredményez, hiszen ilyen jellegű rendelkezés hiányában ezen pénzeszközök magyarországi megadóztatására semmilyen formában nem kerülhetne sor.

Célja a külföldre származott pénzügyi jellegű eszközök magyar gazdaságba történő visszaáramoltatásának elősegítése azzal, hogy belföldi számlákon - egy egyszeri, kedvező mértékű adó megfizetésével - megjelenhessenek ezek a bevételek és ezt követően befektetésre kerülhessenek a magyar gazdaságba.

A jelenlegi pénzpiaci helyzetben a Magyar Államnak komoly érdeke fűződik ahhoz, hogy a belföldi illetőségű magánszemélyek a külföldi társaságokban (off-shore társaságokban) tartott, vagy oda közvetlen, illetve közvetett módon kiutalt vagyonaikat Magyarországra behozzák, ezzel egyidejűleg, az ún. offshore tulajdonosokat a Magyarországon bejegyzett gazdasági társaságokban a tényleges tulajdonos magánszemélyek váltsák fel.

Ha a magánszemélyek egy olyan belföldön bejegyzett gazdasági társaságban szereznek átruházással tulajdoni részesedést, amelyben az általuk megvásárolt részesedést értékesítő jogalany a fenti külföldi szervezet, úgy a magánszemélynek az ellenőrzött külföldi társaság részesedésének megvásárlása kapcsán a tulajdonosváltozást hitelt érdemlően igazolnia kell. Továbbá a kedvezmény érvényesítéséhez az állami adóhatósághoz legkésőbb 2011. december 31. napjáig beérkezően - az adóhatóság által erre a célra rendszeresített nyomtatványon - be kell jelentenie a részesedés megszerzésének tényét, a tulajdonszerzés időpontját, továbbá a fizetett ellenérték összegét, valamint ugyanezen nyomtatványon nyilatkoznia kell arról is, hogy a részesedést átruházó megfelel a törvény feltételeinek. Ezen feltételek együttes teljesülése esetén élhet az adózó a felsorolt adójogi kedvezményekkel, valamint mentesülhet az esetleges büntetőjogi következményektől is.

Átmeneti és záró rendelkezések

A 84. §-hoz

Megteremti az alapját a különadó fizetésre kötelezett magánszemélyekkel kapcsolatos adatkezelésnek, illetve az adatszolgáltatási kötelezettségnek.

A 85. §-hoz

A törvény hatályba lépésével kapcsolatos jogtechnikai rendelkezések.

A 86. §-hoz

A módosító törvény kiüresedő részeinek hatályon kívül helyezésére vonatkozó jogtechnikai rendelkezések. A törvény fennmaradó részeinek hatályon kívül helyezéséről - az Áht. meghatározott részeit hatályba léptető - külön törvény fog rendelkezni.