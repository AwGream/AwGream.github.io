2012. évi CCXIII. törvény indokolása

az egyes agrár tárgyú törvények módosításáról

-----STARTING---POINT---ALTALANOS--- 

A Magyary Program az átfogó feladatok között határozta meg az adminisztratív terhek csökkentésének feladatát, mely szerint:

„A közigazgatás különböző területei tekintetében fontos az ügyfeleket és a közigazgatás szervezeteit egyaránt terhelő, a belső és külső folyamatokat jelentős mértékben bonyolító mechanizmusok felszámolása, az átláthatatlan eljárások és folyamatok egyszerűsítése. Ezek révén válik lehetővé mind a közigazgatás ügyfeleinek (a lakosságnak, a vállalkozásoknak), mind a közigazgatás szervezeteinek és személyzetének tekintetében az adminisztratív terhek csökkentése. A Magyary Program szerint a közteher fogalmának része a tényleges befizetés, a közigazgatásból fakadó általános adóbefizetés, az ügyintézésre szánt idő és költség, sőt rárakódik az adott esetben jogszabály által elvárt támogatás, védelem, segítségnyújtás hiánya.”

A fenti feladat-meghatározásnak megfelelően a Magyary Program intézkedési tervének 15. pontjában feladatként került meghatározásra a lakosságra nehezedő adminisztratív terhek mértékének csökkentése az Egyszerűsítési Program keretében. Az intézkedési terv ezen pontja alapján a Kormány a lakossági ügyfelekre háruló adminisztratív terhek csökkentése, továbbá a jogszabályok nyelvezetének közérthetőbbé tétele érdekében Egyszerűsítési Programot fogadott el, melyet a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozatban (a továbbiakban: Korm. Határozat) tett közzé. Ezen döntés során a Kormány meghatározta, hogy mely eljárások felülvizsgálata és egyszerűsítése szükséges.

Az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvényt, az ingatlan-nyilvántartásról szóló 1997. évi CXLI. törvényt, valamint a földmérési és térképészeti tevékenységről szóló 2012. évi XLVI. törvényt módosító törvény elsődleges célja, hogy a Korm. Határozat az 1. melléklet 103. pontjában meghatározott, hatósági, bírósági megkeresésen, illetve határozaton alapuló ingatlan-nyilvántartási eljárások; valamint az 1. melléklet 104. pontjában szereplő, ingatlan-nyilvántartási adatváltozás átvezetésére vonatkozó eljárás egyszerűsítése megtörténjen a Korm. Határozat 1. mellékletében foglalt módon.

Az Egyszerűsítési Programban foglaltakon túl a jogalkalmazók részéről érkezett - az országosan egységes joggyakorlat kialakítása érdekében szükséges - javaslatok felülvizsgálata, és a törvénybe történő beemelése is indokolttá vált.

A törvény tartalmazza az egyes agrártárgyú törvények aktuális módosításait is.

-----STARTING---POINT---RESZLETES---

Az 1. §-hoz

Az adatkezelési szabályokkal való összhang miatt szükséges a polgárok személyi adatainak és lakcímének nyilvántartásáról szóló 1992. évi LXVI. törvény módosítása.

A 2-5. §-hoz

A 2009. évi LVI. törvénnyel módosított 1993. évi II. törvény (a továbbiakban: Fkbt.) 9/D. §-át a 2009. október 1-jét követően indult ügyekben és a megismételt eljárásokban kell alkalmazni. Az Fkbt. 9/D. §-a rendelkezik arról, hogy az úgynevezett aranykorona (AK) hiányos termelőszövetkezetek esetében milyen módon lehet a részarány-tulajdonosok jogosultságát kielégíteni.

A hatályos szabályozás szerint, ha a részarány-tulajdon rendezésére elkülönített földalapok AK értéke, valamint a szövetkezet gazdálkodási területén részarány-földtulajdon kiadására felhasználható egyéb területek [Fkbt. 6. § (4) bek., 12. § (5) bek.] nem fedezik az igényeket, a kiadatlan részarány-tulajdonnal rendelkező személyek - választásuk szerint - a Nemzeti Földalap földkészletéből termőföldet igényelhetnek vagy kártalanításra tarthatnak igényt 4000 Ft/AK értékben. A kérelmet a szövetkezet gazdálkodási területén fekvő földrészletek kiadása céljából a megtartásra kerülő utolsó sorsolás napját követő 6 hónapon belül lehet benyújtani.

A hatályos szabályozás tehát a mezőgazdasági igazgatási szerv által megtartásra kerülő sorsolás napjához köti a vonatkozó kérelmek előterjesztését. Ugyanakkor ezt a rendelkezést bizonyos esetekben azért nem lehet alkalmazni, mert már nem kerülhet sorsorolás megtartására. Ennek indoka az, hogy a sorolás adott esetben már 2009. szeptember 30-áig megtörtént, vagy arra már 2009. október 1-jét követően sem kerülhet, hiszen a szövetkezet gazdálkodási területén részarány-földtulajdon kiadására felhasználható földterület már nincs.

Így az érintett kiadatlan részarány-tulajdonnal rendelkező személyeket jogsérelem éri, hiszen az ő esetükben a 9/D. §-t nem lehet alkalmazni, így kérelmet nem tudnak előterjeszteni.

Ezt a szabályozási hiányosságot pótolja a törvény oly módon, hogy az említett esetekben, azaz amikor sorsolást már nem lehet tartani a részarány-földkiadás céljára, az érintett részarány-tulajdonosok a termőföld vagy pénzbeli kártalanítási igényüket a földügyért felelős miniszter által vezetett minisztérium honlapján közzétett közlemény alapján, a közlemény közzétételétől számított 6 hónapos határidőn belül nyújthatják be a mezőgazdasági igazgatási szervhez. Meghatározza a mezőgazdasági igazgatási szerv által közzétett közlemény tartalmát is.

Az Fkbt. 2011. évi CCI. törvénnyel történt módosítása nem rendelkezett a folyamatban lévő eljárásokról, továbbá azokról az eljárásokról, amelyekben a közigazgatási hatósági eljárás a Módtv. hatályba lépését megelőzően benyújtott, egy adott földrészleten fennálló osztatlan közös tulajdon megszüntetésére irányuló kérelem alapján indult, valamint olyan eljárásokról, amelynek költségét a kérelmező megelőlegezte. Ezen átmeneti szabályok rögzítése törvényi szinten szükséges.

A Kormány a 2012. október 24. napján megtartott ülésén elfogadta a részarány földkiadás során keletkezett osztatlan közös tulajdon megszüntetésének részletes szabályairól szóló kormányrendeletet, ezért szükséges az Fkbt. módosításának mielőbbi elfogadása.

A 6-18. §-hoz

A termőföldről szóló 1994. évi LV. törvény (a továbbiakban: Tft.) 11. § (1) bekezdésének, 12. §-ának a módosítása, valamint új 91. §-sal való kiegészítése a „zsebszerződéses” ügyletek megakadályozására irányul.

Gyakorlati tapasztalatok támasztják alá azt, hogy a haszonélvezeti jog szerződéssel történő alapításának a szándékával a felek nem egy esetben a törvényi előírások kijátszására törekednek. A Polgári Törvénykönyv (Ptk.) alapján a haszonélvezeti jogánál fogva a haszonélvező a más személy tulajdonában álló dolgot birtokában tarthatja, használhatja és hasznait szedheti. A haszonélvezeti jog fennállása alatt a tulajdonos a birtoklás, a használat és a hasznok szedésének jogát csak annyiban gyakorolhatja, amennyiben a haszonélvező e jogokkal nem él. Ez azt jelenti, hogy mindenki másnak tartózkodnia kell minden olyan magatartástól, amellyel akadályozza vagy veszélyezteti a haszonélvezeti jog gyakorlását. A haszonélvezőnek lehetősége van arra, hogy a haszonélvezeti jog gyakorlását másnak átengedje. A haszonélvező és az a személy között, akinek a részére a haszonélvezeti jog gyakorlását a haszonélvező átengedte, kötelmi jogviszony jön létre, amely tartalmától függően lehet például haszonbérlet.

A haszonélvezeti jog gyakorlásának átengedése a tulajdonos részére is történhet. A haszonélvező és a tulajdonos közötti szerződés lehet ingyenes és visszterhes. A haszonélvező a haszonélvezeti jog gyakorlását harmadik személynek ingyenesen minden kötöttség nélkül átengedheti. A Ptk. csak a visszterhes szerződés esetére biztosít a tulajdonosnak elsőbbséget. A haszonélvező ezért mielőtt a harmadik személy részére ellenérték fejében a jog gyakorlását átengedné, köteles a feltételek közlése mellett a tulajdonost arról értesíteni. Amennyiben a tulajdonos a dolog használatára - azonos feltételek mellett - igényt tart, az ajánlatnak a tulajdonos részéről történő elfogadása a szerződést létrehozza. E jogi szabályozás tartalma szerint az előhaszonbérleti joghoz áll közel. Ugyanakkor, ha a tulajdonosnak is érdekében áll a Tft.-ben foglalt előírások megkerülése, illetve a joggal való visszaélés, a Ptk.-ban biztosított elsőbbségi jogával nem él, továbbá a haszonélvező részére az ingatlan felett - az ingatlan megterhelésének joga, és elidegenítése kivételével - lényegében „teljhatalmat” biztosít.

A termőföld olyan kivételes „jószág”, hogy az azzal való rendelkezésre, valamint a használatára, és hasznosítására vonatkozó szabályozásnál a diszpozitivitásnak, a szerződési szabadságnak indokolt a jelenleginél korlátozottabban érvényesülnie. Mindezek alapján a Tft. 11. § (1) bekezdésének a módosításával a módosító törvény hatályba lépésével tiltott a termőföldön szerződéssel haszonélvezeti jogot alapítani. Továbbá ha módosító törvény hatályba lépésekor határozatlan idejű haszonélvezeti jog alapítására kötött szerződés még fennáll, illetve olyan határozott idejű haszonélvezeti jog alapítására kötött szerződés áll fenn, melynek időtartamából 20 évnél hosszabb idő van hátra, úgy az ilyen szerződések a módosító törvény hatályba lépésétől számított 20. év január 1. napjával megszűnnek. Erről rendelkezik a Tft.-nek az új 91. §-sal való kiegészítése.

A fentieken túl gyakori az az eset is, hogy az előhaszonbérletre jogosultakkal közölt haszonbérleti ajánlatban megjelölt haszonbérleti időtartam, illetve haszonbér mértéke a valóságban nem a felek (a tulajdonos és az ajánlattevő) tényleges akaratát tükrözik, hanem azoknak az ajánlatban szereplő mértéke az előhaszonbérletre jogosultak megtévesztésére irányul, azért, hogy lehetőség szerint e jogosultak ne tegyenek az ajánlatra elfogadó nyilatkozatot. Mivel a már létrejött szerződést a felek bármikor módosíthatják, az említett esetekben a felek a szerződés módosításának a jogi eszközét felhasználva érvényesítik utóbb a tényleges szerződési akaratukat. Tehát az egyébként látszólag az előhaszonbérleti jog gyakorlására vonatkozó szabályok betartásával megkötött haszonbérleti szerződésnek a lényeges tartalmi elemeit a felek - jellemzően röviddel a szerződés megkötését követően - úgy módosítják, amire egyébként a valóságban a szerződéskötési akaratuk irányult. Az ilyen jogellenes magaratások megakadályozása érdekében mondja ki a törvényi szabályozás a Tft. 12. §-ának a módosításával, hogy a haszonbérleti szerződés megkötésére vonatkozó szabályokat kell alkalmazni a haszonbérleti szerződés olyan módosítása esetén, melynek során a felek kölcsönös és egybehangzó akarata a haszonbérlet időtartamának, illetve a haszonbér mértékének a módosítására irányul. E szabályozás alól az képez kivételt, ha a haszonbérlet meghosszabbított időtartamáról, illetve a haszonbérleti díj módosított mértékéről a szerződésben a felek előre megállapodtak, és annak tartalmát utóbb ennek megfelelően módosítják.

A Korm. Határozat rendelkezései alapján a termőföld tulajdonjogának megszerzését vagy használatát korlátozó jogszabályi rendelkezések kijátszására irányuló szerződésekkel (az ún. zsebszerződésekkel) szembeni küzdelem adminisztratív, jogi és közigazgatási eszközeinek kidolgozása során szükségessé vált egy olyan átfogó törvényi szintű adatkezelési felhatalmazás megteremtése, amely lehetővé teszi, hogy a földhivatalok által vezetett közhiteles nyilvántartásokra támaszkodva a termőföld tulajdonjogának vagy használati jogának jogellenes megszerzésére irányuló megállapodások, fő- és mellékkötelmek feltárása, valamint a felszámolásukhoz szükséges lépések megtétele érdekében a Kormány rendeletében erre a feladatra kijelölt szerv részére átadandó adatokat az ingatlanügyi hatóságok szakmai irányításáért felelős miniszter lekérdezhesse, feldolgozhassa, átadhassa, illetve ennek megtörténtéig tárolhassa.

A földhivatal regisztratív hatóságként nem rendelkezik nyomozati jogkörrel, ilyen feladatot a Korm. Határozat sem állapíthat meg a számára. Adatfeldolgozásra, különösen személyes adatok, illetve más adatbázisból származó adatok felhasználásával történő lekérdezésre, illetve a lekérdezett adatok feldolgozására és továbbadására pedig csak az arra törvényi felhatalmazással rendelkező szerv megkeresése alapján van jogszerűen lehetősége.

A Tft. alapján a földhasználati nyilvántartásból jelenleg csak földhasználati lap másolattal történhet adatszolgáltatás, és a földhasználati nyilvántartás részletes szabályairól szóló 356/2007. (XII. 23.) Korm. rendelet (a továbbiakban: R.) alapján a földhasználati nyilvántartás számítógépes adatbázisából történő adatszolgáltatás, lekérdezés során a természetes személyazonosító adatok nem használhatók fel abból a célból, hogy annak alapján a lekérdező a földhasználó által használt, a földhasználati nyilvántartásban szereplő valamennyi földrészletről adatszolgáltatást teljesítsen. Az R. ezen előírása nem vonatkozik arra az esetre, ha az adatszolgáltatást vagy lekérdezést a földhasználó által használt, a földhasználati nyilvántartásban szereplő valamennyi földrészletről hatóság közigazgatási eljáráshoz, közérdekű bejelentés és panasz elbírálására irányuló eljáráshoz, valamint bíróság, ügyészség és nyomozó hatóság részére jogszabályban meghatározott feladatai ellátása céljából, illetve a földhasználó a saját földhasználati lapjairól igényli.

A Tft. 11/B-11/H. §-ok az osztatlan közös tulajdonban álló termőföldek földhasználati viszonyainak a rendezését szolgálják.

A Polgári Törvénykönyv (Ptk.) közös tulajdonban álló dolog használatára vonatkozó szabályainak többféle értelmezési lehetősége, és a termőföldről szóló 1994. évi LV. törvénynek e szabályozási tárgyra vonatkozó hiányossága miatt számos jogvita keletkezett, illetve keletkezik.

A gyakorlatban tehát gondot okoz a közös tulajdonban álló termőföldek használati viszonyainak a rendezése, főként azért, mert a tulajdonostársak egyhangú döntésének meghozatala a több száz fős közösség esetében szinte kivitelezhetetlen, a tulajdonostársak többségi döntése pedig a kisebbségben lévők és főleg azok számára sérelmes, akik a tulajdoni hányaduknak megfelelő területet saját maguk kívánják művelni. A kisebbségben maradt azon földtulajdonosok, akik számára a többség döntése sérelmes, csak a bíróságon érvényesíthetik a jogaikat, ami a tulajdonosi jogok egyfajta korlátozását jelenti.

Elengedhetetlenül fontos tehát az, hogy az osztatlan közös tulajdonban álló termőföldek használati viszonyainak rendezésére olyan jogi megoldás szülessen, mely megszünteti a jogbizonytalanságot, és olyan szabályozást biztosít, mely figyelemmel van minden tulajdonostárs érdekeire, illetve alapot teremt a kívülálló használók számára, hogy rendezett viszonyok mellett köthessenek a termőföld használatára szerződést. Tekintettel arra, hogy a termőföldek használatára vonatkozó legfontosabb szabályokat a Tft. rögzíti, így a szabályozással a Tft. kiegészítése indokolt.

A módosítás abból indul ki, hogy a tulajdonközösségnek kell első lépésben az osztatlan közös tulajdonban álló földrészlet használati viszonyait rendezni, méghozzá oly módon, hogy a tulajdonostársak egyhangú döntéssel megállapodjanak az ingatlan tényleges használatában, vagyis kijelöljék, hogy a tulajdoni hányadoknak megfelelő földterület a földrészleten belül kit hol illet meg. Ez lesz az alapja minden későbbi használatnak, illetve használatba adásnak. Ezt a használati megosztást a tulajdonostársaknak a jelenlegi jogi szabályozás mellett is el kellene végezniük, de erre az esetek többségében - kifejezett jogszabályi előírás hiányában - nem kerül sor, ezért a törvény kötelezővé teszi a használati megosztás kialakítását, és ehhez a tulajdonostársak egyhangú döntését írja elő.

Az osztatlan közös tulajdonban álló földrészletek esetében az egyhangú döntés meghozatala csak akkor lehetséges, ha mindenki aktívan részt vesz a folyamatban. Erre valós esély nincs, ezért az egyhangú döntés elősegítése érdekében tételesen meghatározza azokat az eseteket, amikor a döntésben való részvétel hiánya az egyhangú döntés meghozatalát nem akadályozhatja meg. Ez az esetkör két nagy csoportra osztható, és a törvény részletes szabályozást tartalmaz e tekintetben. Az egyik csoport azon tulajdonostársaknak a köre, akik nem akarnak, vagy elérhetetlenségük miatt nem tudnak részt venni a folyamatban (passzívak).

A másik csoportba azon tulajdontársak tartoznak, akik személye „bizonytalan”, vagyis maga a tulajdonos nem állapítható meg (pl. a bejegyzett tulajdonos elhunyt, de az örökösök személye ismeretlen; az ingatlan-nyilvántartásba bejegyzett adatok alapján a tulajdonos nem azonosítható be stb.) Ezek olyan objektív és a többi tulajdonostárstól független körülmények, melyek nem lehetnek akadályai a használati viszonyok rendezésének. A törvény azonban ezen tulajdonostársak érdekeit is szem előtt tartja, mert egyrészt megteremti a jogorvoslat lehetőségét a megállapodásnak a bíróság útján történő megtámadásával, másrészt a használatért járó ellenszolgáltatásnak bírósági letétbe történő helyezését írja elő.

A törvény tehát a használati rend kialakításánál egyfajta sajátos egyhangúságot kíván meg. Ha ennek ellenére sem jön létre a használati megosztásban megállapodás, a törvény - a Ptk.-tól eltérően nem bírósági útra tereli a használat kérdésében való döntést, hanem - azt mondja ki, hogy a használat kérdésében a helyben lakó és a földrészletet használni kívánó, ezek hiányában a földrészletet használni kívánó tulajdonostárs, vagy tulajdonostársak döntenek. A használati rend kialakításában való megállapodás, illetve döntés kikényszerítése érdekében az ingatanügyi hatóság a földhasználati nyilvántartási eljárásnál alkalmazott, a bejelentési kötelezettség elmulasztásának esetére irányadó bírsággal sújtja a legnagyobb tulajdoni hányaddal rendelkező tulajdonostársat az egyetemleges felelősség szabályai szerint.

Szintén a jogbizonytalanság megszüntetést és a földhasználatnak a földhasználati nyilvántartásba való bejegyzésének megkönnyítését, egyúttal a használati viszonyok átláthatóságát szolgálja az, hogy a törvény előríja a használati megállapodás egységes okiratba foglalását, valamint annak érvényességi kellékeként használati megosztási vázrajz készítését.

A használati megosztásra vonatkozó szabályozás eredményezte azt, hogy olyan szabályokat is be kellett építeni, amelyek arra adnak iránymutatást, hogy a használati megosztás megléte mellett milyen eljárást kell követnie annak a kívülálló harmadik személynek, aki a földrészlet egészét, vagy annak egy részét kívánja használatba venni.

A szabályozásnak nem célja, hogy a már meglévő használati viszonyokat felborítsa, ezért a szabályokat az olyan közös tulajdonban álló földrészletet érintően nem kell alkalmazni, amelynek a földhasználati nyilvántartás 2013. január 1-jei állapota szerint a teljes területét egy vagy több földhasználó használja. A szabályokat csak a bejegyzett földhasználat alapjául szolgáló szerződés vagy jogosultság megszűnését követően kell alkalmazni.

A jelenlegi földtörvényi szabályozás és törvényszéki ítélkezési gyakorlat mellett az eljáró hatóság a tagállami állampolgárok vélelmezhetően „spekulatív” célú földvásárlásait, az elmúlt közel egy év erőfeszítései ellenére már nem tudja „megakadályozni”, a hatósági bizonyítvány kiállítását nem tudja megtagadni. A nyomon követhetőség biztosítható lenne, továbbá ellenőrizhető lenne, hogy valóban életszerű mezőgazdasági tevékenység végzése céljából történik a termőföld tulajdonszerzés. A hatósághoz beérkezett és elutasításra került hatósági bizonyítvány kiadására irányuló kérelmek tekintetében az eddig lefolytatott felülvizsgálati eljárások során a Fővárosi Törvényszék minden esetben hatályon kívül helyezte a hatósági határozatot és új eljárás lefolytatását rendelte el. A kérelmeket a hatóság főként azért utasította el, mert a tagállami állampolgárok földvásárlásához szükséges környezettanulmány alapján megállapította, hogy a tagállami állampolgár mezőgazdasági őstermelői tevékenysége végzése mellett egyben mezőgazdasági tevékenységet végző gazdaság vezetője vagy többségi tulajdonosa is, és a gyakorlatban valójában a mezőgazdasági tevékenységet a gazdasági társaság végzi. Mind az értékesítés, illetve a szolgáltatások vétele - sok esetben 100%-ban - a tagállami állampolgár és a tulajdonában lévő kft. között történik. A Fővárosi Törvényszék által hozott ítéletekben azonban a Törvényszéknek az volt az álláspontja, hogy egyéni vállalkozói (mezőgazdasági tevékenységet végző), valamint az őstermelői minőségből önmagában, további feltételek vizsgálata nélkül következik az, hogy a kérelmező saját nevében, saját kockázatára folytatja mezőgazdasági tevékenységét. Erre tekintettel szükséges a vonatkozó rendelkezés pontosítása, hogy a Csatlakozási Okmányban szereplő értelmezéssel azonos gyakorlati alkalmazásra kerülhessen sor.

A Tft. szabályozza a haszonbérelhető területek nagyságát és a korlátozások túllépése esetére kimondja a szerződés érvénytelenségét. A Nemzeti Földalapról szóló 2010. évi LXXXVII. törvény (a továbbiakban: Nfatv.) is lehetőséget ad a pályázati kiírásban további korlátozások megállapítására, illetve a jövőben is várható olyan szabályozás, mely korlátokat állít fel. A termőföldeket érintő szabályozások, a társadalmi és gazdasági hatások miatt fokozódott az igény a teljes földhasználat ellenőrzésére és az országos ellenőrzés lehetőségének megteremtésére.

A korlátozások betartásának országos ellenőrzésére eddig nem volt technikai lehetőség, mert a földhasználati nyilvántartás decentralizáltan működött, nem rendelkezett központi személyi adatbázissal. A központi adatbázis létrehozásának alapját teremti meg a törvény azzal, hogy előírja magányszemélyek és szervezetek számára, hogy az egyértelmű azonosításuk érdekében azonosító adataikat (személyi azonosító, törzsszám) meghatározott határidőn belül jelentsék be a földhasználati nyilvántartásba vétel érdekében. A személyi azonosító olyan kód, amely a magánszemélyt azonosítja egyértelműen, a törzsszám pedig a szervezetek egyedi azonosítója. Ezen azonosítók, valamint a már meglévő és a földhasználók személyére vonatkozó adatok megléte a földhasználókat országosan azonos módon egyértelműen azonosíthatóvá teszi, ami alapja lesz a központi adatbázis létrehozásának.

A teljes körű ellenőrzés elvégzése és a földhasználat nyilvántartás teljessége érdekében a törvény alapján minden földhasználatot be kell jelenteni az ingatlanügyi hatósághoz, így megszűnteti azt a szabályozást, amely a földhasználati bejelentési kötelezettséget 1 hektár vagy ennél kisebb területű földhasználatra nem terjesztette ki.

Szintén a földhasználatok ellenőrzése érdekében a törvény meghatároz egy új adatszolgáltatási formát, a földhasználati összesítőt, mely a földhasználó által használt összes területet tartalmazza jogcímenként bontásban, terület és Ak érték feltüntetésével, továbbá meghatározza azok körét, akik ezen adatszolgáltatást igénybe vehetik, illetve az igénylés feltételeit. Meghatározza azokat az átmeneti szabályokat is, melyeket az adatok benyújtására nyitva álló határidőn belül alkalmazni kell, illetve előírja, hogy az adatokat a hatályba lépést követően benyújtott minden bejelentésben is közölni kell.

A 18/A. § annak a gyakorlatban előforduló problémának a kezelésére is megoldást kínál, amikor a tulajdonostárs éppen azzal a szándékkal kezdeményezi a földhivatalnál az osztatlan közös tulajdon megszüntetését, hogy a tulajdoni hányadának megfelelően kimért önálló ingatlant saját maga művelje. Ezt azonban megakadályozza az, hogy a még osztatlan közös tulajdonban álló földrészletre a többségi tulajdoni hányaddal rendelkező tulajdonostárs(ak) haszonbérleti szerződést kötöttek, amely kiterjed a kisebbségben lévő tulajdonostársakra is, s amely fennálló szerződést az osztatlan közös tulajdon megszüntetése nem érinti, azaz annak joghatálya továbbra is kiterjed a megosztás eredményeként keletkezett önálló ingatlanok tulajdonosaira. A törvény így egy újabb esettel bővíti a haszonbérleti szerződés felmondásának lehetőségét. E felmondási jog azonban feltételhez kötött, mivel a tulajdonosnak a felmondással együtt nyilatkozatban vállalnia kell a földjének saját használatát.

A 19-21. §-hoz

A mezőgazdasági vízgazdálkodási tevékenység a vízgazdálkodásról szóló 1995. évi LVII. törvény (a továbbiakban: Vgtv.) részét képezi, amely a vizeink hasznosításával, hasznosítási lehetőségeink megőrzésével, kártételeinek elhárításával összefüggő alapvető jogokat és kötelezettségeket a környezet- és természetvédelmi követelmények figyelembevételével határozza meg.

Magyarország számára különös mértékű kihívást jelent, hogy az éghajlatváltozás következtében a szélsőséges hidrológiai helyzetek (így aszály, árvíz, belvíz) előfordulásának gyakorisága a klímaváltozás negatív hatásainak felerősödése következtében jelentős mértékben növekedni fog a jövőben. Előtérbe kell, hogy kerüljenek a szélsőséges vízjárási helyzetek megelőzését, hatásainak csökkentését, a klímaadaptációt szolgáló hazai eljárások, módszerek kidolgozása, intézkedési programok tervezése és végrehajtása. Ennek egyik eleme a mezőgazdasági termelés biztonságosabbá és hatékonyabbá tétele érdekében a korszerű öntözési rendszerek elterjesztéséhez szükséges feltételrendszer meghatározása, kialakítása.

A mezőgazdasági vízszolgáltatás a rendszerváltozás óta szabad áras tevékenység. Jelenleg a különböző természeti és infrastrukturális körülmények közt működő szolgáltatók igen eltérő szintű és árszínvonalú szolgáltatást nyújtanak. A jelenlegi rendszerben a vízszolgáltató szervezetek kevésbé érdekeltek a szolgáltatáshoz kapcsolódó működési költségeik minimalizálásában. Az időközben kialakult rendkívül magas árak a termékek árában nem minden esetben térülnek meg, a halászati vízhasználatnál a gazdálkodást pedig sok esetben ellehetetlenítik.

Az állam célja, hogy a szabályozás eszközével a mezőgazdasági vízszolgáltatásokat fenntartható irányba terelje a szolgáltatók és felhasználók gazdasági magatartásának szabályozásán keresztül, és őrködjön, hogy indokolatlan költségnövelő tényezők ne terheljék a szolgáltatási költségeket és ezzel ne csökkentsék a mezőgazdasági termelők versenyképességét. Ennek érdekében tartalmazza a törvény az azonos módon képzett mezőgazdasági vízszolgáltatási díjak bevezetését, valamint felhatalmazást a Kormány számára a mezőgazdasági vízszolgáltatási díj megállapítása részletes szabályozásának rendeletben történő megállapítására.

A törvény alapján a mezőgazdasági vízszolgáltató határozza meg a mezőgazdasági vízszolgáltatás díját a törvényben és a kormányrendeletben szabályozott szempontok figyelembevétele mellett. A törvény keretjelleggel határozza meg, hogy milyen elveket kell figyelembe venni a díjképzésnél.

A törvény szerint a mezőgazdasági vízszolgáltatási díját kéttényezős díjként határozza meg a mezőgazdasági vízszolgáltató, amely a rendelkezésre állást biztosító alapdíjból és a felhasznált vízmennyiséggel arányos díjból áll. A mezőgazdasági vízszolgáltatási díját vízszolgáltatási idényre kell megállapítani.

A törvény a mezőgazdasági vízszolgáltatási díj megállapításnak részletes szabályaihoz szükséges felhatalmazást tartalmazza a Kormány részére.

A 22. §-hoz

Az adatkezelési szabályokkal való összhang miatt szükséges a személyi azonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása.

A 23-27. §-hoz

A 2012. január 1-jével hatályba lépő a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény különbséget tesz nyilvántartásba vett belső egyházi jogi személyek, valamint nyilvántartásba nem vett belső egyházi jogi személyek között. Tekintettel arra, hogy az ingatlan-nyilvántartásról szóló 1997. évi CXLI. törvény (a továbbiakban: Inytv.) a bejegyzéshez szükséges igazolások között [Inytv. 37. § (4) bek.] csak az egyház és az ingatlan-nyilvántartásba bejegyezhető jogra ügyleti képességgel bíró nyilvántartásba vett belső egyházi jogi személy vonatkozásában írta elő, hogy mely okiratok benyújtása szükséges a képviseleti jogosultság igazolására, indokolt a bejegyzéshez szükséges igazolások meghatározása a nyilvántartásba nem vett belső egyházi jogi személyek esetében is.

Szövegpontosító jellegű módosítás, az ingatlan-nyilvántartásról szóló törvény 37. §-ának módosításával összhangban.

Az épületek - ingatlan-nyilvántartásban változást eredményező - létesítése, átalakítása, vagy bontása kapcsán, az épület ingatlan-nyilvántartásban történő feltüntetése (törlése) esetén a hatályos jogszabályok szerinti az ügyfél legalább három alkalommal kerül kapcsolatba valamely közigazgatási szervvel: elsőként az építésügyi hatósággal (használatbavételi engedélyezési eljárás), majd két alakalommal az ingatlan fekvése szerint illetékes földhivatallal (épület-feltüntetési vázrajz záradékolása, majd a változás bejelentése). A vonatkozó építésügyi szabályozás módosításával összhangban szükséges a törvény módosítása, annak érdekében, hogy az ügyfél a fent említett két földhivatali eljárás igazgatási szolgáltatási díját egyidejűleg tudja megfizetni. A módosított eljárás-rendben az ügyfélnek csak egyszer kell (közvetve a változás-vezetési munkarészek elkészítésével megbízott földmérő útján) a földhivatalhoz fordulnia. Ekkor megfizeti mind a záradékolás, mind az ingatlan-nyilvántartási eljárás (változás-vezetés) díját. Újabb kérelem benyújtására már nincs szükség, mivel azt az építésügyi hatóság jogerős használatbavételi engedélye és megkeresése pótolja. Abban az esetben, ha az építésügyi hatóság a használatbavételi engedély iránti kérelmet elutasítja, vagy az eljárását megszünteti, a földhivatal az igazgatási szolgáltatási díjat az ügyfél részére visszatéríti.

Az ingatlantulajdon fennállásáról szóló hatósági bizonyítvány kiállításával összefüggő feladatok a földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet értelmében a FÖMI hatáskörébe fognak tartozni. Tekintettel a feladattal járó többletterhekre, az eljárás költségeit a meghatározott összegű igazgatási szolgáltatási díjnak kell fedeznie, amelynek összege igazodik a 3000 forint összegű, általános tételű eljárási illetékhez. A törvény továbbá soron kívüli eljárásra is lehetőséget ad az ügyfeleknek, 10 000 forint igazgatási szolgáltatási díj ellenében.

Tekintettel arra, hogy a Díjtörvény a továbbszolgáltatási tilalmat csak az elektronikus dokumentumként díjmentesen szolgáltatott nem hiteles tulajdoni lap másolat vonatkozásában írja elő, szükséges e szabályozás kiterjesztése a Magyar Állam nevében eljáró felhasználók által lekérdezhető e-hiteles tulajdoni lap másolatra is.

A 28-38. §-hoz

Az ügyészi felhívás, ügyészi fellépés benyújtása tényének ingatlan-nyilvántartásba történő feljegyzését szabályozza az ingatlan-nyilvántartásról szóló törvény 54. § (5) bekezdésének módosításával és az új 65/B. §-ában foglaltakkal összhangban.

Az ügyfél lakcímadatában történő változást az ingatlanügyi hatóság jelenleg főszabály szerint az ügyfél bejelentése alapján vezeti át az ingatlan-nyilvántartáson, hivatalból azokat az adatváltozásokat vezetheti át a személyiadat- és lakcímnyilvántartásból (a továbbiakban: SZL) történő adatátvétellel, amely változásokat az eljárása során észlel. A 2013. január 1-jén hatályba lépő szabályozás szerint a bejegyzési kérelem elbírálásakor az ingatlanügyi hatóság az ügyfelek lakcímére vonatkozó adatokat összeveti az SZL adataival. Amennyiben az ingatlan-nyilvántartásba bejegyzett lakcímadat nem egyezik meg az SZL-ben szereplő adattal, az ingatlanügyi hatóságnak az SZL-ben szereplő adatot kell felhasználnia, és az adatváltozást az ingatlan-nyilvántartáson hivatalból át kell vezetnie. Ingatlan adásvétel esetében azonban az ingatlan-nyilvántartási bejegyzés időpontjában az SZL-ben az esetek többségében még a „régi” lakcím szerepel (a bejelentés feltétele ugyanis a tulajdonjog megszerzése!), így a hivatalból történő adatösszevetés, illetve változásvezetés várhatóan nem éri majd el a szándékolt hatást.

A szabályozás lényege abban áll, hogy az ingatlan-nyilvántartásban tulajdonjogot szerző ügyfél már a tulajdonjog bejegyzési kérelem benyújtásakor jelezheti az ingatlanügyi hatóság felé, hogy az állandó lakcíme a továbbiakban a megvásárolt ingatlan lesz, és az új állandó lakcím a tulajdonjog bejegyzését követően bejelentésre fog kerülni a személyiadat- és lakcímnyilvántartó hatósághoz. Ebben az ingatlanügyi hatóság minden további bejelentés nélkül, a tulajdonjog bejegyzésétől számított 30 nap elteltét követően, de legfeljebb 60 napon belül az adatváltozást átvezeti az ingatlan-nyilvántartásban. Tehát az ügyfélnek csak egyszer - a tulajdonjog bejegyzése iránti kérelem benyújtásakor - kell az ingatlanügyi hatósághoz fordulnia.

A jelenlegi szabályozás értelmében az ingatlanügyi hatóság a külföldön kiállított közokiratot annak megállapítása végett, hogy alakilag alkalmas-e ingatlan-nyilvántartási bejegyzésre, valamint az olyan külföldön kelt magánokiratot, amely hitelesítéssel vagy hitelesítési záradékkal (Apostille) nincs ellátva a Vidékfejlesztési Minisztérium (VM) útján terjeszti fel állásfoglalás iránt az igazságügyért felelős miniszterhez A VM közreműködése lényegében formális eljárási cselekmény, ami indokolatlanul növeli az ügyintézési határidőt. A „szolgálati út” betartása szintén nem szolgálhat indokul a jelenlegi gyakorlat fenntartására; különös tekintettel arra, hogy a földhivatalok - a szervezeti integráció következtében - jelenleg a KIM által felügyelt kormányhivatalok szakigazgatási szerveként működnek. Mindezekre tekintettel a törvény az eljárásból a VM-et „kiemeli”, ezzel az eljárás gyorsabbá és egyszerűbbé válik.

Az ingatlan-nyilvántartási eljárásban a külföldön kelt okiratok felhasználhatóságát szabályozó rendelkezések [Inytv. 35-36. §] jelenlegi formájukban nem kellően áttekinthetőek, sem a jogalkalmazók, sem pedig az állampolgárok számára, különösen nem egyértelmű az egyes rendelkezések közötti kapcsolat. Jelentős eltérések vannak a magánokiratok és a közokiratok kezelésében, illetve a hatályos szabályozás a közokiratok tekintetében egyáltalán nem tartalmaz rendelkezést arra vonatkozóan, hogy azok milyen feltételekkel használhatók fel az ingatlan-nyilvántartási eljárásban. Erre tekintettel a törvényben külön szakaszban jelenik meg a magánokiratokra [Inytv. 35. §] illetve a közokiratokra [Inytv. 36. §] vonatkozó szabályozás, de hasonló struktúrával, illetve az értelemszerű különbségek figyelembevételével. A rendelkezések beiktatása a korábbi helyzethez képest nem jelent többletterhet a polgároknak, mivel az eddigi helyzetet rögzíti, a méltányosság beiktatása továbbá előnyt is jelent számukra. Mindkét szakasz (1) bekezdésében a felhasználhatóságra vonatkozó általános szabályt (hitelesítés, felülhitelesítés) rögzíti a törvény. A magánokiratok esetében az Inytv. 35. § (2) és (3) bekezdésekben, valamint a közokiratok esetében az Inytv. 36. § (2) és (3) bekezdésekben az eddig is alkalmazott kivételek kerülnek meghatározásra, a jelenleginél azonban áttekinthetőbb módon. Ezen felül rögzítésre kerülnek a felterjesztés feltételei [Inytv. 35. § (4) és a 36. § (4) bek.]. Magánokiratok esetében a felterjesztésre csak akkor van szükség, ha az iraton hitelesítés és Apostille sincs, és nemzetközi szerződés sem ad felmentést a hitelesítés alól. A törvény ugyanakkor kellő rugalmasságot biztosít: a felhasználhatóságot érintő kétség esetén ugyanis megmarad a felterjesztés lehetősége. A közokiratok esetében a (4) bekezdés mellett egy új (5) bekezdés is beiktatásra kerül, amely a külföldi bíróság vagy más hatóság által az ingatlan-nyilvántartást érintő döntés esetében biztosítja az anyagi szempontból történő vizsgálatot is. Ezen új rendelkezés az eddigi gyakorlatot rögzíti, bevezetése a jogbiztonság megerősítése szempontjából bír jelentőséggel annak az elkerülése végett, hogy olyan - amúgy alakilag bejegyzésre alkalmas - külföldön kelt közokirat alapján kerüljön sor bejegyzésre, amely a jogszabályok alapján egyébként nem válthatna ki joghatást Magyarországon.

A törvény rendelkezik továbbá az ügyvéd által külföldön készített és ellenjegyzett magánokirat ingatlan-nyilvántartási eljárásban történő elfogadásáról, gyakorlatilag a belföldön kelt és ellenjegyzett magánokiratra vonatkozó szabályok alkalmazását írja elő az ingatlanügyi hatóságok részére. Az okirat ellenjegyzésével az ügyvéd - a kiállítás helyétől függetlenül - bizonyítja, hogy az okirat a felek kinyilvánított akaratának és a jogszabályoknak megfelel illetve, hogy az okirat a saját vagy az irodája közreműködésével jött létre. Abban az esetben, ha a külföldön kiállított okirat ellenjegyzésével az ügyvéd az ügyvédekről szóló 1998. évi XI. törvény 27. §-a (1) bekezdésének b) pontjában foglaltakat is bizonyítja, akkor ezen magánokirat a belföldön kiállított magánokirattól csak a keltezés és az ellenjegyzés helye vonatkozásában tér el. Az ügyvéd által ellenjegyzett magánokiratok között indokolatlan a keltezés helye és az ellenjegyzése helye alapján történő különbségtétel.

A 2012. január 1-jétől hatályos, a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló 2011. évi CCVI. törvény különbséget tesz nyilvántartásba vett belső egyházi jogi személyek, valamint nyilvántartásba nem vett belső egyházi jogi személyek között. Tekintettel arra, hogy a hatályos ingatlan-nyilvántartásról szóló törvény (Inytv.) a bejegyzéshez szükséges igazolások között [Inytv. 37. § (4) bek.] csak az egyház és az ingatlan-nyilvántartásba bejegyezhető jogra ügyleti képességgel bíró nyilvántartásba vett belső egyházi jogi személy vonatkozásában írja elő, hogy mely okiratok benyújtása szükséges a képviseleti jogosultság igazolására, indokolt a bejegyzéshez szükséges igazolások meghatározása a nyilvántartásba nem vett belső egyházi jogi személyek esetében is.

A gyakorlati jogalkalmazás során problémaként merült fel, hogy az Inytv. eljárás felfüggesztésére vonatkozó 47. §-a nem tartalmaz rendelkezést azokra az esetekre, amikor jogerős hatósági határozat alapján került sor az ingatlan-nyilvántartásban valamely jog bejegyzésére (pl. kisajátítási eljárás), tény feljegyzésére (pl. tartós környezetkárosodás), valamint adatváltozás átvezetésére (pl. épület-feltüntetés) és a döntéssel szemben bírósági jogorvoslati eljárás iránti kérelmet terjeszt elő valamely érdekelt. Ebben az esetben bizonytalanság alakul ki az ingatlan jogi helyzetével kapcsolatban, hiszen elképzelhető, hogy az eljáró bíróság csak viszonylag hosszú idő elteltével rendelkezik a kérdéses határozat hatályon kívül helyezéséről; ráadásul sok esetben az ítélet az ingatlanügyi hatóság felé nem is tartalmaz rendelkezést a bejegyzés törlése iránt. A másodfokú ingatlanügyi hatóság jelenleg nem mérlegelheti, hogy indokolt-e a másodfokú eljárás felfüggesztése, annak lehetősége ugyanis csak a törvényben felsorolt esetekben biztosított. Ugyanakkor a fellebbezés elbírálását követően az ingatlan vonatkozásában bejegyzésre kerülő jogosultak nem szerezhetnek tudomást arról, hogy a jogbejegyzést rangsorban megelőző bejegyzés alapjául szolgáló hatósági határozattal szemben közigazgatási per van folyamatban. Ez a helyzet gyengíti az ingatlan-nyilvántartás közhiteles jellegét is.

A törvény lehetőséget teremt arra, hogy ne csak a bejegyzés alapjául szolgáló magánokirat érvénytelensége iránt kezdeményezett bírósági eljárás, hanem a bejegyzés alapjául szolgáló jogerős hatósági határozat bírósági felülvizsgálata iránt indított közigazgatási per esetén is felfüggesztésre kerülhessen a másodfokú ingatlan-nyilvántartási eljárás. Az elsőfokú eljárás felfüggesztése lehetőségének a külön biztosítása a bejegyzés alapjául szolgáló jogerős hatósági határozat bírósági felülvizsgálata iránt indított közigazgatási per esetén nem indokolt tekintettel arra, hogy a hatósági határozat elleni közigazgatási perben eljáró bíróság a hatósági határozat végrehajtását felfüggesztheti, amely felfüggesztő határozat alapján az ingatlan-nyilvántartási eljárás is felfüggesztésre kerül. Amennyiben az első fokon eljáró ingatlanügyi hatóság függeszti fel az eljárását a bejegyzési kérelem elintézetlen széljegyként továbbra is az ingatlan tulajdoni lapján marad, aminek következtében valamennyi rangsorban következő bejegyzési kérelmet az ingatlanügyi hatóságnak függőben kell tartania. Ellenben a jogerős hatósági határozat alapján történt bejegyzés ellen benyújtott fellebbezés alapján hozott másodfokú határozat hatálya a megtámadott bejegyzésen alapuló további bejegyzésekre is kiterjed [Inytv. 56. § (5) bek.] vagyis amíg a fellebbezés elbírálása folyamatban van az elsőfokú ingatlanügyi hatóság a rangsorban következő bejegyzési kérelmeket akkor is elbírálhatja, így az időközben bejegyzett jogosultaknak a felfüggesztett másodfokú eljárás lezárultáig tudomással kell bírniuk a „fellebbezéstől függő hatályról”.

Az ingatlan-nyilvántartási eljárás a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 82. § (1) bekezdése alapján speciális eljárás, tehát a Ket.-ben szabályozott általános eljárási szabályok az ingatlan-nyilvántartási eljárásban az Inytv. által meghatározott korlátok között érvényesülnek, alkalmazhatóak. Az Inytv. rendelkezései alapján az ingatlanügyi hatóság a jogok és tények bejegyzése tárgyában meghozott döntését nem vonhatja vissza és nem módosíthatja, ahogy ezen eljárásokban felügyeleti intézkedésnek sincs helye. A közigazgatási eljárás általános rendelkezéseitől, illetve a saját hatáskörben történő döntés-felülvizsgálati rendszertől lényegesen eltérő speciális szabályozást alapvetően a nyilvántartás tárgya, illetve az ingatlan-nyilvántartás alapelveinek az érvényre juttatása indokolja. Az ingatlanok közhiteles nyilvántartásához fűződő alapvető társadalmi- és nemzetgazdasági érdek: a jog- és forgalombiztonság garantálása, illetve a jóhiszemű jogszerzők védelme. Ebből adódóan a konstitutív hatályú tulajdonjog bejegyzés tekintetében különösen aggályos volna mind a felügyeleti intézkedés keretében, mind pedig a saját hatáskörben történő „hivatalbóli” döntés-felülvizsgálat biztosítása.

Az ügyészségről szóló 2011. évi CLXIII. törvény (a továbbiakban: Ütv.) 26. §-ának (3) bekezdése alapján az ügyésznek a felhívásra akkor van lehetősége a fellépést megelőzően, ha az ügyben fellép és az „ellenérdekű fél” a fellépésre okot adó körülményt saját maga is orvosolni tudja. Az Inytv. alapján ugyanakkor az ingatlanügyi hatóság a döntését - jogorvoslati kérelem hiányában - nem vonhatja vissza, illetőleg nem módosíthatja, így saját hatáskörben nincs jogszabályi lehetősége orvosolni a fellépésre okot adó körülményt.

Az egységes jogalkalmazás elősegítése érdekében - megelőzendő az esetlegesen eltérő bírósági gyakorlat kialakulását - az Inytv. 54. §-a (5) bekezdésének a kiegészítése vált szükségessé; annak kifejezett kimondásával, hogy a törvénysértő döntés saját hatáskörben való visszavonásának (módosításának) ügyészi felhívás esetén is helye van.

A törvény az ingatlan-nyilvántartás közhiteles jellegét erősíti azáltal, hogy az ügyészi felhívás, illetve felszólalás esetén ennek ténye az ingatlan-nyilvántartásban feljegyzésre kerül. A feljegyzés révén a támadott határozatot követő ranghelyen kérelmet benyújtó ügyfél számára egyértelmű lesz, hogy a támadott határozattal szemben jogorvoslati eljárás van folyamatban. Annak érdekében, hogy az ingatlan-nyilvántartásban egy esetlegesen jogszerűtlen határozat alapján ne kerüljön sor valamely jog bejegyzésére, szükséges az Inytv. vonatkozó rendelkezésének módosítása olyan módon, hogy az ügyészi felhívás alapján hozott határozat, valamint az ügyészi fellépés alapján indult pert lezáró jogerős bírósági döntés hatálya a támadott bejegyzés ranghelyén történt feljegyzést követő bejegyzésekre is kiterjed.

A közelmúltban a külföldön (jellemzően az Európai Unió területén) munkát vállaló magyar állampolgárok részéről nagyobb számban jelentkezett az iránt igény, hogy igazolást nyerjenek arról, hogy Magyarország területén nem rendelkeznek ingatlantulajdonnal. A jelenlegi szabályozás értelmében ahhoz, hogy az ügyfél igazolni tudja azt, hogy az ország egész területén nem rendelkezik ingatlannal valamennyi körzeti földhivatalhoz (121) postai úton vagy személyesen be kell nyújtania az igazolás kiállítása iránt a kérelmet, tekintettel arra, hogy a körzeti földhivatalok kizárólag az illetékességi területeiken rendelkeznek hatáskörrel az ingatlanok lekérdezésére.

Az ezen adatszolgáltatás iránti egyre jelentősebb társadalmi igényre tekintettel, az ingatlantulajdon fennállásáról szóló hatósági bizonyítvány kiállítása szabályainak törvényi szintre emelése, valamint a földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet módosítása vált szükségessé azzal, hogy ingatlanügyi hatóságként, az ingatlantulajdon fennállásáról szóló a hatósági bizonyítvány kiállítására a Földmérési és Távérzékelési Intézet kerül kijelölésre.

Az új rendelkezés a hatósági bizonyítvány kiállításának lehetőségét - összhangban az Inytv. 70. §-ában foglaltakkal - csak természetes személy kérelmező részére biztosítja, mivel jogi személy, illetve jogi személyiség nélküli szerveztek részéről egyfelől ilyen irányú igény nem merült fel, másfelől esetükben sokkal hangsúlyozottabban jelentkezik a hibás adatszolgáltatás veszélye. A természetes személyek esetében ugyanis a személyi azonosító egyértelmű beazonosítást tesz lehetővé, míg cégek esetében - tekintettel arra, hogy az ingatlan-nyilvántartás a cégjegyzékszámot jelenleg még nem tartalmazza, a törzsszám pedig sokszor tévesen került feltöltésre - a név szerinti lekérdezés során pontatlan (nem teljes körű) eredményt kapunk.

Az eljárás részletes szabályai rendeleti szinten kerülnek meghatározásra.

A Korm. Határozat rendelkezései alapján a termőföld tulajdonjogának megszerzését vagy használatát korlátozó jogszabályi rendelkezések kijátszására irányuló szerződésekkel (az ún. zsebszerződésekkel) szembeni küzdelem adminisztratív, jogi és közigazgatási eszközeinek kidolgozása során szükségessé vált egy olyan átfogó törvényi szintű adatkezelési felhatalmazás megteremtése, amely lehetővé teszi, hogy a földhivatalok által vezetett közhiteles nyilvántartásokra támaszkodva a termőföld tulajdonjogának vagy használati jogának jogellenes megszerzésére irányuló megállapodások, fő- és mellékkötelmek feltárása, valamint a felszámolásukhoz szükséges lépések megtétele érdekében a Kormány rendeletében erre a feladatra kijelölt szerv részére átadandó adatokat az ingatlanügyi hatóságok szakmai irányításáért felelős miniszter lekérdezhesse, feldolgozhassa, átadhassa, illetve ennek megtörténtéig tárolhassa.

A földhivatal regisztratív hatóságként nem rendelkezik nyomozati jogkörrel, ilyen feladatot a Korm. Határozat sem állapíthat meg a számára. Adatfeldolgozásra, különösen személyes adatok, illetve más adatbázisból (pl. cégnyilvántartás) származó adatok felhasználásával történő lekérdezésre, illetve a lekérdezett adatok feldolgozására és továbbadására pedig csak az arra törvényi felhatalmazással rendelkező szerv megkeresése alapján van jogszerűen lehetősége.

Az ingatlan-nyilvántartási adatbázisból természetes személyazonosító adatok alapján történő lekérdezés lehetőségét az Inytv. 70. § (1) bekezdése főszabályként kizárja, emiatt a földhivatalok, illetve a földhivatali számítógépes rendszerek működtetéséért felelős Földmérési és Távérzékelési Intézet csak törvényi felhatalmazás alapján végezhet ilyen típusú adat-leválogatást, -feldolgozást, illetve -továbbítást.

Az adatkezeléssel kapcsolatban felmerült kérdések tisztázása érdekében megkeresett Nemzeti Adatvédelmi és Információs Hatóság állásfoglalása szerint a Korm. Határozatban meghatározott célok elérése érdekében - mivel a hatályos törvényi szabályozás erre nem ad lehetőséget - új jogszabály megalkotására, illetve elsősorban az Inytv. hivatkozott felhatalmazó rendelkezésének kiterjesztésére van szükség, mindazonáltal a megvalósítani kívánt célok adatvédelmi szempontból legitim, alkotmányos céloknak tekinthetők.

Szövegpontosító jellegű szövegcserés módosításokat tartalmaz a fenti módosításokkal összhangban.

Az ún. zsebszerződések elleni hatékony fellépés, valamint a cégek egyértelmű beazonosíthatósága érdekében a természetes személyek esetében az állampolgárság, cégek esetében a cégjegyzékszám is részét képezi az ingatlan-nyilvántartási adatbázisnak, ezeket az adatokat azonban a tulajdoni lapon továbbá - ha törvény másként nem rendelkezik - az ingatlan-nyilvántartás részeiről kiadott másolaton feltüntetni nem szabad. Ezeket az adatokat csak a módosítás hatályba lépését követően indult eljárásokban kell a kérelemben megjelölni, illetve az ingatlan-nyilvántartási adatbázis részévé is csak ettől az időponttól válnak.

A 39-45. §-hoz

A veszélyes állatok tartására vonatkozó szabályozást új alapokra szükséges helyezni. Ennek első lépése - a vonatkozó végrehajtási rendelet újraalkotása előtt - a törvény előírásainak átalakítása. Az egyik legjelentősebb változás, hogy a törvény a jelenleg egységes szabályozás mentén kezelt állatcsoportot - a különböző fajok tartásának eltérő kockázati szintjére való tekintettel - három részre osztja. A „különösen veszélyes állatok” tartása szigorúbb, az „elővigyázatosságot igénylő állatok” tartása enyhébb követelmények alá esik a jövőben. A középső kategóriába sorolt fajok tartásával kapcsolatos keretszabályok lényegüket tekintve változatlanok. A másik meghatározó újítás, hogy a jövőben a természetvédelmi hatóság jár el minden érintett faj tekintetében. A törvény a hatóság munkáját segítő, a veszélyes állatok adatait nyilvántartó országos adatbázis létrehozásáról is rendelkezik. Fontos megjegyezni, hogy a részletekről a végrehajtási jogszabály (kidolgozás előtt álló) módosítása rendelkezik majd, jelen törvény a keretszabályokat határozza meg. A keret- és részletes szabályok egyszerre történő hatályba lépése érdekében a törvény ezen szakaszainak módosítása 2014. július 1-jén lép életbe. Emellett hangsúlyozandó, hogy jogi értelemben a veszélyes ebek nem tartoznak a veszélyes állatok közé, két külön fogalomkörről van szó, tehát a jelen törvény nem érinti a veszélyes ebekkel kapcsolatos szabályokat.

2013. január elsejétől hazánkban is alkalmazni kell a tudományos célokra felhasznált állatok védelméről szóló új uniós irányelv rendelkezéseit. E kötelezettség teljesítése érdekében a kapcsolódó magyar szabályok megfelelő átalakítása szükséges. Az állatkísérletekre vonatkozó szabályok a 2010/63/EU irányelv előírásainak megfelelően változnak. E kötelezettség teljesítése érdekében az irányelvben foglalt előírások átvétele, vagyis a kapcsolódó hazai előírások átalakítása szükséges. A törvény az új szabályozás legfontosabb, garanciális elemeit tartalmazza. A részleteket egy átfogó, új kormányrendelet rögzíti. Magyarországnak lehetősége van megőrizni a már érvényben lévő, az új irányelvben megfogalmazottaknál is szigorúbb nemzeti szabályait. Ezt kihasználva hazánk fenn kívánja tartani ezen előírások egy részét (pl. emberszabású majmok felhasználásának teljes tilalma).

A legutóbbi törvénymódosítás alkalmával az Országgyűlés úgy döntött, hogy élő állatot nyereményjáték díjaként csak a törvény végrehajtására kiadott rendeletben meghatározott feltételek szerint lehet használni, amennyiben az állat elhelyezésének és tartásának feltételei biztosítottak. A rendelet megalkotásához szükséges felhatalmazással szükséges kiegészíteni a törvényt.

A kérdéskör kapcsán előforduló jogértelmezési viták tisztázása érdekében felhatalmazást szükséges adni az önkormányzatok számára, hogy a kedvtelésből tartott állatok tartására vonatkozó jogszabályokban foglaltakat helyi előírások hatályba léptetésével egészíthessék ki az adott viszonyoknak legmegfelelőbb szabályozás kialakítása érdekében.

A 46-61. §-hoz

A törvény módosítása kapcsolódik a Magyary Zoltán Közigazgatás-fejlesztési Program Egyszerűsítési Programjának elfogadásáról szóló 1304/2011. (IX. 2.) Korm. határozat 81. számú ügyéhez (Az Európai Mezőgazdasági Vidékfejlesztési Alapból (EMVA) finanszírozott támogatásokkal kapcsolatos ügyek) is.

Az MVH és a NÉBIH által közösen működtetett egységes törzsadat-menedzsment rendszerhez (ügyfélnyilvántartáshoz) kapcsolódó fogalom meghatározásokkal egészül ki a törvény. A módosítás egyszerűsíti az elektronikus kapcsolattartás bevezetését és megteremti a normaszövegben az alapot Támtv. 81. §-ában lévő felhatalmazásokhoz, valamint lehetővé teszi az ügyfél-nyilvántartási rendszer vezetéséhez kapcsolódó költségek csökkentését azzal, hogy abban az esetben, ha az ügyfél-nyilvántartási rendszer adatait a közhiteles nyilvántartásból átvett adatokkal felülírják, arról az ügyfelet nem kell értesíteni, és ezzel a törvény összhangba kerül a Ket.-tel nyilvántartások vezetéséről szóló szabályaival is.

A 62-71. §-hoz

A törvény alapján a módosítás célja, hogy a vízitársulatok tagjai fizetési kötelezettségeik mértékének megállapításáról és azok felhasználásáról maguk döntsenek. Az Országgyűlés 2010. július 22-én fogadta el az egyes gazdasági és pénzügyi tárgyú törvények megalkotásáról, illetve módosításáról szóló 2010. évi XC. törvényt, amelynek 38-39. §-a módosította a vízitársulatokról szóló 2009. évi CXLIV. törvényt és 2011. január 1-jétől megszüntette a tagok társulati hozzájárulását. Ezzel megszűnt a közfeladatokhoz való kötelező hozzájárulás és annak adók módjára történő behajtási lehetősége. A rendelkezésre álló költségvetési források a vízitársulatok közfeladat ellátását szolgálják, de nem biztosítják a vízitársulatok működési költségeit, azt egyéb bevételeikből kell fedezniük.

A vízitársulatok törvény által meghatározott alapszabályaik szerint működnek. A vízitársulat alapszabálya lehetővé - és megszavazás esetén tagjainak kötelezővé - teszi a „tagi hozzájárulás” megfizetését. 2012-ben számos küldöttgyűlésen döntöttek a vízitársulat fennmaradásáról és a folyamatos működés biztosításához szükséges forrásokról, azonban a döntéseket a küldöttgyűlések hozták meg. Annak érdekében, hogy a vízitársulatok tagjainak fizetési kötelezettségeiről és a befizetett összegek felhasználásáról ne a küldöttek, hanem minősített szavazással a tagok dönthessenek a vízitársulatokról szóló törvény módosítása szükséges.

A 72-79. §-hoz

A hatályos Nfatv. 1. § (1) bekezdésének kiegészítése azon okból szükséges, mivel a Kormány döntése alapján az ingatlan-nyilvántartásban jelenleg művelés alól kivett Állami terület I. megnevezéssel nyilvántartott, valamint a honvédelemért felelős miniszter által vezetett minisztérium vagyonkezelésében lévő, a honvédelemért felelős miniszter által honvédelmi célra feleslegessé nyilvánított és az NFA által átveendő ingatlanokra az Nfatv. hatálya nem terjed ki.

A hatályos Nfatv. szerint amennyiben a honvédelemért felelős miniszter által vezetett minisztérium vagyonkezelésében lévő, a honvédelemért felelős miniszter által honvédelmi célra feleslegessé nyilvánított terület a tényleges művelési ág megállapítása alapján az Nfatv. hatálya alá tartozik, a honvédelemért felelős miniszter azt átadja az NFA-nak. Az NFA a tulajdonosi joggyakorló személyében történt változás ingatlan-nyilvántartási bejegyzését követően a honvédelmi célra feleslegesnek nyilvánított ingatlan megosztásával és tényleges művelési ágának megállapításával kapcsolatos költségek átadott ingatlanra eső hányadát a honvédelemért felelős miniszter által vezetett minisztériumnak megtéríti.

A jelenlegi szabályozás értelmében a tényleges művelési ág megállapításának feltétele, hogy a honvédelmi célra feleslegessé nyilvánított területnek a szükséges környezetvédelmi, vegyvédelmi és tűzszerészeti mentesítése igazolt módon megtörténjen. Az Nfatv. hatályos szövege szerint a mentesítéssel összefüggésben felmerült költségeket a Magyar Honvédség viseli.

A törvény célja, hogy a honvédelmi célra feleslegessé nyilvánított állami ingatlanok, amely az NFA részéről hasznosíthatóak az állami földvagyon körében, még kivett, „honvédelmi célra feleslegessé nyilvánított terület” megnevezéssel kerüljenek át az NFA-hoz. A mentesítés elvégzésének, illetve a szennyezetlen állapot megfelelő igazolásának hiányában a földminősítési eljárás nem folytatható le, így a művelési ág változásra nem kerülhet sor. Így a közhiteles ingatlan-nyilvántartásból megállapítható, hogy ezen ingatlanok mentesítését még nem végezték el.

A törvény szerint az ingatlanok hasznosítását a jövőben az Nfatv. hatálya alatt kell megoldani.

Az NFA a mentesítés, valamint az ingatlan megosztásával és tényleges művelési ágának megállapításával kapcsolatos összes költséget a törvény hatálya alá tartozó földterületek hasznosítása során a vele szerződő félre fogja hárítani.

Amennyiben az ingatlan megosztása (telekalakítása) után válik ismertté, hogy esetlegesen valamely kialakuló földrészlet nem tartozik az Nfatv. hatálya alá, de a környezetvédelmi, vegyvédelmi és tűzszerészeti, valamint az ingatlan megosztásával és tényleges művelési ágának megállapításával kapcsolatos költségeket teljes körűen az NFA viselte, a költségvetés állami vagyon fejezet terhére az arányos költségek részére meg kell téríteni, tekintetében megtérítési igénnyel élhet.

Egyházi fenntartású oktatási intézmények kérték az oktatási célokat szolgáló földrészletek jogállásának rendezését.

A külterületi földrészletek az ingatlan-nyilvántartás szerint a Magyar Állam tulajdonát képezik és a tulajdonosi joggyakorló a Nemzeti Földalapkezelő Szervezet (a továbbiakban: NFA). A hatályos Nfatv. alapján az NFA főszabály szerint a Nemzeti Földalapba tartozó földrészletet nyilvános pályázat vagy árverés útján történő eladással, nyilvános pályázat útján történő haszonbérbe adással, nyilvános pályázat útján történő vagyonkezelésbe adással, cserével hasznosítja.

Az Nfatv. 21. § (3) bekezdése alapján nyilvános pályáztatás mellőzésével köthető vagyonkezelési vagy haszonbérleti szerződés olyan kizárólagos állami tulajdonban álló gazdálkodó szervezettel, amely főtevékenysége körében a termőföldről szóló törvény szerinti mezőgazdasági tevékenységet folytat, valamint az olyan központi költségvetési szervvel, amely alapító okiratában, illetve jogszabályban meghatározott alapfeladata teljesítése érdekében kívánja hasznosítani a földrészletet.

A fentiek alapján a vagyonkezelési szerződés megkötésének elvileg nincs akadálya, de az kizárólag nyilvános pályázat keretében történhet, mivel az egyházi fenntartású intézmények egyik fenti feltételnek sem felelnek meg.

Annak érdekében, hogy - az esetek többségében huzamos ideje oktatási, illetve tudományos kutatási célokat szolgáló - földrészletek (tangazdaság) nyilvános pályáztatási eljárás nélkül az intézmény vagyonkezelésébe kerülhessenek a törvénymódosítás indokolt.

Az ingatlanügyi hatóság az NFA kérelmére induló eljárásban intézkedik a változás ingatlan-nyilvántartási átvezetéséről.

A Birtokpolitikai Tanács (a továbbiakban: Tanács) döntési jogköre az ingatlan értékéhez kapcsolódik, így a Tanács csak az 1 millió forint vagy ennél magasabb összegű ingatlanérték feletti ügyekben dönt. Az 1 millió forint alatti ingatlanértékű jogügyletekben az elnöki döntés meghozatala is elegendő. A telekalakítással egybekötött adásvétel tárgya is elérheti az 1 millió forintot, amiről a törvény szerint a jövőben szintén a Tanács dönt.

Az NFA-val szerződő fél tekintetében előírt feltételeket szigorítja. Az NFA-val szemben 120 napot meghaladó tartozás, mint kizáró ok jelenleg a pályázati kiírásokban szerepel, de ez nem kezeli azt az esetet, ha a 120 napot meghaladó tartozás a szerződéskötéskor válik esedékessé. Ezt törvényi szinten indokolt rendezni.

Ha a hamis adat szolgáltatása miatt a pályázót az eljárásból nem zárták ki, de utólag ez az NFA részéről kiderül, az a hatályos szabályozás szerint nem minősül a szerződéskötést kizáró oknak. A módosítás kizáró oknak tekinti önmagában a hamis adat szolgáltatását is. Ezért hatályon kívül helyezi az Nfatv. 19. § (1) bekezdés d) pontjában a vonatkozó szövegrészt.

A szerződésnek a törvényben megfogalmazott okokból (felszámolás, végelszámolás) történő megszűnésének, mint törvényben biztosított bontó feltételnek az az oka, hogy a gyakorlatban a felszámolóbiztos nem fogadja el az NFA részéről - az Nfatv. 19. § (2) bekezdésén alapuló - felmondási jog gyakorlását, és ezáltal elhúzódó pereskedésbe nyúlik a jogvita.

A rendelkezés a vagyonkezelési jog alapítását szabályozza újra, figyelemmel arra, hogy a vagyonkezelői jog nem csak az erre irányuló szerződéssel, és az abban foglalt jogosult ingatlan-nyilvántartási bejegyzésével keletkezhet, hanem - kivételesen - törvényi kijelöléssel is. Erről külön rendelkezik a nemzeti vagyonról szóló 2011. évi CXCVI. törvény is. A Nfatv.-nek a 19/A. §-a a törvényen alapuló vagyonkezelői jogról rendelkezik, valamint általánosságban meghatározza a vagyonkezelő jogait és kötelezettségeit. Így az Nfatv. hatályos 20. §-a és 21. §-a csak a szerződésen alapuló vagyonkezelésre vonatkozó szabályokat tartalmazza.

A vagyonkezelésbe adásra versenyeztetés nélkül kerül sor, mivel a vagyonkezelésbe adás a gyakorlatban kizárólag központi költségvetési szervek (Nemzeti Park igazgatóságok, vízügyi igazgatóságok stb.), illetve kizárólagos állami tulajdonban álló gazdasági társaságok (erdészeti társaságok), vagy helyi önkormányzat javára történik az Nfatv.-ben előírt módon, a feladataik ellátása érdekében. Nyilvános pályáztatás útján történő vagyonkezelésbe adás indokolatlan, hiszen az Nfatv. rögzíti, hogy mely költségvetési szervek és gazdálkodó szervezetek lehetnek vagyonkezelők.

A törvény ezért elhagyja az Nfatv. hatályos rendelkezéseiből a „nyilvános pályáztatás útján történő” szövegrészt, illetve ennek megfelelően módosítja az érintett rendelkezéseket.

A 80-90. §-hoz

A mezőgazdasági kárenyhítési rendszer közel egy éves gyakorlati tapasztalatainak felhasználása folytán volt indokolt a módosítás.

Európai Bizottság C(2012)2999 számú határozatában foglaltaknak megfelelően szükségessé vált annak módosítása. Az Európai Bizottság a hivatkozott határozatában úgy döntött, hogy a Magyarországon 2012. január 1 napjától hatályba lépett új mezőgazdasági kockázatkezelési rendszer nem csak a KKV szektorra, hanem az annál nagyobb volumenű társaságokra is kiterjed. Mindezek alapján - a kárenyhítési rendszer tagjainak szélesítése érdekében - szükséges törölni a mikro kis és középvállalkozásokra vonatkozó utalást a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvényből.

Az un. vis maior ügyekben folytatott választottbírósági ítélkezési gyakorlat kereskedelmi tevékenységnek tekintette az érintettek között létrejött gyakorlatilag integrációs jellegű kapcsolatot is. A kiegészítés ezt az ellentmondást kívánja feloldani.

A 91-93. §-hoz

Indokolt pontosítani a törvény erejénél fogva hungarikumnak minősülő nemzeti értékek körét annak érdekében, hogy elkerülhető legyen a nemzetközi listákon esetenként használt általános, a konkrét értékhez közvetlenül nem köthető fogalmak automatikus használata a Hungarikumok Gyűjteményében.

A magyar nemzeti értékekről és a hungarikumokról szóló 2012. évi XXX. törvény (a továbbiakban: törvény) preambuluma kimondja, hogy a magyar nemzeti értékek (a továbbiakban: nemzeti értékek), és azokon belül a hungarikumok megőrzendő és egyedülálló értékek; a nemzeti értékeink védelme hozzájárul a nemzeti azonosság-tudat kialakulásához és megszilárdításához. A nemzeti értékek tárházát gazdagítják a magyarországi együtt élő népek, a magyar nemzetalkotó nemzetiségek és a határon túli, valamint szerte a világban élő, magukat magyarnak valló egyének, közösségek értékei.

Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet 1/A. § (4) bekezdése, valamint az (5) bekezdés c) pontja értelmében a miniszterelnök általános helyettese a nemzetpolitikáért való felelőssége körében a feladatkörében érintett miniszterrel együttműködik különösen a magyar kulturális örökség külföldön található emlékeinek és értékeinek feltárásában, megőrzésében. Ebből kifolyólag biztosítani szükséges, hogy a törvény 14. §-ában szabályozott Hungarikum Bizottságba a nemzetpolitikáért felelős miniszter is delegálhasson 1 tagot.

A 94-115. §-hoz

Az Országgyűlés által 2012. május 7-én elfogadott földmérési és térképészeti tevékenységről szóló 2012. évi XLVI. törvény (a továbbiakban: Fttv.) 43. §-a az ingatlan-nyilvántartásról szóló törvény egyes rendelkezéseit is módosítja, elsősorban a háromdimenziós ingatlan-nyilvántartás kialakításához kapcsolódóan. Az Fttv. erre vonatkozó rendelkezése [Fttv. 15. § (1) bek.] 2014. január 1-jén lép hatályba [Fttv. 40. § (3) bekezdése], ezért indokolt, hogy az ehhez kapcsolódó ingatlan-nyilvántartási szabályozás hatályba lépése is fenti időponthoz igazodjon. Különös tekintettel arra, hogy a szükséges technikai, műszaki feltételek jelenleg még nem adottak.

A jelenlegi szabályozás csak a levegőből végzett távérzékelési adatgyűjtés fogalmát határozta meg, ezt szükséges kiegészíteni a földi, és űrtávérzékelés fogalmával, ennek eredményeképp a távérzékelés végrehajtásának összes lehetséges helye a földrajzi térben definiálásra kerül.

Az eredeti normaszöveg szerint a topográfiai és távérzékelési adatbázisokból célhoz kötöttség nélkül lehetett adatot igényelni. Az állami alapadatoknak az Fttv. új 28. § (11) bekezdésében meghatározott jogosulatlan felhasználásának az ellenőrzését az állami térképi adatvagyon védelme érdekében indokolt a topográfiai és távérzékelési adatbázisokra is kiterjeszteni.

Szükségessé vált az adatbázisokat kezelő szervek pontosítása, valamint a szolgáltatásba bevont állami alapadatok körének kibővítése.

Az ingatlan-nyilvántartásról szóló 1997. évi CXLI. törvény 46. §-val összhangban az ingatlan-nyilvántartás részét képező térképi adatbázisban történő változásvezetésre is lehet az ügyfélnek soronkívüliséget kérnie.

Szükségessé vált az eljárás szabályozása, mert ennek hiányában a földhivatal nem tudja meghozni a bejegyzés alapjul szolgáló térképi hibakiigazításról szóló határozatot, ami a bejegyzés okirataként szükséges.

A légi távérzékelési adatbázisokat, mint a távérzékelési adatok legjelentősebb hányadát kitevő és a hétköznapi gyakorlatban legtöbbet használt adatbázis tartalmát eddig a törvény nem szabályozta.

Nem csak a topográfiai térképi adatbázisba történő adatszolgáltatási kötelezettség elmulasztása, hanem a távérzékelt adatok esetében is indokolt a bírság kiszabása, mert ez a kényszerítő erő itt is indokolt.

A közpénzekből történő űrtávérzékelt adatok egységes központi koordinációját célszerű megvalósítani annak érdekében, hogy ezek az adatok a későbbiek során a közfeladatot ellátó szervek számára hozzáférhetők legyenek.

Szükségessé vált az archív adatbázis tartalmának törvényi szintű szabályozása, mert ennek hiányában az alsóbb szintű jogi szabályozást nem lehet megvalósítani.

Meghatározásra került, hogy a földügyi igazgatás mely szerve jogosult az alaphálózati pontok áthelyezéséről vagy megszüntetéséről dönteni.

A katonai tájékozási hálózat pontjai a törvény szerint a polgári alaphálózati pontoktól külön kezelendő alaphálózati pontoknak minősülnek, melynek a tulajdonosi jogai is elkülönülnek.

A honvédelmi célú alaphálózati pontok áthelyezésének vagy megszüntetésének döntésére nem volt kijelölve jogosultsággal felruházott szervezet. A bekezdés ezt hivatott pótolni.

A földmérési és térinformatikai államigazgatási szerv hozta létre és üzemelteti az Fttv. 10. § (3) bekezdésének d) pontjában meghatározott aktív GNSS hálózatot, ezért indokolt, hogy a tulajdonosi jogokat is gyakorolhassa felettük.

Az OGPSH alaphálózati pontok tekintetében is be kell jegyezni az ingatlan-nyilvántartásba a közérdekű használati jogot.

Az állami alapadatok sorába nem illeszthető adatot és iratokat célszerű megőrizni és archiválni. Ennek érdekében szükséges az ezen feladatot ellátó szerv kijelölése.

A nem igazgatási szolgáltatási díjakat nem szükséges rendeleti úton szabályozni. Az adott államigazgatási szerv az önköltségszámítást követően saját hatáskörében fogja megállapítani.

A földügyi és térképészeti, valamint a földmérési és térinformatikai ágazatban a központi hivatalként működő Földmérési és Távérzékelési Intézet által kezelt - maradandó értékű - irattári anyag szaklevéltári rendszerben történő kezelése érdekében szükséges a Földügyi és Távérzékelési Levéltár létrehozása. A szaklevéltár fenntartását és kezelését célszerű a FÖMI hatás- és feladatkörébe rendelni.

Az Fttv. 19. § (1) bekezdésének módosításával szükségessé vált meghatározni, hogy mely szervek iratanyagának gyűjtésére terjed ki a Földügyi és Távérzékelési Levéltár hatásköre.

A 116-117. §-hoz

Az új agrárkamarai rendszer felállításának egyik kiemelt célkitűzése a rendezett piaci viszonyok kialakítása. Ez csak megfelelő kamarai jogkörök esetén gyakorolható kellő hatékonysággal. A törvény az agrárkamarának közérdekű keresetindítási jogkört biztosít.

Annak érdekében, hogy e jogkört mielőbb alkalmazni lehessen, a jogilag még létező Magyar Agrárkamara számára biztosítja a közérdekű keresetindítási jogkört.

A 118-129. §-hoz

Tej és tejtermékágazatban működő szakmaközi szervezetek esetében a 1234/2007/EK tanácsi rendelet 126b. cikke kedvezőbb elismerési szabályok alkalmazását is lehetővé tesz a tagállamok számára azzal, hogy 2012. április 2-át megelőzően a nemzeti jog alapján már elismert szervezet automatikusan megszerezheti a szakmaközi elismerést. Ennek a lehetőségnek magyarországi átvétele gyorsítja az ágazatban a szakmaközi elismerés megszerzését.

A törvény eredetileg nem tartalmazza a kérelmek elbírálására a miniszter számára rendelkezésre álló határidőt. A törvény ezt kívánja pótolni.

A nyerstej értékesítése, amennyiben az hosszabb távú szerződéses együttműködéssel történik, a Ptk.-ban nevesített szállítási szerződés keretében történik. Tekintettel arra, hogy a spot ügyletek a tejágazatban lehetnek egyszeri adásvételek is - ez esetben nem szállítási, hanem adásvételi szerződés valósul meg a felek között -, a nyerstej értékesítésére vonatkozó szerződéses fogalmat indokolt használni.

Az újonnan felállított agrár kárenyhítési rendszer a mezőgazdasági károkért való felelősséget megosztja a különböző piaci szereplők és az állam között. Miután hazánkban az elmúlt három év időjárási tapasztalata bebizonyította, hogy szélsőséges körülmények is kialakulhatnak, így a jogalkotó közérdekből fakadó felelőssége, hogy az érintetteket jogalkotási eszközökkel is megóvja olyan szerződések megkötésétől, amely ésszerűtlen mértékű kockázatvállalást kényszerítene ki. A közérdeken alapuló jogalkotást az indokolja, hogy a szélsőséges időjárás miatt a termelők kárt szenvednek és ezért költségvetési támogatásban is részesíthetők. A mezőgazdasági terménykereskedelemben ugyanis még mindig tért hódítanak az olyan típusú szerződések, amelyek a termelés összes kockázatát - szemben az új kárenyhítési rendszerben megfogalmazottakkal - kizárólag a termelőre hárítják. A módosítás további szándékolt célja az átláthatóság növelése a mezőgazdasági termék előállítás során. Az átláthatóság ugyanis jelentősen csökkentheti a spekulációt is.

A termés betakarítását követően azonban már nincs szükség a szerződéses szabadság, így a szerződés teljesítéséért való felelősség korlátozására.

Pontosítást tartalmaz a szabályok egyértelműsítése és az egységes fogalomhasználat céljából.

Az agrárgazdaság fejlesztéséről szóló 1997. évi CXIV. törvény felülvizsgálatra került. Az elavult részek hatályon kívül helyezésre kerülnek; az agrárjelentést országgyűlési határozat, az agrárgazdasági tanács működését kormányhatározat fogja szabályozni; az agrárstatisztika, a termésbecslés, valamint a szakértői és szaktanácsadói rendszer működésének alapjait szabályozó részek pedig átkerülnek a Szakmaközi tv-be. Ezek a szakaszok pontosításokat is tartalmaznak.

A 130. §-hoz

Állami szaklevéltár státuszt kapott a Földügyi és Távérzékelési Levéltár.

A 131. §-hoz

Az adatkezelési szabályok összhangja miatt szükséges módosítás.

-----STARTING---POINT---VEGE---

A 132. §-hoz

Hatályon kívül helyező rendelkezést tartalmaz.

Az agrárgazdaság fejlesztéséről szóló 1997. évi CXIV. törvény az európai uniós csatlakozást követően jórészt idejét múlt és meghaladott rendelkezéseket tartalmazott, így annak hatályon kívül helyezése válik indokolttá. Az agrár-statisztikára, valamint a szakértői és szaktanácsadói rendszerre vonatkozó rendelkezéseit ugyanakkor továbbra is fenntartani szükséges, ezért azok átdolgozását követően a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvénybe kerülnek beépítésre.

A környezet védelmének általános szabályairól szóló 1995. évi LIII. törvény 48/F. § (1) bekezdés b) pontja hatályon kívül helyezésének indoka, hogy a területi környezetvédelmi program tervezetének véleményezéséből mellőzhető a talajvédelmi hatóság részvétele, az eljárás egyszerűsítése a talajvédelmi érdekeket nem csorbítja. Az egyszerűsítésre a vállalkozói adminisztratív költségek csökkentésére irányuló, Egyszerű Állam című középtávú kormányzati program egyes feladatainak módosításáról szóló 1416/2012. (X. 1.) Korm. határozat 1. melléklet 47. pontjában foglalt feladat végrehajtása érdekében kerül sor.

A 133-134. §-hoz

Hatályba léptető és sarkalatossági záradékot tartalmazó rendelkezések.