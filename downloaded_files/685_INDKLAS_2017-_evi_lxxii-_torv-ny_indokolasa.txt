2017. évi LXXII. törvény indokolása

Magyarország 2018. évi központi költségvetésének megalapozásáról

-----STARTING---POINT---ALTALANOS---

Általános indokolás

Az államháztartásról szóló 2011. évi CXCV. törvény (a továbbiakban: Áht.) 22. § (5) bekezdése alapján a Kormány a központi költségvetésről szóló törvényjavaslatban foglaltak megalapozásához szükséges törvénymódosításokat tartalmazó törvényjavaslatot készít, amelyet úgy nyújt be az Országgyűlésnek, hogy az a központi költségvetésről szóló törvénnyel legalább egyidejűleg hatályba lépjen.

A törvény a Kormány ezen kötelezettségének teljesítéseként a központi költségvetésről szóló törvényben foglaltak megalapozásához szükséges törvénymódosításokat tartalmazza.

-----STARTING---POINT---RESZLETES---

Részletes indokolás

Az 1. §-hoz

A foglalkoztatás elősegítéséről és a munkanélküliek ellátásáról szóló törvény csupán a nem állami foglakoztatási szerv által szervezett szolgáltatás finanszírozására ad lehetőséget a Nemzeti Foglalkoztatási Alap foglakoztatási alaprészéből. Ezért az állami foglalkoztatási szerv által szervezett, munkaerő-piaci információkat nyújtó állásbörze kiadásait a Nemzeti Foglalkoztatási Alapból nem fedezhetők. A módosítás ezt a lehetőséget teremti meg.

A 2-7., 52., 55-58., 101. §-hoz

Az államháztartásért felelős miniszter szerencsejáték-szervezéssel kapcsolatos, a szerencsejáték szervezéséről szóló 1991. évi XXXIV. törvényben szabályozott hatásköreit - az önálló szerencsejáték felügyeleti hatóság létrehozásával összefüggésben - az adópolitikáért felelős miniszter és a szerencsejáték szervezés állami felügyeletéért felelős miniszter között megosztva határozza meg. Ez alapján az adópolitikáért felelős miniszter jár el a koncessziós rendszer működtetésével kapcsolatban (pályázatok kiírása, pályázat nélküli ajánlattételi eljárások lefolytatása, koncessziós szerződés megkötése, koncessziós szerződések végrehajtása), míg a szerencsejáték-szervezés állami felügyeletéért felelős miniszter látja el a szerencsejáték-szervezés felügyeletével és az önálló szerencsejáték-felügyeleti hatóság irányításával kapcsolatos feladatokat.

Tekintettel arra, hogy a koncessziós rendszer működtetésével kapcsolatos hatáskör gyakorlásához a koncessziós társaságok működésére vonatkozó egyedi ügyekben és általában a koncessziós rendszer gyakorlati működésével kapcsolatban is információra van szükség, a törvény biztosítja az adópolitikáért felelős miniszter részére a szerencsejáték-szervezés állami felügyeletéért felelős miniszter részéről az egyedi ügyre vonatkozó adatszolgáltatás, illetve a tájékoztatás teljesítésének lehetőségét. A törvény biztosítja továbbá az adópolitikáért felelős miniszter szerencsejáték szabályozási hatásköréhez kapcsolódóan is a szerencsejáték-felügyeleti információk megszerzését, azonban ez az információátadás a szerencsejáték-szervezés állami felügyeletéért felelős miniszter részéről az egyedi ügyekre nem terjedhet ki.

A módosítás az osztott hatáskör bevezetése miatt a nemzetközi szerződések megkötésének jogkörét - tárgykörtől függően - az adópolitikáért felelős miniszterhez, illetve a szerencsejáték-szervezés állami felügyeletéért felelős miniszterhez telepíti, míg a tárcaegyezményekkel kapcsolatos feladatokat a szerencsejáték-szervezés állami felügyeletéért felelős miniszter, illetve a szerencsejáték-felügyeleti hatóság vezetője részére biztosítja.

A játékkaszinónak a játékban érdemi feladatot ellátó alkalmazottai összetételére, a képesítés feltételeire, az egyes játékok játékszabályaira, a látogatás feltételeire, a játékkaszinó biztonságának, valamint pénzkezelésének ellenőrzésére vonatkozó külön szabályokat a törvény szerint a szerencsejáték-szervezés állami felügyeletéért felelős miniszterrel egyetértésben állapítja meg az államháztartásért felelős miniszter.

A módosítás az EGT államok szerencsejáték szabályozó és felügyeleti hatóságai közötti, az online szerencsejátékkal összefüggő Együttműködési Megállapodás végrehajtása tekintetében magyar hatáskörrel rendelkező hatóságként a szerencsejáték-szervezés állami felügyeletéért felelős minisztert jelöli ki, aki a Megállapodás végrehajtásával kapcsolatos eljárási cselekményeket a szerencsejáték-felügyeleti hatóság útján is teljesítheti. Továbbá az államháztartásért felelős miniszter részére biztosított szabályozási jogosultságok tekintetében a szerencsejáték-szervezés állami felügyeletéért felelős miniszter részére egyetértési jogot biztosít.

A törvény feladat- és hatáskör címzettjeként az államigazgatási szervet - a Kormány, a Miniszterelnökség, a minisztérium, az önálló szabályozó szervek, az autonóm államigazgatási szervek, a rendvédelmi szervek és a kormányhivatal kivételével - köznévvel jelöli meg, és szükség szerint törvényi felhatalmazást biztosít a Kormány részére, hogy a köznévi formában megjelölt szervet rendeletben jelölje ki.

A hatásköri szabályok módosítása mellett a törvény az elektronikus adat ideiglenes hozzáférhetetlenné tételére irányuló közigazgatási hatósági eljárásban a hatósági szakasz felgyorsítása érdekében a blokkolást elrendelő hatósági határozatra vonatkozóan előírja, hogy az az eddigi 15 nap helyett 3 nap elteltével tekintendő kézbesítettnek.

A törvény módosítja továbbá a Nemzeti Adó- és Vámhivatalról szóló 2010. évi CXXII. törvényt, a pénzmosás és a terrorizmus finanszírozása megelőzéséről és megakadályozásáról szóló törvénnyel összhangban, amely akként rendelkezik, hogy az államháztartásért felelős miniszter rendelkezései betartásával kapcsolatosan a feladatkörébe utalt ellenőrzési, hatósági felügyeleti feladatokat végzi. Ennek megfelelően a játékkaszinót, kártyatermet működtető vagy távszerencsejátékot, online kaszinójátékot szervező jogalanyok tekintetében felügyeletet ellátó szervként a szerencsejáték-felügyeleti hatóság kerül meghatározásra.

A törvény ezen túlmenően a szerencsejáték-felügyeleti feladatokra vonatkozó törvényi rendelkezésekben jelenleg szereplő „állami adóhatóság” köznévi forma helyett a „szerencsejáték-felügyeleti hatóság” megjelölést vezeti be, továbbá az osztott miniszteri hatáskör bevezetésével kapcsolatos technikai módosításokat tartalmaz.

A 8. §-hoz

Az időskorúak járadéka a megélhetést biztosító jövedelemmel nem rendelkező időskorú személyek részére nyújtott pénzbeli ellátás. Időskorúak járadékára való jogosultság feltételei, illetve az ellátás összege különbözőek a támogatott élethelyzete, illetve életkora szerint. Az időskorúak járadékára jogosító jövedelemküszöb és az ellátás mértéke egyaránt az öregségi nyugdíjminimumhoz (a továbbiakban: önym.) kapcsolódik. Mivel az önym. az elmúlt időszakban nem emelkedett, a szociálisan rászoruló időskorú személyek egyre kisebb hányada válhat jogosulttá az ellátásra. Annak érdekében, hogy az ellátás a rászorulók nagyobb körét elérje, indokolt a jövedelemhatár megemelése.

A 9. és 11. §-hoz

A szociális igazgatásról és szociális ellátásokról szóló törvény alapján nyújtható aktív korúak ellátása az aktív korú, nem foglalkoztatott személyek részére nyújtott ellátás, amely olyan személyeknek állapítható meg, akiknek a családjában az egy fogyasztási egységre jutó jövedelem az öregségi nyugdíjminimum 90%-a (25 650 Ft) alatt van, és a családnak nincs a törvényi értékhatárt meghaladó vagyona.

Az aktív korúak ellátása keretében kétféle támogatás állapítható meg: a törvény erejénél fogva foglalkoztathatónak minősített személyek számára foglalkoztatást helyettesítő támogatás, míg a nem foglalkoztatható személyek számára egészségkárosodási és gyermekfelügyeleti támogatás biztosítható.

Az egészségkárosodási és gyermekfelügyeleti támogatásra azok az aktív korú személyek válhatnak jogosulttá, akik egészségkárosodásuk miatt, vagy gyermekük felügyeletének megoldatlansága miatt nem foglalkoztathatók. Az egészségkárosodási és gyermekfelügyeleti támogatásra jogosultak 98%-a egészségkárosodása okán részesül ebben az ellátástípusban.

Az egészségkárosodási és gyermekfelügyeleti támogatás havi összege a családi jövedelemhatár összegének és a jogosult családja havi összjövedelmének különbözete, de nem haladhatja meg a nettó közfoglalkoztatási bér) 90%-át. A családi jövedelemhatár összege megegyezik a család fogyasztási egységeihez tartozó arányszámok összegének és az öregségi nyugdíj mindenkori legkisebb összege 92%-ának szorzatával.

Indokolt az egészségkárosodási és gyermekfelügyeleti támogatás összegének emelése, olyan módon, hogy az ellátás összege a család jövedelmét az önym. 92%-a (26 220 Ft.) helyett az önym. 95%-ára (27 075 Ft.) egészítse ki.

A 10. §-hoz

A közgyógyellátás a szociálisan rászorult személy részére az egészségi állapota megőrzéséhez és helyreállításához kapcsolódó kiadásainak csökkentése érdekében biztosított hozzájárulás.

Jövedelmi küszöb csak a normatív közgyógyellátáshoz kapcsolódik. Az alacsony jövedelmi küszöb miatt az ellátás nem éri el a rászorulók teljes körét, indokolt ezért a jövedelemhatár emelése. A jövedelemküszöbök 5%-os emelése esetén a családban élő kérelmezők akkor válnának ellátásra jogosulttá, ha a családban az egy főre jutó havi jövedelem nem éri el az önym. 105%-át (29 925 Ft.), egyedül élőnél a jövedelemhatár az önym. 155%-át (44 175 Ft.). Az emeléssel bővül a szociálisan rászoruló, közgyógyellátáshoz hozzáférő személyek köre.

A 12. §-hoz

A bányászati ágazati szabályozás keretében a tájrendezési kötelezettségre vonatkozóan megállapított határidőket módosítja.

A 13-14. §-hoz

A törvény a befektetési alapok alapítására, a befektetési alapokhoz történő csatlakozásra vonatkozó rendelkezéseket rendszerezi, szétválasztva azt nemzetközi fejlesztési együttműködési célú, valamint az egyéb célú alapokra. Egyúttal meghatározza a költségvetésben történő kezelésükre irányadó rendező elveket is.

A 15. §-hoz

Új jogviszony létesítése esetén - ha a tartozásigazolás csatolására nem kerül sor - a jelenlegi szabályok alapján nem lehet kötelezni a munkavállalót arra, hogy nyilatkozzon ennek nem leadásáról. A törvény egyértelműsíti ezt a helyzetet, azáltal, hogy előírja, hogy a tartozásigazolás hiányáról a munkavállaló a munkaviszony létesítése előtt köteles nyilatkozatot tenni.

A 16. §-hoz

Az Igazságügyi Hivatalnak az Igazságügyi Minisztériumba történő beolvadásával az önálló bírósági végrehajtók ellenőrzése és szakmai felügyelete a Magyar Bírósági Végrehajtói Karhoz került áttelepítésre. A törvény az áttelepített feladatok megfelelő ellátásához és a végrehajtói szervezetrendszer reformja keretében létrehozásra kerülő új egységes integrált informatikai rendszer működtetéséhez, illetve az egyes végrehajtói irodáknak az ehhez szükséges technikai feltételeinek támogatásához szükséges források biztosításáról rendelkezik.

A 17-20. §-hoz

A Szellemi Tulajdon Nemzeti Hivatala (a továbbiakban: SZTNH) felügyeletét 2016 decembere óta a nemzetgazdasági miniszter látja el, amely az SZTNH szervezeti felépítésének részleges módosítását is maga után vonta. Ennek megfelelően a találmányok szabadalmi oltalmáról szóló 1995. évi XXXIII. törvénynek (a továbbiakban: Szt.) az SZTNH vezetési struktúrájára vonatkozó kiigazítása - figyelemmel a kormányhivatal hatáskörének bővülésére, valamint az SZTNH innováció-támogatási feladatainak hangsúlyosabbá válására - az elnökhelyettesek számát a hatályos szabályozás szerinti két főről háromra növeli. A klasszikus szellemi tulajdoni hatáskörök mellé felzárkózó új feladatok, valamint a hatékony és áttekinthető vezetői irányítás igénye azt teszik szükségessé, hogy a felügyeletet ellátó miniszter olyan - az indokolatlan többszintűséget kiküszöbölő - elnökhelyettesi kart nevezhessen ki, amely optimális munkamegosztásban tudja lefedni az SZTNH működésének teljes horizontját.

A társasági adóról és az osztalékadóról szóló 1996. évi LXXXI. törvény (a továbbiakban: Tao. tv.) 7. § (1) bekezdés m) pontja az adóalap megállapításakor csökkentő jogcímek között az adózás előtti eredményt csökkentő tételként sorolja fel a korai fázisú vállalkozásban szerzett részesedés bekerülési értékének háromszorosát, azaz a korai fázisú vállalkozásokat támogató vállalkozások - az előírt feltételek teljesülése esetén - ilyen tevékenységükért adóalap- kedvezményben részesülnek.

A Tao. tv. 30. § (12) bekezdése felhatalmazást ad a Kormánynak, hogy rendeletben szabályozza a korai fázisú vállalkozásként történő minősítés feltételeit, a korai fázisú vállalkozásokat támogató vállalkozásokra vonatkozó követelményeket, a korai fázisú vállalkozások és a korai fázisú vállalkozásokat támogató vállalkozások nyilvántartásba vételével kapcsolatos eljárást, a korai fázisú vállalkozásnak, a korai fázisú vállalkozásokat támogató vállalkozásnak minősülés igazolásának részletes feltételeit. Tekintettel arra, hogy a korai fázisú vállalkozások támogatásával összefüggő adóalap-kedvezmény érvényesítéséhez kapcsolódó nyilvántartásba vételi feladatokat az SZTNH látja majd el, az új típusú feladatkört indokolt megjeleníteni az Szt.-nek a SZTNH feladat- és hatáskörére vonatkozó alcímében - közelebbről a főbb feladat- és hatáskörök felsorolását tartalmazó 115/G. §-ban, továbbá - új bekezdésként - az SZTNH által ellátott egyes feladatokat külön, részletezve is megjelenítő 115/H. §-ban.

A korai fázisú vállalkozásoknak és a korai fázisú vállalkozásokat támogató vállalkozásoknak Tao tv. 7. § (1) bekezdés m) pontja szerinti kedvezmény érvényesítéséhez kapcsolódó nyilvántartásba vételi és törlési eljárásában - a hazai innovatív vállalkozói környezet fejlesztéséről, a feltörekvő digitális vállalkozások versenyképességének javításáról és Magyarország Digitális Startup Stratégiájáról szóló 1858/2016. (XII. 27.) Korm. határozatban foglalt elveket figyelembe véve - nem kell igazgatási szolgáltatási díjat fizetni.

A 21-22. §-hoz

A módosítás a tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) szerinti rendelkezések megsértése miatt indult bírósági eljárásra vonatkozóan állapít meg részletszabályokat a nemzetközi szerződések alapján lefolytatott beszerzések esetén.

A módosítás további célja, hogy a nemzetközi szerződések alapján lefolytatott beszerzések, az ajánlatkérő egyes döntései és az ajánlati felhívás Tpvt. 7. §-ának való megfeleltetése még inkább egyértelművé váljon. A módosítás eredményeként a rendelkezés meghatározza a jogsértésnek minősülő esetköröket.

A 23-24. §-hoz

A módosítás a rendszeres gyermekvédelmi kedvezményre való jogosultság, a hozzá kapcsolódó kedvezményekkel, az anyagi okok miatt rászoruló családokat segíti. A kedvezmény jogosultja a gyermek, a támogatás a szociálisan rászoruló gyermek alapvető szükségleteinek kielégítését segíti elő, elsődlegesen természetbeni komponensekkel.

A törvény egy további lépés a Kormány által a korábbi években a családok anyagi biztonságának megerősítése érdekében tett intézkedésekhez.

A 25-26. §-hoz

A Paksi Atomerőmű kapacitásának fenntartására irányuló beruházás során az egyes teljesítési mérföldkövek alapján történik meg a kivitelezést végző fővállalkozó kifizetése. A szerződéses kötelezettségek teljesítési folyamatában indokolt lehetővé tenni a Magyar Fejlesztési Bank Zrt. (MFB) közreműködését is, hozzájárulva ezzel az adminisztratív folyamatok gyors és szakszerű lebonyolításához. Tekintettel arra, hogy törvényi felhatalmazás szükséges ahhoz, hogy hitel- vagy tőkefinanszírozási tevékenység végzése nélkül, attól függetlenül elláthasson az MFB valamely ügylet kapcsán okmányellenőrzési feladatot, szükséges, hogy a feladatellátásának kereteit meghatározó törvény 2. és 3. §-ában szereplő felsorolásokba bekerüljön egyrészről az ügylet, másrészről a feladat.

Rögzíti a rendelkezés azt is, hogy ez a feladat nem pénzügyi szolgáltatás, hanem egy sajátos, az okmányok formai vizsgálatát jelentő tevékenység, amely nem járhat a bank számára olyan kitettséggel, amelyhez - a hitelintézetekre és befektetési vállalkozásokra vonatkozó prudenciális követelményekről és a 648/2012/EU rendelet módosításáról szóló 575/2013/EU rendeletre figyelemmel - a hitelintézetekről és a pénzügyi vállalkozásokról szóló 2013. évi CCXXXVII. törvény szerinti hitelkockázati tőkekövetelmény kapcsolódna.

A 27-36. §-hoz

A törvény ezen §-ai a kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkv tv.) módosítására irányulnak, melyek a 651/2014/EU bizottsági rendelet I. mellékletével való teljes összhang megteremtése érdekében szükségesek.

A módosítás továbbá a Vállalkozásfejlesztési Tanács (a továbbiakban: Vft) tagjai névváltozásának átvezetésére irányul, valamint kibővíti a Tanács munkájában tanácskozási joggal résztvevő szervezetek körét. Így a törvény szerint Vft munkájában tanácskozási joggal vesz részt a Magyar Innovációs Szövetség, a Magyar Gépipari és Energetikai Országos Szövetség (MAGEOSZ) és a Magyar Járműalkatrészgyártók Országos Szövetsége (MAJOSZ). Bővül ugyanakkor a Vft tagjainak köre a Fiatal Vállalkozók Országos Szövetségével (FIVOSZ), a Joint Venture Szövetséggel (JVSZ), a Magyar Vállalkozásfejlesztési Alapítvánnyal (MVA) és a Magyarok a Piacon Klubbal, illetve ezek elnökével vagy a helyettesítésükre meghatalmazott személlyel.

A fentieken túl a módosítás a nemzetgazdasági miniszter által gazdaságpolitikáért való felelősségi körében ellátandó, a kifejezetten kkv-kkal kapcsolatos kormányzati feladatainak pontosabb meghatározását célozza.

A 37-48. §-hoz

A törvény ezen §-ai a haditechnikai termékek gyártásának és a haditechnikai szolgáltatások nyújtásának engedélyezéséről szóló törvény módosítására irányul, melynek célja - az Irinyi Tervben foglalt célkitűzésekkel összhangban - a hadiipari (a haditechnikai termékek gyártása és a haditechnikai szolgáltatások nyújtása) és a haditechnikai külkereskedelmi tevékenységgel összefüggő engedélyezési eljárások szabályozásának egyszerűsítése és átláthatóbbá tétele.

A módosítás hozzájárul továbbá a vállalkozásokat terhelő bürokrácia csökkentéséhez és elősegíti a vállalkozások versenyképességének növelését azáltal, hogy anyagi eszközeiket illetve idejüket nagyobb mértékben a vállalkozási tevékenységükre tudják fordítani.

A 49. §-hoz

A módosítás indoka, hogy 2016. július 1-jétől a harmadik országbeli állampolgárok beutazásáról és tartózkodásáról szóló 2007. évi II. törvény 28. § (4) bekezdésének tartalma átkerült a 35/A. § (2) bekezdésébe, viszont a 111. § (9) bekezdésében lévő felhatalmazó rendelkezés nem módosult ennek megfelelően.

Az 50-51. §-hoz

Felhatalmazást ad arra, hogy az állami vagyon felügyeletéért felelős miniszter kijelölje az állami tulajdonnal kapcsolatos jogokat gyakorló személyt, továbbá felkérje a többségi állami tulajdonban lévő gazdasági társaságokat arra, hogy azok a foglalkoztatottjaik munkájával, juttatásaival összefüggő tájékoztatást teljesítsenek. A törvény garantálja, hogy a tájékoztatási tevékenység során személyes adat a foglalkoztatón kívüli más személy általi kezelésére ne kerülhessen sor.

Az 53-54. §-hoz

A minősített adat védelméről szóló 2009. évi CLV. törvény (a továbbiakban: Mavtv.) előírásainak kiegészítése a Paksi Atomerőmű kapacitásának fenntartásával kapcsolatos beruházásról, valamint az ezzel kapcsolatos egyes törvények módosításáról szóló 2015. évi VII. törvény (a továbbiakban: Paks tv.) 3. § (1) bekezdésével való összhang megteremtését szolgálja. A Mavtv. módosítással érintett szakasza részletes felsorolást tartalmaz arra vonatkozóan, hogy a Nemzeti Biztonsági Felügyelet milyen telephely biztonsági tanúsítványok kiadására jogosult.

A Paks tv. 3. § (1) bekezdésével érintett cégek esetében a telephely biztonsági tanúsítvány kiállításával kapcsolatos speciális szabályokat - az egyszerűsített eljárás egy altípusaként - jelenleg az iparbiztonsági ellenőrzés és a telephely biztonsági tanúsítvány kiadásának részletes szabályairól szóló 92/2010. (III. 31.) Korm. rendelet 2/A. alcíme tartalmazza. A törvénymódosítás a jogalkalmazói egyértelműsítést szolgálja.

Rögzíti továbbá, hogy a nemzeti minősített adat védelmére vonatkozó fizikai és elektronikus biztonsági feltételeket 2019. december 31-ig kell megteremteni.

Az 59-74. §-hoz

A civil szervezetekre vonatkozó alapvető szabályok módosítására irányul elősegítve az egyesülési jog zavartalan gyakorlásának biztosítását, védelmét. A törvény e célok érdekében az egyesülési jogról, a közhasznú jogállásról, valamint a civil szervezetek működéséről és támogatásáról szóló törvény alapvető rendelkezéseit a szabályozás három területét érintve módosítja.

A Nemzeti Együttműködési Alap (a továbbiakban: Alap) működését érintő módosítások keretében az Alap terhére teljesíthető kifizetések céljának pontosításával, a támogatási források keretjellegének megteremtésével a határon túli szervezetek számára önálló pályázási lehetőséget biztosít, amennyiben már legalább egyszer az Alap támogatásában részesült és a pályázatban, mint társpályázó szerepelt.

A törvény lehetővé teszi, hogy működési támogatás nemcsak az Alap forrásának terhére biztosítható, ugyanakkor a szakmai monitoring rendszer alapján az azonos célok párhuzamos finanszírozását továbbra is kizárja. A működési és szakmai támogatásokra kiírandó pályázatok hatékonyabb kezelése miatt a törvény megszünteti a források elkülönítését, így a szakmai és működési célú támogatások esetén a támogatási források 90%-ára, az egyedi támogatási kérelmek alapján 10%-ára történhet kötelezettségvállalás. A módosítás megszünteti a visszatérítendő támogatás kötelező mértékét, valamint a szövetségek számára igénybe vehető támogatási keret elkülönítését.

Az Alap szervezetét érintően a törvény célja, hogy a testületi tagok választására jogosult szervezeteknek a helyi hatókörű civil szervezetekkel történő bővítésével szélesedjen a Tanács és a kollégiumok tagjainak megválasztásában résztvevők köre. Ugyanakkor a pályázatok elbírálásában résztvevő testületi tagok körének bővítése segítheti az évről évre növekvő számú pályázattal kapcsolatos döntési folyamat hatékonyabbá tételét. Ezek a változások a következő elektori választás időpontjától, 2020-tól lépnek életbe.

A törvény szerint a civil jelöltállítási rendszerben a Tanács és a kollégium tagjainak választására nemcsak az országos, területi hatókörrel rendelkező, hanem a helyi civil szervezetek is jogosultak lesznek. Az Alap szervezete kibővül, a miniszter 12 fős kollégiumokat hoz létre a belső arányok megtartásával. A Tanács és a kollégiumok tagjai megbízásának visszavonásával kapcsolatos rendelkezések pontosításra kerülnek a választás évére, valamint az évközbeni megbízás esetére.

A civil szervezetek támogatását, fenntarthatóságuk biztosítását ellátó civil hálózattal összefüggésben a módosítás a Civil Információs Centrumokkal kapcsolatos rendelkezéseket törvényi szintre emeli, valamint meghatározza a Civil Információs Centrumok mintájára létrejövő Család, Esélyteremtő és Önkéntes Házak megteremtéséhez szükséges alapvető szabályokat.

A fentieken túl a törvény lehetővé teszi, hogy a közhasznú jogállás megszerzésének feltételei között a megfelelő erőforrás arányának számításánál az önkéntesek tevékenységének gazdasági értékét is vegyék figyelembe a minimálbér alapján számítva.

A módosítás biztosítja továbbá, hogy az Emberi Erőforrás Támogatáskezelő költségvetésében eredeti előirányzatként tervezhető legyen a kezelői díj.

A 75-80. §-hoz

A megváltozott munkaképességű személyek munkaerő-piaci integrációjának elősegítése érdekében, ha a komplex minősítés keretében a rehabilitálhatóság foglalkozási és szociális szempontú vizsgálata során a szakértő bizottság azt állapítja meg, hogy a rehabilitációs szolgáltatások további nyújtása szükséges az érintett személy tartós munkaerő-piaci integrációjához, indokolt lehetővé tenni azt, hogy a rehabilitációs ellátás ismételten is megállapítható legyen.

A módosítás ezen túlmenően egy egységes alapokon nyugvó kivételes rokkantsági ellátás-megállapítási rendszert teremt meg, amely olyan súlyosan egészségkárosodott emberek részére biztosít ellátást, akik hosszú ideje tartó betegségük miatt, vagy más méltányolható okból nem tudták megszerezni az ellátáshoz szükséges előzetes biztosítási időt, de rendelkeznek az előírt biztosítási idő legalább felével. Kivételes rokkantsági ellátásra jogosult lehet az, aki a legfeljebb 50%-os egészségi állapota mellett rendelkezik a megváltozott munkaképességű személyek ellátásairól és egyes törvények módosításáról szóló törvény 2. § (1) bekezdése szerinti biztosítási idő legalább felével, keresőtevékenységet nem folytat és rendszeres pénzellátásban nem részesül. Az ellátás havi összege a jogosultra irányadó minősítési kategória minimumösszegének 65%-a. A kivételes rokkantsági ellátás bevezetésével kapcsolatos átmeneti szabály a kérelem benyújtására biztosít lehetőséget azok számára is, akiknek 2018. január 1-jét megelőzően lett elutasítva a megváltozott munkaképességű személyek ellátása iránti kérelme.

A 81. §-hoz

A módosítás a devizában kibocsátott állampapírok belföldi elszámolási folyamatainak egyszerűsítését és hatékonyabb elszámolását teszi lehetővé, valamint átvezeti a központi értéktár nevének időközbeni változását.

A 82-83. §-hoz

A törvény a több év vagy a költségvetési éven túli év kiadási előirányzatai terhére vállalható kötelezettség, valamint a pénzügyi ellenjegyzés szabályait pontosítja, teszi közérthetőbbé a gyakorlatban felmerült tapasztalatok alapján.

A 84. §-hoz

A módosítás egyértelművé teszi, hogy szakképzési hozzájárulás bevallási kötelezettségének a szakképzési hozzájárulásról és a képzés fejlesztésének támogatásáról szóló 2011. évi CLV. törvényben előírt bevallási kötelezettséget is a Kincstár teljesíti, amelynek határideje ebben az esetben a tárgyhónapot követő hónap 20-a, a többi bevalláshoz hasonlóan. A továbbá egyértelműsíti azt is, hogy a nemzetiségi önkormányzatok esetében csak a befizetések teljesítése történik külön, a kifizetőhelyi és bevallási feladatok ellátása esetükben is központosított.

A módosítás alapján a személyi jutatatásokkal kapcsolatos szemfejtési és kifizetőhelyi és bevallási feladatok ellátása térségi fejlesztési tanácsok valamint a Nemzeti Média- és Hírközlési Hatóság esetében is központosítottan a Kincstár által működtetett központosított illetményszámfejtés útján történik.

A 85. §-hoz

Felhatalmazást ad a Kincstár részére, hogy a Kormány tagja felkérésére a központosított illetményszámfejtési rendszerbe bevont államháztartási szervek munkatársainak (az alkotmányos jogállású, autonóm államigazgatási, illetve önálló szabályozó szervek, ezek felügyelete alatt álló szervek, valamint a nemzetbiztonsági szolgálatok munkatársai kivételével) a KIRA-rendszer adatkezelési céljaival összefüggő témákban tájékoztatást teljesítésen. A törvény részletesen szabályozza a tájékoztatás során felhasználható adatok körét és garanciális jelleggel rendelkezik arról, hogy a tájékoztatási tevékenység során a kincstár személyes adatot más adatkezelőnek nem továbbít.

A 86. §-hoz

A nemzetségi önkormányzatok részéről felmerült észrevételek alapján a kiegészítés a nemzetiségi önkormányzatok és az általuk irányított költségvetési szervek esetében 2018. január 1-jétől írja elő az Áht. e törvénnyel módosított 44. § (1) bekezdése szerinti szabályok alkalmazását.

A Nemzeti Média- és Hírközlési Hatóság esetében 2017. október 1-jétől írja elő az Áht. e törvénnyel módosított 44. § (1) bekezdése szerinti szabályainak alkalmazását.

A 87. §-hoz

A 2018. évtől kezdve az uniós programok bevételei - tekintettel a jelenleg is érvényben lévő megelőlegezési rendszerre, az alacsony program szintű bizottsági előlegekre, illetve a rendkívül magas hazai előleg-kifizetésekre és ebből következően a bevételek nagy részének jóval a kiadások felmerülését követő utólagos megtérülésére - a XLII. A költségvetés közvetlen bevételei és kiadásai fejezet bevételei között jelennek meg.

A nagyvállalati beruházási támogatások feltüntetését a felülről nyitott előirányzatok között a költségvetési törvénnyel való összhang indokolja.

A törvény emellett jogtechnikai, szövegpontosító és értelmezést segítő módosítások átvezetésére vonatkozik.

A 88. §-hoz

A hatályon kívül helyező rendelkezések jogtechnikai, szövegpontosító és értelmezést segítő módosítások.

A 89-90. §-hoz

A jegyzőkre, főjegyzőkre vonatkozó képesítési előírások nem követték a Nemzeti Közszolgálati Egyetem képzéseinek változását. A módosítás azt célozza, hogy a Nemzeti Közszolgálati Egyetem által nyújtott szakképzettségek összhangba kerüljenek a közszolgálati tisztviselőkről szóló 2011. évi CXCIX. törvényben (a továbbiakban: Kttv.) a jegyzők, főjegyzők számára előírt képesítési feltételekkel. A Kttv. 215. §-a és 220. §-a határozza meg a közigazgatási államtitkárra és a helyettes államtitkárra vonatkozó képesítési követelményeket, amelyek pontosítását szintén a Nemzeti Közszolgálati Egyetem által nyújtott szakképzettségek indokolják.

A 91. §-hoz

Az állami és önkormányzati szervek elektronikus információbiztonsági feltételeinek történő megfelelés határideje további egy évvel meghosszabbodik.

A 92. §-hoz

A törvény módosításának indoka, hogy a törvény hatálya alá tartozó beszerzések vonatkozásában ajánlattevőként, részvételre jelentkezőként, alvállalkozóként vagy kiemelt alvállalkozóként és egyéb közreműködőként jelentkezőkről vezetett jegyzéken szereplő gazdasági szereplők közül ne legyenek kizárva azon gazdasági szereplők sem, amelyek az 1. §-ban meghatározott speciális telephely biztonsági tanúsítvánnyal rendelkeznek. Az erre vonatkozó előírás ugyanis nem kívánatos korlátozást tartalmaz az érintett gazdasági szereplők számára.

A 93. §-hoz

A módosítás megteremti az összhangot a 2018. évi központi költségvetési törvény és az állami tisztviselők bérezéséről szóló jogszabályok között.

A 94-100. §-hoz

Megemeli az engedély nélküli plakátkihelyezésért kiszabható közigazgatási bírság és helyszíni bírság összegét, valamint pontosítja a reklámhordozó fogalmát. Ezen túlmenően meghatározza a meglévő, de a törvényben foglaltaknak nem megfelelő reklámhordozókra vonatkozó rendszergazdai szerződések további sorsát kezelő átmeneti szabályokat.

A törvény továbbá egyfelől rögzíti, hogy az új szabályoknak nem megfelelő, a szabályozás hatálybalépésekor hatályos rendszergazdai szerződés 2020. december 31-ig maradhat hatályban, valamint előírja, hogy az önkormányzat köteles felülvizsgálni a törvény hatálybalépésekor fennálló, a település közterületének reklámcélú hasznosítására vonatkozó rendszergazdai szerződéseit. Ha a szerződések nem állnak összhangban az új szabályokkal, azok módosítását vagy új szerződés megkötését kell kezdeményeznie. Ennek meghiúsulása esetén felmondhatja a hatályban lévő szerződéseit.

A 102. §-hoz

A külföldi felsőoktatási intézményekben hungarológiai és magyar nyelvi képzéseket folytató vendégoktatók kétoldalú államközi kulturális, tudományos és oktatási együttműködések, valamint intézményközi megállapodások alapján látják el feladataikat. A vendégoktatói hálózat jelenleg 26 országban 46 vendégoktatót foglalkoztat határozott idejű megbízási szerződés keretében.

A vendégoktatói hálózat fenntartása az utóbbi években kétféle nehézségbe ütközött. Egyfelől az európai integráció és a bolognai folyamattal együtt járó külföldi felsőoktatási forráskivonások számos országban ellehetetlenítik az ún. kis (nyelv)szakokat, ami a hungarológiai oktatóhelyeket is hátrányosan érinti. Több egyetem jelezte, hogy a továbbiakban nem képes magyar vendégoktatót fogadni, évente szűnnek meg nagy hagyománnyal rendelkező, értékes vendégoktatói helyek. Másfelől a kiutazó oktatóknak nyújtott hazai anyagi támogatás reálértékben csökken, ennek következtében több oktatóhelyre a pályáztatás egyre nehezebbé válik.

A vendégoktatói hálózat felügyelete a korábbi Balassi Intézet integrációjával a KKM feladatkörébe került. A KKM a hálózat felülvizsgálata keretében vendégoktatói ösztöndíj program létrehozását tervezi, amelynek értelmében a vendégoktató ösztöndíjra és költségtérítésre lesz jogosult. Az ösztöndíjprogram megerősíti a hálózat működését, kiszámíthatóvá teszi a vendégoktatók javadalmazását. Egyúttal szem előtt tartja a felsőoktatási autonómiát, a tudományos és oktatói munka szabadságát és függetlenségét a vendégoktatók pályáztatásának és kiválasztásának folyamatában ugyanúgy, mind foglalkoztatásuk támogatása tekintetében. Az ösztöndíjas forma kellő rugalmasságot biztosít ahhoz, hogy alkalmazkodni tudjon a helyi szakmai igényekhez, és a különböző tartalmú kétoldalú munkatervek és intézményközi megállapodások esetében is alkalmazható.

A fentiekre tekintettel a vendégoktatói ösztöndíjprogramra vonatozó szabályokat rögzíti, azzal, hogy felhatalmazó rendelkezést biztosít részletszabályok kormányrendeleti szintű megalkotásához.

A 103. §-hoz

A hatálybalépéséhez szükséges rendelkezéseket állapítja meg.

A 104. §-hoz

A jogharmonizációs záradékot tartalmazza.