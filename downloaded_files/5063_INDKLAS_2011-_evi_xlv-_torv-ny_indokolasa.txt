2011. évi XLV. törvény indokolása

a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Alapokmányának és Egyezményének az 1994. évi kiotói, az 1998. évi minneapolisi, a 2002. évi marrakesh-i és a 2006. évi antalyai Meghatalmazotti Értekezleteken történt módosításokkal egységes szerkezetbe foglalt kihirdetéséről, valamint a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt Fakultatív Jegyzőkönyv kihirdetéséről

Általános indokolás

A Nemzetközi Távközlési Egyesület (ITU) Alapokmányának és Egyezményének elfogadása és Magyarország képviselője részéről történő aláírása 1992. december 22-én Genfben, a Meghatalmazottak Rendkívüli Értekezletén történt meg. Ezen két dokumentumot a Nemzetközi Távközlési Egyesület 1992. évi genfi Meghatalmazottak Rendkívüli Értekezletén aláírt záróokmányok kihirdetésről szóló 191/1997. (XI. 4.) Korm. rendelet emelte be a magyar jogrendbe, amely 1994. július 1-jén lépett hatályba.

E törvény a négyévente megtartott Meghatalmazotti Értekezleteken elfogadott módosítások közül a következőkkel egységes szerkezetbe foglalt Alapokmány és Egyezmény szöveget tartalmazza: 1994 Kiotó, 1998 Minneapolis, 2002 Marrakesh és 2006 Antalya.

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének d) pontja, 9. § és 12. §-a alapján a Záróokmányokat törvényben kell kihirdetni.

Részletes indokolás

Az 1. §-hoz

A törvény felhatalmazást ad az Alapokmány és az Egyezmény módosításai kötelező hatályának elismerésére.

A 2. §-hoz

A törvény az Alapokmányt a módosításokkal egységes szerkezetben hirdeti ki.

A 3. §-hoz

A 3. § az Alapokmány egységes szerkezetbe foglalt angol nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

A törvény az Egyezményt a módosításokkal egységes szerkezetben hirdeti ki.

Az 5. §-hoz

Az 5. § az Egyezmény egységes szerkezetbe foglalt angol nyelven hiteles szövegét és annak hivatalos magyar nyelvű fordítását tartalmazza.

A 6. §-hoz

A 6. § a genfi Meghatalmazottak Rendkívüli Értekezletének Záróokmányaihoz a Magyar Köztársaság által fűzött Fakultatív Jegyzőkönyv angol nyelven hiteles szövegét és annak hivatalos magyar nyelvű fordítását tartalmazza.

A 7. §-hoz

A 7. § a Záróokmányokhoz a Magyar Köztársaság által fűzött nyilatkozatokat és fenntartások angol nyelven hiteles szövegét és annak hivatalos magyar nyelvű fordítását tartalmazza az egyes Meghatalmazotti Értekezletekhez tartozó bontásban.

A 8. §-hoz

A 8. § utal arra, hogy az egységes szerkezetbe foglalt Alapokmány és Egyezmény szövegéhez kapcsolódó magyarázó megjegyzéseket a törvény Melléklete tartalmazza.

A 9. §-hoz

A 9. § a törvény hatályba léptető rendelkezéseit tartalmazza, rendelkezik a jelenleg hatályos kormányrendeleti szintű szabályozás hatályon kívül helyezéséről és rögzíti, hogy a törvény végrehajtásáról az elektronikus hírközlésért felelős miniszter gondoskodik.

2