2017. évi CXCIV. törvény indokolása

egyes törvények szervezett utazási tárgyú jogharmonizációjával kapcsolatos módosításáról

-----STARTING---POINT---ALTALANOS--- 

A Lisszaboni Szerződés megalapozta a közösségi szintű turizmus politika alapjait. Az EUMSz. 195. cikke értelmében az Európai Unió hatáskörébe tartozik az idegenforgalmi ágazatban működő tevékenységek ösztönzése, előmozdítása, valamint olyan intézkedések meghozatala, amelyek e célokat elősegítik.

Az európai turizmuspolitika elsődleges, átfogó célkitűzése továbbá, hogy hosszútávon, fenntartható módon serkentse az ágazat versenyképességét, annak érdekében, hogy az európai turizmus valóban modern és felelősségteljes ágazattá válhasson a jövőben.

A csomagban értékesített, szervezett utazások, üdülések és társasutazások (a továbbiakban: utazási csomagok) jelentős arányt képviselnek az utazási piacon. Ez a piac komoly átalakuláson ment keresztül a szervezett utazási formákról szóló 90/314/EGK irányelv (a továbbiakban: 90/314/EGK irányelv) elfogadása óta. A hagyományos forgalmazási csatornák mellett az internet egyre fontosabb eszköze az utazási szolgáltatások felkínálásának és értékesítésének. Az utazási szolgáltatásokat nem csupán a hagyományos utazási csomagok formájában állítják össze, hanem gyakran igény szerint kombinálva is. Az ilyen kombinált utazási szolgáltatások közül sok vagy jogi szempontból szürke zónába tartozik, vagy egyértelműen a 90/314/EGK irányelv hatályán kívül esik. Ezen változások tették szükségessé a korábbi szabályozás felülvizsgálatát az Unión belül, mely egyúttal azt is jelenti, hogy a nemzeti szabályozások revízióját, illetve a módosuló uniós szabályozáshoz való harmonizációját is el kell végezni. Az új szabályozást az Európai Parlament és a Tanács 2015. november 25-én fogadta el, (EU) 2015/2302 irányelv az utazási csomagokról és az utazási szolgáltatás-együttesekről, valamint a 2006/2004/EK rendelet és a 2011/83/EU európai parlamenti és tanácsi irányelv módosításáról, továbbá a 90/314/EGK tanácsi irányelv hatályon kívül helyezéséről (a továbbiakban: Irányelv) címmel. A tagállamoknak 2018. január 1-jéig kell elfogadniuk és kihirdetniük a törvényi, rendeleti vagy határozati szintű módosító rendelkezéseket, azonban az elfogadott szabályokat 2018. július 1-jétől kell alkalmazni.

-----STARTING---POINT---RESZLETES---

Az 1. §-hoz

Az utazási csomagokról és az utazási szolgáltatásegyüttesekről, valamint a 2006/2004/EK rendelet és a 2011/83/EU európai parlamenti és tanácsi irányelv módosításáról, továbbá a 90/314/EGK tanácsi irányelv hatályon kívül helyezéséről szóló 2015/2302/EU (2015. november 25.) európai parlamenti és tanácsi irányelv (a továbbiakban: 2015/2302/EU irányelv), arra irányul, hogy kiterjessze a védelem hatályát, növelje az átláthatóságot, valamint erősítse az utazók és a kereskedők számára a jogbiztonságot.

A kereskedelemről szóló 2005. évi CLXIV. törvény (a továbbiakban: Kertv.) a mikro-, kis- és középvállalkozások fennmaradását és fejlődését előtérbe helyezve a kereskedelmi tevékenység folytatásának alapelveit és feltételeit szabályozza, különös tekintettel a gazdasági környezet, a kereskedők és a vásárlók érdekeire. A hatályos szabályozás határozza meg a kereskedelmi jellegű turisztikai szolgáltatási tevékenységek folytatásának általános feltételeit, valamint értelmező rendelkezések szintjén az utazásszervezői tevékenység és utazásközvetítői tevékenység fogalmát.

Az irányelvben rögzített új fogalmi meghatározásoknak megfelelően szükséges az utazásszervezői, utazásközvetítői tevékenység módosítása.

A jelen szabályozási csomag alapján az utazásszervező és -közvetítő tevékenységről szóló 213/1996. (XII. 23.) Korm. rendelet módosításával bevezetésre kerül a jelenleg is meglévő vagyoni biztosíték mellé egy kiegészítő biztosítási pillér. Ennek keretében az utazásszervezői tevékenységet végző az utazóra, mint kedvezményezettre köt kötelező biztosítást, mely biztosítási szerződéskötési kötelezettség a Kertv.-ben kerül kimondásra a biztosítási tevékenységről szóló 2014. évi LXXXVIII. törvény rendelkezéseire (129. §) tekintettel.

A rendelkezések bevezetése szükségessé teszi a törvény értelmező rendelkezéseinek bővítését az utazó, valamint az utazási szolgáltatásegyüttes igénybevételét elősegítő kereskedelmi tevékenység fogalmával is.

Végül a Kertv.-ben indokolt rögzíteni az utazási csomag megbontásának a tilalmát, annak érdekében, hogy az utazási csomag megbontására vonatkozó tilalom a gyakorlatban is érvényesüljön, annak expressis verbis törvényi szintű kimondásával a szabály ne legyen megkerülhető, ezáltal a fogyasztói jogok hatékonyabban érvényesüljenek. Indokolt tehát a fogyasztóvédelmi hatóság számára hatáskört biztosítani e tilalom ellenőrzésére.

A 2. §-hoz

A 90/314/EGK irányelv az utazási szerződésről szóló 281/2008. (XI. 28.) Korm. rendelet (a továbbiakban: 281/2008. (XI. 28.) Korm. rendelet), az utazásszervező és -közvetítő tevékenységről szóló 213/1996. (XII. 23.) Korm. rendelet, valamint a Polgári Törvénykönyvről szóló 2013. évi V. törvény (a továbbiakban: Ptk.) ültette át a magyar jogba.

A 90/314/EGK irányelv több fontos fogyasztói jogot állapít meg az utazási csomagokra vonatkozóan, különös tekintettel a tájékoztatási kötelezettségekre, a kereskedőknek a csomag teljesítésével kapcsolatos felelősségére, valamint az utazásszervező vagy utazásközvetítő fizetésképtelenségével szembeni védelemre. A 90/314/EGK irányelv egyaránt tartalmaz közjogi és magánjogi jellegű normákat, amelyek közül a Ptk. - általános szerkesztési elvéhez igazodóan - csupán az időtálló és kellő absztraktsággal megfogalmazott magánjogi szabályokat implementálja, míg az e követelményeket ki nem elégítő normák átültetését a Ptk.-n kívüli jogszabályokra hagyja. E szabályozási logika következménye, hogy a Ptk. az utazási szerződés kapcsán a 90/314/EGK irányelv egyes rendelkezéseit, köztük a szerződés tárgyát, az alakszerűségi követelményt és annak megsértésének az általánostól eltérő szankcióját, a szerződési pozíció átruházásának a lehetőségét szabályozza, valamint biztosítja e szabályok féloldalú kógenciáját. Az utazási szerződéssel kapcsolatos 90/314/EGK irányelv szerinti további részletszabályokat kormányrendeleti szintű rendelkezések tartalmazzák.

Az Európai Unió utazási piacán a 90/314/EGK irányelv megalkotása óta több jelentős változás ment végbe, amely az irányelv felülvizsgálatát tette szükségessé. A legfontosabb változások közé tartozik, hogy a hagyományos forgalmazási csatornák mellett az internet egyre fontosabb eszközévé vált az utazási szolgáltatások felkínálásának és értékesítésének, továbbá, hogy az utazási szolgáltatásokat már nemcsak a hagyományos utazási csomagok formájában állítják össze, hanem gyakran igény szerint kombinálva is, amely kombinált utazási szolgáltatások közül sok vagy jogi szempontból szürke zónába tartozik, vagy egyértelműen a 90/314/EGK irányelv hatályán kívül esik. Mindezekre figyelemmel elfogadásra került a 2015/2302/EU irányelv, amely arra irányul, hogy az említett változásokat figyelembe véve kiterjessze a védelem hatályát, növelje az átláthatóságot, valamint erősítse az utazók és a kereskedők számára a jogbiztonságot.

A 90/314/EGK irányelvvel ellentétben a (EU) 2015/2302 irányelv 4. cikke maximum harmonizációs kötelezettséget ír elő a tagállamok számára, ami azt jelenti, hogy az irányelvben foglaltaktól eltérő - ideértve a szigorúbb vagy kevésbé szigorú - rendelkezéseket a tagállamok nem vezethetnek be és nem tarthatnak fenn, kivéve, ha a (EU) 2015/2302 irányelv másként rendelkezik. A maximum harmonizációs kötelezettségre figyelemmel a (EU) 2015/2302 irányelv valamennyi rendelkezését az irányelvvel teljes összhangban szükséges átültetni a magyar jogba. A (EU) 2015/2302 irányelv az utazási szerződés két típusára, az utazási csomagra és az utazási szolgáltatásegyüttesre vonatkozóan állapít meg szigorú követelményeket, amelyeket az irányelvnek való megfelelés érdekében meg kell jeleníteni az átültetést végző jogszabályi rendelkezésekben.

Az utazási szolgáltatásokra vonatkozó szerződések tekintetében a jogalkotói szándék arra irányult, hogy a jogalkalmazás megkönnyítése érdekében egy kormányrendeletben kerüljön szabályozásra a (EU) 2015/2302 irányelv hatálya alá tartozó utazási csomag és utazási szolgáltatásegyüttes, valamint az utazási csomagnak és utazási szolgáltatásegyüttesnek nem minősülő utazási szolgáltatásokra vonatkozó szerződések közös szabályai. Ennek megfelelően a 2015/2302/EU irányelvet a 281/2008. (XI. 28.) Korm. rendelet helyébe lépő, az utazási szolgáltatásokra vonatkozó szerződésekről, különösen az utazási csomagra és az utazási szolgáltatásegyüttesre vonatkozó szerződésekről szóló új kormányrendelet (a továbbiakban: új Korm. rendelet) ülteti át. Az új Korm. rendelet kapcsán kiemelendő, hogy a rendeletben nem szabályozott kérdésekben a Ptk. rendelkezéseit kell alkalmazni.

A (EU) 2015/2302 irányelv átültetése az utazási szerződések Ptk.-beli szabályait két aspektusból érinti, egyrészt az utazási szerződés alakszerűségével szemben támasztott követelmény megváltozása, másrészt a szerződés hibás teljesítéséből eredő díjengedmény és kártérítés elévülésére vonatkozó speciális szabály előírása kapcsán. A Ptk. a 90/314/EGK irányelvből eredő jogharmonizációs kötelezettségnek tett eleget azzal, hogy az utazási szerződés kötelező írásba foglalásával kapcsolatos követelményt rögzítette, továbbá tartalmazta az írásba foglalás elmulasztásának speciális jogkövetkezményét is. Az utazási szerződések tekintetében ennek az alakszerűségi követelménynek a szerződés összes feltétele vonatkozásában érvényesülnie kellett, ellenkező esetben az írásba nem foglalt kikötés semmisnek minősült. A (EU) 2015/2302 irányelv újításai közé tartozik, hogy az utazási csomagra vonatkozó szerződés esetén - szerződéskötést megelőző tájékoztatási kötelezettség előírása mellett - lehetővé teszi a telefonon keresztül történő szerződéskötést is. A (EU) 2015/2302 irányelv 7. cikk első bekezdése szerint a tagállamok biztosítják, hogy az utazási csomagra vonatkozó szerződések egyszerű és közérthető nyelven legyenek megfogalmazva, és amennyiben írásban készülnek, jól olvashatóak legyenek. A korábbi szabályozással ellentétben az utazási csomagra vonatkozó szerződések vonatkozásában a (EU) 2015/2302 irányelv tehát a kötelező írásbeliséget nem tartja fenn, ugyanakkor az utazásszervező kötelezettségévé teszi a szerződés megkötésekor vagy azt követően haladéktalanul a szerződés egy példányának vagy az arról szóló visszaigazolásnak papíron vagy más tartós adathordozón az utazó részére történő rendelkezésre bocsátását. Figyelemmel arra, hogy az uniós jogalkotó az összetett szerződési konstrukció tekintetében nem feltétlenül a szerződéskötés kapcsán - illetve azt megelőzően -, hanem adott esetben a szerződéskötést követően követeli meg írásbeliséget, az írásbeliség követelményének érvényességi feltételként történő törvényi szintű fenntartása a (EU) 2015/2302 irányelv hatálya alá nem tartozó utazási szerződések tekintetében sem indokolt.

A (EU) 2015/2302 irányelv az utazási csomagra vonatkozó szerződés írásba foglalásának elmulasztásához - tekintettel az alakszerűségi követelmény hiányára - jogkövetkezményt nem fűz, azonban a szerződéskötést megelőző tájékoztatás körében a korábbinál szigorúbb feltételeket támaszt. E szerint, ha az utazásszervező vagy az utazásközvetítő az utazó szerződési nyilatkozatának megtétele előtt az utazási csomag teljes díján felüli további díjakra, illetékekre vagy egyéb költségekre vonatkozó tájékoztatási kötelezettségének nem tesz eleget, az utazó nem köteles megfizetni ezeket a többletköltségeket. Ez a Ptk. alapján a részleges érvénytelenség körében értékelhető, hiszen így a (EU) 2015/2302 irányelv 6. cikk (2) bekezdése szerinti feltételekre vonatkozó tájékoztatási kötelezettségének nem tesz eleget, a kérdéses szerződési feltétel joghatás kiváltására - az utazó részéről fizetési kötelezettség keletkeztetésére - nem lesz alkalmas. Mivel a (EU) 2015/2302 irányelv ezt a jogkövetkezményt csak az 5. cikk (1) bekezdés c) pontjában meghatározott, a további díjakra, illetékekre vagy egyéb költségekre vonatkozó tájékoztatási kötelezettséghez fűzi, ebből következően az érvénytelenség jogkövetkezménye a szerződés írásba foglalásának elmaradásához főszabályként nem kapcsolható. Ha a tájékoztatási kötelezettségét az utazásszervező megsérti, a Ptk. 6:62. § (3) bekezdése alapján - a tájékoztatási kötelezettségének megsértése miatt - kártérítési kötelezettséggel tartozik.

A (EU) 2015/2302 irányelv átültetésével kapcsolatos másik módosítási igény az utazási szerződés megrendelője számára biztosított védelem szintjéből adódik. A fogyasztó fogalmát ugyanis a Ptk. a fogyasztóvédelmi tárgyú irányelveknek megfelelően a természetes személy fogalmára szűkíti. A 90/314/EGK irányelv speciális, a többi fogyasztóvédelmi irányelvtől eltérő fogyasztó fogalmat alkalmaz, mivel fogyasztónak nem csak a természetes személyeket minősíti. A Ptk. annak érdekében, hogy a kétféle fogyasztófogalom használatát elkerülje, az utazási szerződést nem fogyasztói szerződésként szabályozza, utazási szerződésben megrendelő bárki lehet. Ezzel a megoldással a 90/314/EGK irányelv által biztosított védelem a vállalkozóval szerződő felet attól függetlenül megilleti, hogy a megrendelő fogyasztónak minősül-e. A 90/314/EGK irányelv személyi hatályának logikáját követi a (EU) 2015/2302 irányelv azzal az eltéréssel, hogy a fogyasztóvédelmi tárgyú jogszabályok fogyasztó fogalmával való összetéveszthetőség elkerülése érdekében utazónak nevezi azt a személyi kört, amelyeket ezen irányelv alapján magas szintű védelemben kíván részesíteni. Ez azt jelenti, hogy a (EU) 2015/2302 irányelv által biztosított védelem változatlanul megilleti a Ptk. szerinti bármely megrendelőt.

A (EU) 2015/2302 irányelv 14. cikke díjengedmény, illetve kártérítési igény érvényesítését teszi lehetővé a vállalkozó szerződésszegése esetén, mely igények elévülési ideje legalább két év. E speciális elévülési szabályt nemcsak a fogyasztónak minősülő megrendelő esetén, hanem teljes körben, a fogyasztónak nem minősülő megrendelő vonatkozásában is alkalmazni kell. A hibás teljesítéssel kapcsolatos Ptk. 6:163. § (2) bekezdésében foglalt kellékszavatossági igény, továbbá a Ptk. 6:174. § (2) bekezdése szerinti kártérítési igény elévülési idejére vonatkozó két éves szabály azonban csak a fogyasztónak minősülő megrendelő és vállalkozás közötti szerződés esetén alkalmazandó. Erre figyelemmel szükséges a fogyasztónak nem minősülő megrendelő és vállalkozás közötti szerződés tekintetében is a (EU) 2015/2302 irányelv 14. cikk (6) bekezdésével egyezően egy speciális elévülési szabály megalkotása.

A (EU) 2015/2302 irányelv szerinti elévülési szabály törvényi szintű rendezést igényel. A díjengedmény, illetve a kártérítési igény elévülési idejével kapcsolatos rendelkezés elhelyezése - annak speciális jellege miatt - az utazási szerződés szabályai között indokolt.

A 3. §-hoz

A (EU) 2015/2302 irányelv átültetése során a jogalkotói szándék az utazási szerződések tekintetében arra irányult - figyelemmel a maximum harmonizációs kötelezettségre -, hogy a jogalkalmazás megkönnyítése érdekében egy kormányrendeletben kerüljön szabályozásra a (EU) 2015/2302 irányelv hatálya alá tartozó utazási szerződés két speciális típusának, az utazási csomagnak és az utazási szolgáltatásegyüttesnek a szabályai, valamint az utazási csomagnak és utazási szolgáltatásegyüttesnek nem minősülő utazási szerződések közös szabályai.

Fentiekre tekintettel a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény 66. § (1) bekezdés f) pontját módosítani szükséges.

-----STARTING---POINT---VEGE---

A 4. §-hoz

Hatályba léptető rendelkezés.

Az 5. §-hoz

Jogharmonizációs záradék.