2017. évi CCI. törvény indokolása

a nemzetiségek jogairól szóló 2011. évi CLXXIX. törvény módosításáról

-----STARTING---POINT---ALTALANOS--- 

A törvény célja, hogy a nemzetiségek jogairól szóló 2011. évi CLXXIX. törvény (a továbbiakban: Njtv.) legutóbbi, három évvel korábban végrehajtott, főként választási előírásokat érintő változtatása után egy szélesebb körű, a nemzetiségek érdekképviseleti szerveinek javaslatait figyelembe vevő és a napi gyakorlattal harmonizáló törvényi szabályozás szülessen.

Az Njtv. hatálybalépése óta jelentős mértékben változott a hazai nemzetiségi politika jogszabályi környezete és gyakorlati megvalósulása egyaránt.

A nemzeti köznevelési rendszer reformja következtében a nemzetiségi kulturális autonómia legfőbb letéteményesei, az országos nemzetiségi önkormányzatok mellett intézményfenntartóként megjelentek a helyi, főként települési nemzetiségi önkormányzatok, amelyek esetenként már jóval több nemzetiségi óvodát és iskolát tartanak fenn, mint az országos testületek. Az intézmények fenntartói jogának átadói sem csak a települési önkormányzatok - mint arról a hatályos törvény rendelkezik -, az iskolák átadása esetében megjelent az állami intézményfenntartó.

Az időközben módosított nemzeti köznevelésről szóló törvény részletesen szabályozza a kiegészítő nemzetiségi oktatás megszervezésének feltételeit. Ennek lehetőségét a törvény az illetékes helyi nemzetiségi önkormányzatra is ki kívánja terjeszteni abban az esetben, ha arra az adott nemzetiség országos testülete nem vállalkozik.

A törvény a nemzetiségi köznevelési intézményt fenntartó nemzetiségi önkormányzat részére ugyanúgy vagyonkezelői jogot kíván biztosítani a feladat ellátását szolgáló ingó és ingatlan vagyonra, ahogyan ez az állami intézményfenntartó esetében is fennáll.

A tizenhárom magyarországi nemzetiség rendkívül sokrétű közösségi és kulturális érdekképviseletét, valamint jogérvényesítését biztosító törvény módosításának folyamatában az előterjesztő első számú szakmai partnerének az országos nemzetiségi önkormányzatokat tekintette, azok szervezeti rendszerével, gyakorlati tapasztalataival és elvárásaival. A nemzetiségi önkormányzati rendszer működése vonatkozásában továbbra is meghatározó az Njtv. 153. §-a, amely szerint ahol a törvény eltérően nem rendelkezik, ott a nemzetiségi önkormányzatokra alkalmazni kell a helyi önkormányzatokra vonatkozó jogszabályokat.

Az Njtv. a nemzetiségi önkormányzati testületek és képviselők választásának szabályairól is rendelkezik. A gyakorlat nem igazolta, ezért a módosítás hatályon kívül helyezi azt a korlátozást, mely szerint egy jelölt a települési, területi és országos nemzetiségi önkormányzati szint közül csak két testületben vállalhat képviselői és egyébtisztséget.

A települési nemzetiségi önkormányzatok számottevő része jelenleg négy képviselőből állhat. E testületek működésének biztonságát erősíti a módosítás a képviselők számának öt főre való növelésével.

A hatályos Njtv. csak egyetlen esetben, a nyelvhasználat vonatkozásában tesz utalást a nemzetiségek országgyűlési jelenlétére. Fontos a nemzetiségi képviselő, a nemzetiségi szószóló és a nemzetiségeket képviselő bizottság fogalmának bevezetése az Njtv.-be is, összhangban az Országgyűlésről szóló törvénnyel. Az új IV/A. fejezet rendelkezéseket tartalmaz a magyarországi nemzetiségeknek az Országgyűlés munkájában való részvételéről, továbbá a nemzetiségi képviselő és a nemzetiségi szószóló, valamint az országos nemzetiségi önkormányzat együttműködéséről.

A törvény tartalmaz technikai jellegű és nyelvhelyességi korrekciókat is.

-----STARTING---POINT---RESZLETES---

Az 1. §-hoz

A törvény hatálya alá tartózó nemzetiségi civil szervezetek körét kibővíti a nemzetiségi célra létrehozott alapítványokkal, összhangban az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvénnyel.

A 2. §-hoz

A nemzetiségek alapvető jogai című fejezet 4. § (1) bekezdésének c) ponttal történő kiegészítése, az Alaptörvénnyel összhangban, új rendelkezésként határozza meg a nemzetiségek részvételének jogát az Országgyűlés munkájában.

A 3. §-hoz

A hatályos Njtv. csak ebben a szakaszában használja a „nemzetiségi nyelv” kifejezést, amely nem egészen helytálló, hiszen a magyarországi nemzetiségek túlnyomó többségének anyanyelve egyben az anyaországaik nemzeti nyelve.

A módosítás összhangot teremt a törvény korábbi fogalomhasználatával. Ehhez kapcsolódóan elhagyja az Njtv. 16. § (2) bekezdésének utolsó mondatát, a nem latin írásmóddal történő bejegyzés esetén a kötelező, fonetikus, latin betűs írásmód egyidejű alkalmazását.

A 4. §-hoz

Átveszi az Országgyűlésről szóló 2012. évi XXVI. törvényben bevezetett új jogintézményeket, amelyeken keresztül megvalósul a magyarországi nemzetiségek részvétele az Országgyűlés munkájában.

Az új fejezetcímhez tartozó 21/A. § a nemzetiségek országgyűlési képviseletének jelenlegi megvalósulási formáját rögzíti a nemzetiségi listán mandátumot szerzett képviselő és a nemzetiségi szószóló nevesítésével.

Az új fejezet 21/B. §-a a nemzetiségi képviselő és nemzetiségi szószóló, valamint az országos nemzetiségi önkormányzat együttműködésének módozatait tartalmazza.

Az 5. §-hoz

A rendelkezés a szülő kifejezés helyett a törvényes képviselő fogalmát vezeti be. A különböző nemzetiségi nevelési-oktatási formák pontosítása összhangban áll a 17/2013. (III. 1.) EMMI rendeletben kiadott nemzetiségi irányelvekkel.

A törvény a kiegészítő nemzetiségi nevelés-oktatás megszervezésének lehetőségét - adott feltételek mellett - kiterjeszti a területi, vagy települési nemzetiségi önkormányzatokra is.

A 6. §-hoz

Az új (2) bekezdés kiterjesztő hatályú rendelkezést tartalmaz minden szintű nemzetiségi önkormányzatra.

A 7. §-hoz

Az önkormányzati feladatot ellátó intézményre való kiterjesztés - a hatályos jogszabályi környezettel összhangban - a nemzetiségi óvodák fenntartói jogának átvételét is magában foglalja.

Szintén új rendelkezés, hogy a települési nemzetiségi önkormányzatok - az országos testületekhez hasonlóan - olyan köznevelési intézmény fenntartói jogát is átvehetik, ahol már nemcsak minden gyermek, illetve tanuló vesz részt nemzetiségi nevelésben, vagy nevelés-oktatásban, hanem ehhez elegendő azok legalább hetvenöt százaléka is. Új előírás továbbá, hogy ebben az esetben az intézményi szervezetek mellett ki kell kérni az illetékes területi nemzetiségi önkormányzat véleményét is.

A törvény szerint az átadó és átvevő a korábbi köznevelési megállapodás helyett írásbeli megállapodást köt.

A rendelkezés tartalmazza az átadó intézményfenntartó vagyonának kezelésére vonatkozó új szabályozás bevezetését. Az átvevő nemzetiségi önkormányzat - hasonlóan az állami fenntartók törvényi szabályozásához - jogosulttá válik a feladat ellátását szolgáló ingó és ingatlan vagyon vagyonkezelésére.

A 8. §-hoz

Szabályozza a köznevelési intézmények mellett a nemzetiségi kulturális intézmények vagyonkezelői jogát is. A nemzetiségi kulturális intézmény fenntartói jogának átvétele esetén az átvevő nemzetiségi önkormányzatot szintén megilletné a feladat ellátását szolgáló ingó és ingatlan vagyon vagyonkezelői joga. Ennek érvényesítésére az igénybejelentést követő hat hónapon belül az átadó és átvevő kölcsönös együttműködésével kerül sor.

A 9. §-hoz

Technikai jellegű és szövegpontosító módosítás. A hatályos törvénynek nem volt VI. fejezete és pontosítja az alcímet is.

A 10. §-hoz

A törvény szerint azokon a településeken, ahol a választások kitűzésének napján a nemzetiségi névjegyzékben szereplő választópolgárok száma legalább száz fő, a települési nemzetiségi önkormányzati képviselők száma négy fő helyett öt fő. A módosítást a testület biztonságosabb működésének feltétele, valamint a helyi nemzetiségi közösség számbeli jelentősége indokolja.

A 11. §-hoz

A módosítás a települési önkormányzatok és a helyi nemzetiségi önkormányzatok együttműködésében jelentkező, az Állami Számvevőszék számos jelentésében feltárt problémák csökkentése érdekében tartalmaz módosításokat, a helyi nemzetiségi önkormányzat székhelyén ingyenesen biztosítandó helyiség havi óraszámának kétszeresére, harminckét órára való emelésével, továbbá az adatszolgáltatási és a belső ellenőrzési feladatok nevesítésével.

A 12. §-hoz

Az összeférhetetlenségi szabályozást tartalmazó első két bekezdés módosításai az egyes tisztségek jogszabályi harmonizálásával és az Njtv. 106. § (10) bekezdés hatályon kívül helyezésével vannak összefüggésben. A (10) bekezdés hatályon kívül helyezése megszüntetni kívánja a korábbi korlátozást, amely szerint egy nemzetiségi jelölt legfeljebb két nemzetiségi önkormányzati szinten lehet képviselő, illetve tisztségviselő.

A továbbiak szövegcserés és technikai jellegű módosítások.

A módosítás orvosolja a (8) bekezdésben a korábbi elírási hibát. A (7) bekezdés foglalkozik a törvényszéki eljárással és nem a (9) bekezdés, amely az összeférhetetlenségre vonatkozik.

A 13. §-hoz

A módosítás a települési és területi nemzetiségi önkormányzat elnöke tiszteletdíjának lehetséges felső határát  növeli száz, illetve ötven százalékkal abban az esetben, ha a testület köznevelési intézményt tart fenn. A megítélhető természetbeni juttatás mértékét a törvény egységesen emeli az illetményalapra.

A 14. §-hoz

Az országos nemzetiségi önkormányzat elnöke és elnökhelyettese részére megállapítható illetmény, illetve tiszteletdíjuk, megemelt összegéről rendelkezik.

A 15. §-hoz

A rendelkezés az intézményfenntartói feladatok ellátása során a nemzetiségi önkormányzatok vagyongazdálkodásában bekövetkezett változásokat rögzíti.

A 16. §-hoz

A d) pontból a szövegrész elhagyását egyrészt az indokolja, hogy nem döntési jogkört tartalmaz, másrészt olyan adatszolgáltatási kötelezettségről rendelkezik, amelyet más törvény szabályoz.

A 17. §-hoz

Az országos nemzetiségi önkormányzatok sokrétű tevékenységében a nyilvánvaló hivatali, intézményfenntartói, érdekvédelmi, közösségszervezői stb. gyakorlat ellenére gyakran okoz adminisztratív konfliktust az a körülmény, hogy a hatályos törvény nem nevesíti az országos nemzetiségi önkormányzat kötelező közfeladatait. A rendelkezés módosítása ezt pótolja, kiegészítve a szakaszt az egyéb, (egyes önként vállalt) közfeladatokkal.

A 18. §-hoz

A törvény fogalmi korrekciókat tartalmaz egyrészt arra vonatkozóan, hogy nem az országos nemzetiségi önkormányzatnak, hanem az önkormányzat hivatalának vannak foglalkoztatottjai, másrészt a vonatkozó törvény megnevezését pontosítja.

A 19. §-hoz

A Njtv. hivatalvezetőről szóló 120. §-a nem tartalmi, hanem jogszabály-szerkesztési szempontok miatt veszíti hatályát, mivel a megfelelő alcímet három szakasszal megelőzve rendelkezik a hivatalvezetőt illetően.

A módosítás nyomán „Az országos nemzetiségi önkormányzat hivatalvezetője” alcímet viselő 123. § már kettőződés nélkül szabályozza a hivatalvezető kiválasztásának és kinevezésének módját azzal a korábban is hatályos kiegészítéssel, hogy a folyamat az elnök javaslata alapján történne. Az elnök által támogatott pályázó hiányában új pályázatot kell kiírni.

A törvény szabályozza a hivatalvezető végzettségére vonatkozó előírásokat.

A 20. §-hoz

Nyelvhelyességi módosítás.

A 21. és 23. §-hoz

A törvény elhagyja a feladatfinanszírozási rendszer fogalmát, mivel a nemzetiségi önkormányzatok részére nyújtott központi költségvetési támogatás, tekintettel azok sajátos működésére, nem feladatfinanszírozási rendszerű.

A 22. §-hoz

A rendelkezés az intézményi működtetők körét valamennyi szintű nemzetiségi önkormányzatra kiterjeszti. A törvény a pénzügyi jogi szabályozással összhangban a normatív helyett a költségvetési hozzájárulás fogalmát vezeti be.

A 24. §-hoz

A hatályos Njtv. nem tartalmazott VIII. fejezetet. A törvény ezt a hiányosságot pótolja az új fejezetcím beiktatásával.

A 25. §-hoz

Szükséges átmeneti rendelkezés beiktatása azokra az esetekre, amikor a fenntartói jognak a nemzetiségek jogairól szóló törvény szerinti átadása már a jelen módosítás hatálybalépése előtt megtörtént. Ez esetben a törvény szerint a korábban megkötött ingyenes használatba vételi megállapodás megszűnik és a helyi önkormányzat legkésőbb a törvény módosítás hatályba lépését követő 6 hónapon belül köteles a fenntartói jogot gyakorló nemzetiségi önkormányzattal a köznevelési vagy kulturális közfeladat ellátásához kapcsolódó ingó és ingatlan vagyonhoz vagyonkezelési szerződést kötni.

A 26. §-hoz

Szövegcserés rendelkezések.

A 27. §-hoz

A hatályukat vesztő rendelkezéseket tartalmazza.

-----STARTING---POINT---VEGE---

A 28. §-hoz

Hatályba léptető rendelkezés.

A 29. §-hoz

Sarkalatossági záradék.