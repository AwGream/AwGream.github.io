2017. évi XL. törvény indokolása

az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény módosításáról

-----STARTING---POINT---ALTALANOS--- 

Az elmúlt években, különösen a 2008-as pénzügyi világválság után kiemelt jelentősége lett az adókijátszás és az adóelkerülés elleni állami fellépésnek. Az adókijátszás és adóelkerülés, mint az adóbevételek alakulására rendkívül komoly hatást gyakorló jelenségek mind az Európai Unióban, mind világszerte komoly aggodalmak tárgyát képezik. Az adóügyi automatikus információcsere e tekintetben kiemelt állami, államközi eszköznek tekinthető. Az Európai Bizottság már 2012. december 6-i közleményében kiemelte, hogy határozottan elő kell mozdítani az adóügyi automatikus információcserét, mint az adózás területén az átláthatóság és az információcsere jövőbeli európai és nemzetközi eszközét. Az Európai Tanács a 2013. május 22-i következtetéseiben az adókijátszás és az agresszív adótervezés elleni küzdelem céljából kérte az automatikus információcsere uniós és világszintű kiterjesztését.

A több országban működő vállalatcsoportoknak - szemben a belföldön tevékenykedő vállalatokkal - nyilvánvalóan több lehetőségük van arra, hogy kiterjedtebb adótervezést folytassanak. Ez az adótervezés a belföldi, tipikusan kis- és középvállalkozásokat a versenyhelyzet szempontjából hátrányosan érintheti, mivel relatív adóterhük magasabb lesz, mint a multinacionális vállalatcsoportoké. Ugyanakkor az adótervezéssel érintett államokban - az adóbevétel-kiesés veszélyén túl - a káros adóverseny jelensége is megfigyelhető, mivel ezen országok a multinacionális vállalatcsoportok adóelőnyök nyújtásával történő megnyerésében lesznek érdekeltek.

A tagállami adóhatóságoknak ezért a multinacionális vállalatcsoportok struktúrájára, transzferárazással kapcsolatos tevékenységére, továbbá egyes uniós és azon kívüli ügyleteire vonatkozóan információkra van szükségük. Ezek az információk lehetővé teszik a tagállamok számára, hogy jogszabály-módosítással, megfelelő kockázatelemzéssel és adóellenőrzéssel fellépjenek az adókijátszás és adóelkerülés jelensége ellen és felderítsék egyes vállalkozások mesterséges nyereségátcsoportosításra irányuló tevékenységét.

A szabályozás eredményeként várhatóan megvalósuló nagyobb fokú adóügyi átláthatóság arra ösztönözheti a multinacionális vállalatcsoportokat, hogy a jogszabályok által előírt mértékben eleget tegyenek adófizetési kötelezettségüknek abban az országban, ahol nyereségre tesznek szert. A multinacionális vállalatcsoportok átláthatóságának növelése tehát lényegi részét képezi az adóalap-erózió és a nyereségátcsoportosítás elleni küzdelemnek.

Az uniós kapcsolt vállalkozások transzferárazási dokumentációjára vonatkozó magatartási kódex (a továbbiakban: EU TPD) már tájékoztatási kötelezettséget ír elő az ilyen vállalatcsoportok számára a globális üzleti tevékenységeikről és transzferárazási politikájukról (cégcsoport szintű transzferár-nyilvántartás), valamint a helyi gazdálkodó egység konkrét tranzakcióiról (helyi szintű transzferár-nyilvántartás). Az EU TPD ugyanakkor nem rendelkezik a Gazdasági Együttműködési és Fejlesztési Szervezet (OECD) által kidolgozott országonkénti jelentések készítésére vonatkozó mechanizmusról.

Az OECD 2013 júliusában tette közzé az adóalap-erózióval és a nyereségátcsoportosítással kapcsolatos cselekvési tervét (BEPS cselekvési terv), melyet a G20-ak vezetői 2015 októberében jóváhagytak. A BEPS cselekvési terv 13. pontjára vonatkozó munka eredményeképpen több standard született a multinacionális vállalatcsoportok által teljesítendő adatszolgáltatásról, amelyek a cégcsoport szintű és a helyi szintű transzferár-nyilvántartásra és az országonkénti jelentésre is kiterjednek.

Mivel az országonkénti jelentésekre vonatkozó szabályok megállapításakor nem hagyható figyelmen kívül az OECD ilyen irányú tevékenysége, a Miniszterek Tanácsa elfogadta az adózás területén való közigazgatási együttműködésről szóló 2011/16/EU tanácsi irányelvnek az adózás területére vonatkozó kötelező automatikus információcsere tekintetében történő módosításáról szóló 2016/881/EU tanácsi irányelvet (DAC4). Az irányelv alapján a multinacionális vállalatcsoportoknak minden évben országonkénti jelentést kell benyújtaniuk, amelyben meg kell adniuk a bevétel összegét, az adózás előtti eredményt, valamint a megfizetett és a fizetendő nyereségadót minden egyes olyan adójogrendszer (állam, illetve terület) tekintetében, amelyben üzleti tevékenységet folytatnak. A multinacionális vállalatcsoportoknak a foglalkoztatotti létszámukról, jegyzett tőkéjükről, felhalmozott nyereségükről és tárgyi eszközeikről is adatot kell szolgáltatniuk minden egyes adójogrendszer (állam, illetve terület) vonatkozásában. Végül az ilyen vállalatcsoportoknak fel kell tüntetniük a csoporthoz tartozó minden olyan gazdálkodó egységet, amely az adott adójogrendszerben (államban, illetve területen) üzleti tevékenységet folytat, továbbá fel kell tüntetniük minden egyes gazdálkodó egység üzleti tevékenységeit.

Adóharmonizációs kötelezettségünkből fakadóan ez a törvény az adó- és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény (a továbbiakban: Aktv.) módosításával az uniós DAC4 szabályozás magyar átvételét végzi el. Ugyanakkor a törvény egyéb nemzetközi kötelezettségek végrehajtására is irányul, mivel Magyarország 2016 decemberében írta alá az országonkénti jelentések cseréjéről szóló illetékes hatóságok közötti multilaterális Megállapodást, amelyben a 2016/881/EU irányelvvel azonos tartalmú kötelezettségeket vállalt a Megállapodást aláíró államok viszonylatában.

-----STARTING---POINT---RESZLETES---

Az 1. §-hoz

Ezek a rendelkezések az Aktv. V/C., V/D. Fejezetében szabályozott spontán, valamint automatikus információcsere tekintetében tartalmaznak meghatározásokat. Ennek megfelelően a módosítás a következő fogalmakat tünteti fel: spontán információcsere, illetékes hatóság, hatáskörrel rendelkező hatóság, pénzügyi év, adatszolgáltatási pénzügyi év, országonkénti jelentés, vállalatcsoport, multinacionális vállalatcsoport, adatszolgáltatási kötelezettség alól mentes multinacionális vállalatcsoport, végső anyavállalat, anyavállalatnak kijelölt szervezet, csoporttag, rendszerhiba, illetékes hatóságok közötti elismert megállapodás, nemzetközi megállapodás, összevont (konszolidált) éves beszámoló, CCN-hálózat, harmadik állam, terület, elektronikus út (adatfeldolgozás, tárolás, továbbítás).

A 2. §-hoz

Ezek a rendelkezések új V/D. Fejezettel, továbbá 43/N-43/S. §-okkal egészítik ki az Aktv. hatályos rendelkezéseit. Az új szabályok az országonkénti jelentésekre vonatkozó adatszolgáltatás és automatikus információcsere egyes szabályait részletezik.

A 43/N-43/S. §-ok rendezik az országonkénti jelentéssel kapcsolatos bejelentés, változás-bejelentés, adatszolgáltatás, valamint automatikus információcsere szabályait.

A 43/N. § a multinacionális vállalatcsoport magyar adóügyi illetőségű végső anyavállalatának vagy más, az országonkénti jelentéssel kapcsolatos adatszolgáltatásra kötelezett szervezetnek az állami adóhatóság felé fennálló, az országonkénti jelentés benyújtási kötelezettségét (belső adatszolgáltatási kötelezettség), valamint e kötelezettség adattartalmát rögzíti. Az új szabályok alapján a kötelezettség teljesítésének határideje az adatszolgáltatási pénzügyi év utolsó napjától számított 12 hónap. Az adattartalom egyes elemeinek meghatározására vonatkozó magyarázatot az Aktv. 3. melléklete tartalmazza.

A 43/O. § tartalmazza azokat a bejelentési, változás-bejelentési szabályokat, melyek alapján az állami adóhatóság tudomást szerez a multinacionális vállalatcsoport magyar adóügyi illetőségű csoporttagjának végső anyavállalati, anyavállalatnak kijelölt szervezeti, vagy csoporttagi minőségéről, vagy annak hiányáról, valamint az országonkénti jelentéssel kapcsolatos adatszolgáltatásra kötelezett szervezet kilétéről.

Az új 43/P. § tartalmazza az állami adóhatóság ún. külső, meghatározott államok hatáskörrel rendelkező hatósága felé irányuló, automatikus információcsere keretében teljesítendő adatszolgáltatási kötelezettségét. E kötelezettség teljesítésének határideje az adatszolgáltatási pénzügyi év utolsó napját követő 15 hónap, vagyis a belső adatszolgáltatás után 3 hónap áll az állami adóhatóság rendelkezésére az országonkénti jelentésben foglalt információknak olyan más állam hatáskörrel rendelkező hatósága részére való megküldésére, ahol az adatszolgáltatásra kötelezett szervezet multinacionális vállalatcsoportjának egy vagy több csoporttagja adóügyi illetőséggel rendelkezik, vagy ahol a multinacionális vállalatcsoportnak az állandó telephelyén keresztül végzett üzleti tevékenysége után adófizetési kötelezettsége áll fenn.

A 43/Q. § tartalmazza azokat a garanciális szabályokat, melyek szerint az automatikus információcsere keretében más államtól beérkezett adatokat csak a transzferárazáshoz, az adóalap-erózióhoz és nyereségátcsoportosításhoz kapcsolódó kockázatelemzési, illetve gazdasági és statisztikai elemzési célra használhatja fel, továbbá a szokásos piaci ár megállapításával összefüggő adó-és adóalap-módosítást nem alapíthatja kizárólag az automatikus információcsere keretében beérkezett adatokra. Az így beérkezett információkat azonban további adóellenőrzési célból felhasználhatja, és ennek eredményeként a csoporttagok adókötelezettségét érintően megállapításokat tehet.

A 43/R. § rendelkezik az automatikus információcserével kapcsolatos belső és külső adatszolgáltatási kötelezettség teljesítésének formájáról, és az adatközlés nyelvhasználati szabályairól, valamint az automatikus információcsere értékelési adatainak átadásáról.

A jogkövető magatartás biztosítása és az esetleges jogsértés következményeinek különös szabályként történő meghatározása céljából - a 2016/881/EU irányelv vonatkozó rendelkezését figyelembe véve - az Aktv. módosítás új, 43/S. §-a rögzíti az egyes bejelentési, változás-bejelentési és adatszolgáltatási kötelezettségek késedelmes, hibás, valótlan tartalmú vagy hiányos teljesítése esetén az állami adóhatóság által alkalmazandó adóigazgatási szankció lehetőségét, amely alapján a bejelentésre, változás-bejelentésre, valamint adatszolgáltatásra kötelezett - annak gazdasági teljesítményét is figyelembe véve - 20 millió forintig terjedő mulasztási bírsággal sújtható. A tervezet alapján ugyanakkor nincs helye mulasztási bírság megállapításának, ha az adózó késedelmét annak igazolásával menti ki, hogy úgy járt el, ahogy az az adott helyzetben általában elvárható.

A 3. §-hoz

Az új 45/F. §-a átmeneti szabályokat tartalmaz.

A törvény a multinacionális vállalatcsoport magyar adóügyi illetőségű végső anyavállalata, illetve a magyar adóügyi illetőségű anyavállalatnak kijelölt szervezet országonkénti jelentés benyújtási kötelezettségének először történő teljesítési időpontját is rögzíti, amikor a 2016. január 1-jén vagy azt követően kezdődő adatszolgáltatási pénzügyi év utolsó napjától számított 12 hónapon belüli teljesítést ír elő.

A törvény rögzíti továbbá, hogy a csoporttag 43/N. § (2), illetve (4) bekezdés szerinti kötelezettsége a 2017. január 1-jén vagy azt követően kezdődő adatszolgáltatási pénzügyi év tekintetében keletkezik.

A törvény alapján a multinacionális vállalatcsoport magyar adóügyi illetőségű csoporttagja a 43/O. § (1)-(2) bekezdése szerinti bejelentési kötelezettségét először a 2016. január 1-jén vagy azt követően kezdődő adatszolgáltatási pénzügyi év utolsó napját követő 12 hónapon belül teljesíti az állami adóhatóság felé.

A törvény alapján az állami adóhatóság az automatikus információcsere keretében teljesítendő adatszolgáltatási kötelezettségét az adatszolgáltatási pénzügyi évének utolsó napját követő 18 hónapon belül teljesíti (ez tehát először az általános 3 hónapos határidőtől eltérően 3 hónappal hosszabb, vagyis 6 hónapos teljesítési határidőt jelent).

A 4. §-hoz

A módosítás a módosított törvény 2016/881/EU irányelv átvételét jelző jogharmonizációs záradékát tartalmazza.

Az 5. §-hoz

Az 1. mellékletnek megfelelően az Aktv. 3. számú melléklettel történő kiegészüléséről rendelkezik.

-----STARTING---POINT---VEGE---

A 6. §-hoz

Hatályba léptető rendelkezés.

A 7. §-hoz

A rendelkezés a jogharmonizációs záradékot tartalmazza.