2005. évi LIII. törvény indokolása

az egyének védelméről a személyes adatok gépi feldolgozása során, Strasbourgban, 1981. január 28-án kelt Egyezménynek a felügyelő hatóságokról és a személyes adatok országhatárokat átlépő áramlásáról szóló, Strasbourgban, 2001. november 8-án kelt Kiegészítő Jegyzőkönyve kihirdetéséről

Indokolás

Az Európa Tanács 2001-ben az adatvédelmi felügyelő hatóságokról és a személyes adatok országhatárokat átlépő áramlásáról kiegészítő jegyzőkönyvet készített és fogadott el az egyének védelméről a személyes adatok gépi feldolgozása során, Strasbourgban, 1981. január 28-án kelt Egyezményhez.

A Kiegészítő Jegyzőkönyv az Egyezményben meghatározott adatvédelmi alapelvek betartásának és az országhatárokat átlépő adatáramlás ellenőrzésére független felügyelő hatóság (vagy hatóságok) létrehozását írja elő. E felügyelő hatóságok vizsgálatokat folytathatnak és beavatkozhatnak, jogi eljárásokban részt vehetnek, valamint felhívhatják az igazságszolgáltatási hatóságok figyelmét az Egyezmény és a Jegyzőkönyv érvényesülését biztosító belső jogi rendelkezések megsértésére. A felügyelő hatóságok döntései ellen biztosítani kell a bírósághoz fordulás lehetőségét.

A Kiegészítő Jegyzőkönyv a személyes adatok külföldre történő továbbításának szabályairól is rendelkezik, abban az esetben, amikor a címzett nem tartozik valamely, az Egyezményben részes fél joghatósága alá. Ilyenkor főszabályként csak akkor kerülhet sor az adatok továbbítására, ha a címzett (állam vagy szervezet) az Egyezményben foglaltaknak megfelelő szintű védelmet biztosít az átvett adatok kezelése során. Ennek hiányában az adatok továbbítására csak akkor kerülhet sor, ha azt az adatalany érdeke vagy jogszerű nyomós érdek, illetve különösen fontos közérdek teszi szükségessé, és a továbbítást a hazai jog lehetővé teszi, vagy ha az adatok biztonságát szolgáló - a hazai jog szempontjából a felügyelő hatóság által megfelelőnek ítélt - intézkedéseket szerződésben kötik ki.

A magyar adatvédelmi jog megfelel a Kiegészítő Jegyzőkönyvben foglaltaknak. Az adatvédelmi biztos hatásköre tartalmazza azokat a jogosítványokat, amelyeket a Jegyzőkönyv a felügyelő hatóság számára előír. A megfelelő védelmet nem biztosító külföldi országba történő adattovábbítás szabályai is tartalmazzák Kiegészítő Jegyzőkönyvben előírtakat.

A Kiegészítő Jegyzőkönyvet az Országgyűlés a 108/2004. (X. 27.) OGY határozatával megerősítette. A megerősítő okirat letétbe helyezése az Európa Tanács főtitkáránál 2005. május 4-én megtörtént. A Kiegészítő Jegyzőkönyv a Magyar Köztársaság vonatkozásában 2005. szeptember 1-jén lép hatályba.

A törvény tartalmazza a Kiegészítő Jegyzőkönyv eredeti angol nyelvű szövegét és hivatalos magyar nyelvű fordítását.