2016. évi CXXIV. törvény indokolása

a Nemzeti Média- és Hírközlési Hatóság 2017. évi egységes költségvetéséről

-----STARTING---POINT---ALTALANOS---

Általános indokolás

A Nemzeti Média- és Hírközlési Hatóságot (a továbbiakban: NMHH vagy Hatóság) a médiát és hírközlést szabályozó egyes törvények módosításáról szóló 2010. évi LXXXII. törvény 1. § (2) bekezdésének megfelelően, az elektronikus hírközlésről szóló 2003. évi C. törvény (a továbbiakban: Eht.) - azóta törölt - 9. §-a hozta létre autonóm államigazgatási szervként 2010. augusztus 11. hatállyal.

A Hatóság a költségvetési szervek gazdálkodására vonatkozó jogszabályok értelemszerű alkalmazásával gazdálkodik, feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság önálló szabályozó szerv.

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata.

Az Mttv. 134. § (2)-(3) bekezdései alapján, a Hatóság egységes költségvetését - mely tartalmazza az NMHH, az NMHH Médiatanácsa (a továbbiakban: Médiatanács) és a Médiaszolgáltatás-támogató és Vagyonkezelő Alap (a továbbiakban: MTVA) költségvetését - az Országgyűlés önálló törvényben fogadja el. A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács az Mttv. alapján működő szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését a Hatóság egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésében lévő bevételi és kiadási előirányzatokat is.

Az MTVA az Mttv. 136. § (6) bekezdése szerint önálló jogi személy, melynek kezelője a Médiatanács. Az MTVA éves költségvetését a Hatóság egységes költségvetésének mellékleteként az Országgyűlés hagyja jóvá.

-----STARTING---POINT---RESZLETES---

Részletes indokolás

Az 1. §-hoz

Bevételek

A törvény szerint, a Médiatanács hivatali szervének költségfedezetére kapott működési célú támogatás összege változatlanul 2 224,4 MFt.

Az NMHH közhatalmi bevételeit az igazgatási szolgáltatási díjak, a frekvencia díjak, az azonosítók lekötéséért és használatáért fizetett díjak, a felügyeleti díjak valamint a beszedett bírságok és a késedelmi pótlék képezik.

A hírközlési terület tervezett közhatalmi bevételei 26 593,5 MFt összegűek, mintegy 11,3%-kal nagyobb értékűek a 2016.évre vonatkozó költségvetési törvényben elfogadott előirányzatoknál. A jelentős növekmény (2,7 Mrd Ft) főbb magyarázata egyrészt a 2600 MHz-es pályázaton elnyert „FDD sáv” fizetési kötelezettségére kapott halasztás lejárata (1,7 Mrd Ft),másrészt a 3400-3800 MHz pályázaton elnyert frekvenciák után fizetendő sávdíjak összege (0,4 Mrd Ft), harmadrészt pedig, az ezen díjakkal együtt befolyó általános forgalmi adó bevétel összege (0,6 Mrd Ft).

Az igazgatási szolgáltatási díjak453,0 MFt-os összegéből a legjelentősebbek a mozgókép-szakmai hatósági és eljárási díjak közel 250,0 MFt-os tervezett összege. A 2017. évi előirányzat mintegy 70 MFt-os növekményt tartalmaz a 2016. évihez képest, amely megnövekedett számú hatósági eljárás lefolytatását jelenti.

Az azonosítók használatáért kivetett díj tervezett összege 2 450,0 MFt, amely megegyező mértékű a 2016. évi törvényi előirányzat összegével.

A tervezett felügyeleti díj 2 007,0 MFt, mintegy 5,8%-kal magasabb az előző évi tervnél, nagyságrendje a 2016. évi várható teljesítésnek megfelelő.

A bírságok a tudatos fogyasztói döntéshozatal kultúrájának fejlesztésére lesznek felhasználhatók, az Mttv. 134. § (9) bekezdésében meghatározottak szerint. Ezek tervezett összege 427,2 MFt, a késedelmi pótlék előirányzati terve 2,0 MFt.

A közhatalmi bevételek 79,9%-át biztosító frekvenciadíjak 21 254,3 MFt bevétellel kerültek tervezésre. Ezek mértéke 12,2%-kal haladja meg a 2016. évi törvényi előirányzatot. A növekmény magyarázata a korábban már említett, két jogcímen várható sávdíj bevételi többlet.

A frekvenciadíjak jogcím szerinti megoszlását a következő táblázat mutatja be (MFt-ban). 

 Megnevezés

 Összeg

 GSM 900 MHz frekvencia díj

 2 376,0

 DCS 1800 frekvencia díj

 2 902,5

 Mobil koncessziós díjak 

 5 278,5

 UMTS sávdíj

 2 025,0

 Műsorszóró frekvencia lekötési díj

 3,4

 Műsorszóró frekvencia használati díj

 628,5

 Műsorszóró frekvencia díj 

 631,9

 URH frekvencia lekötési díj

 2,4

 URH frekvencia használati díj

 468,0

 URH frekvenciadíj 

 470,4

 Mikrohullámú frekvencia lekötési díj

 50,0

 Mikrohullámú frekvencia használati díj

 1 450,0

 Mikrohullámú frekvenciadíj 

 1 500,0

 Egyéb frekvenciák használati díja

 55,0

 GSM 900 sávdíj (2012.)

 576,0

 26 GHz sávdíj (2012.)

 191,5

 2012. évi új pályázat frekvenciadíjai 

 767,5

 450 MHz sávdíj (2013.) 

 132,8

 800 MHz sávdíj (2014.)

 5 400,0

 900 MHz sávdíj (2014.)

 450,0

 1800 MHz sávdíj (2014.)

 670,6

 26 GHz sávdíj (2014.)

 0,0

 2600 MHz sávdíj (2014.)

 3 440,6

 2014. évi új pályázat frekvenciadíjai 

 10 094,0

 3400-3800 MHz sávdíj (2016. évi pályázat)

 432,0

 Frekvencia díjak 

 21 254,3

A működési bevételek tervezett előirányzatának 6 445,9 MFt-os összege magában foglalja a bevételekhez kapcsolódó 6 405,6 MFt általános forgalmi adót is.

A felhalmozási bevételek, valamint a felhalmozási célú átvett pénzeszközök előirányzatai 20,2 MFT, valamint 16,0 MFt.

Mindezekkel együtt a Hatóság 2017. évre tervezett bevételi főösszege 35 300,0 MFt.

Kiadások

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok és szociális hozzájárulási adó előirányzati összege. A személyi juttatások kiadása a közszolgálati tisztviselőkről szóló 2011. évi CXCIX. törvényben rögzített mértékű juttatásokat tartalmazza. Az előző évi előirányzathoz képest megfigyelhető növekmény magyarázata a tovább bővülő tevékenység hatásai (két új médiaértés központ működtetésével számol a törvény).

Az illetmények tervezésének kiindulási alapja a 2016. évi átsorolásokkal módosított illetmények 2017. január 1-i prognosztizált állapota.

A személyhez kapcsolódó térítések és egyéb juttatások, valamint az ezek vonzataként jelentkező járulékok az érvényes jogszabályoknak megfelelően kerültek a költségvetésbe. A személyi juttatások és járulékok 9 200,0 MFt-os előirányzata - a Hatóság új és bővülő feladataira tekintettel, változatlan létszámmal számolva - 680 főre tervezve 3,8%-kal magasabb a 2016. évi elemi költségvetési tervnél.

A dologi kiadások - a 2016. évi működést biztosító törvényhez képest mintegy 5,0%-kal növelt - 10 500,0 MFt-os előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadásoknak a fedezetét. Az előirányzat az általános forgalmi adó 5 992,1 MFt-os fizetési kötelezettségét is tartalmazza.

Az egyéb működési célú kiadások között jelennek meg - 300,0 MFt pénzeszközátadás formájában - azok a támogatásra szánt összegek, melyek a működési kiadások fedezetén túl a tudatos fogyasztói döntéshozatal kultúrájának fejlesztésére szolgálnak.

A felhalmozási kiadások 5 000,0 MFt-os tervezett összegében jelentős részt képviselnek a mérőszolgáltatás zökkenőmentes folyamatát biztosító, valamint az informatikai terület beruházásai, amelyek nagyságrendje jelentősen meghaladja a 2016. évi előirányzat összegét.

A tartalékok között szerepel az Mttv. 134. § (1) bekezdése alapján képezhető következő évek működési tartalékának fedezete 6 541,1 MFt-tal, valamint a takarékos gazdálkodás következményeként képződő tárgyévi működési tartalék 3 750,9 MFt-os előirányzati összege.

A 2-3. §-hoz

A Médiatanács működési költségvetésének bevételi előirányzata az Mttv. 135. § (2) bekezdése alapján,az MTVA forrásai terhére kerülnek tervezésre. A Médiatanács működési költségeinek fedezetére fordítható tervezett összeg a korábbi évek szintjének megfelelően 173,9 MFt.

A Médiatanács működési költségvetésének főelőirányzatai az öttagú Médiatanács személyi juttatásait, a járulékokat, a szakmai működésüket segítő szakértői kereteket, valamint a társhatósági működésre tervezett támogató összegek fedezetét tartalmazzák.

A Médiatanács működési költségvetésében kell kimutatni a médiapiaci bevételek (médiaszolgáltatási díj, pályázati díj) általános forgalmi adó tartalmát (278,6 MFt), így a költségvetés főösszege mind bevételi mind kiadási oldalon 452,5 MFt.

A Médiatanács kezelésében lévő előirányzatként a Médiatanács által kiszámlázandó, de az MTVA-t illető médiaszolgáltatási- és pályázati díjak, a kötbér, bírság és késedelmi kamat összegei kerülnek tervezésre.

A médiaszolgáltatási díjak tervezett bevételi összege az országos kereskedelmi televíziók digitális átállást követő szerződéseiből eredő kötelezettségeket is feltételezve került megállapításra.

A kiadási főösszegek a médiaszolgáltatási- és pályázati (frekvencia, támogatási) díjakat, valamint a kötbér, bírság és késedelmi kamattervezett előirányzatait is tartalmazzák.

A költségvetés bevételi és kiadási főösszege 1 054,0 MFt, ezen belül meghatározó a médiaszolgáltatási díjak 963,0 MFt-os terve.

A 4. §-hoz

Bevételek

Az MTVA bevételeit az Mttv. 136. § (3) bekezdése határozza meg. Ennek megfelelően, a bevételek tervezése a következő tényezők figyelembevételével történt.

A közszolgálati hozzájárulás Magyarország elfogadott 2017. évi költségvetésének megfelelően került meghatározásra.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat, a pályázati díjak a frekvencia pályázati díjak és a támogatási pályázati díjak MTVA-t illető bevételi hányadát tartalmazzák.

A médiaszolgáltatási szerződésszegési kötbér, bírság, késedelmi kamat a médiaszolgáltatók által befizetett összegeket, amelyeket az Mttv., illetve a médiaszolgáltatási szerződés megsértése miatt szab ki a Médiatanács.

Az utóbbi három bevétel összege az NMHH tervei alapján került meghatározásra.

Az Mttv. alapján a kereskedelmi és vagyongazdálkodási bevételek az MTVA-t illetik. Ezen a jogcímen a reklám és az egyéb vállalkozási bevételek szerepelnek, bruttó módon. A tervezés a reklámpiac helyzetét és a 2016-os bevételi várakozásokat vette alapul.

Kiadások

Az MTVA tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az MTVA egyrészt műsorokat gyárt és vásárol, gazdálkodik a rábízott közszolgálati ingatlan és médiavagyonnal másrészt finanszírozó a közszolgálati médiaszolgáltató, a Médiatanács, annak hivatala és a Közszolgálati Közalapítvány tekintetében, valamint pályázatok útján támogatásokat nyújt.

A költségvetés összeállítása során is e funkcióknak megfelelően lettek meghatározva a kiadási sorok.

A központi költségvetésből kapott közszolgálati hozzájárulás egy részét az MTVA továbbutalja. A Médiatanács, a Médiatanács hivatali szerve részére, valamint a Közszolgálati Közalapítvány részére, összege a 2016. évivel azonos.

Az MTVA pályázatok útján, a Médiatanács döntése alapján, támogatásokat folyósít a közszolgálati célú műsorszámok gyártására, az elsőként filmszínházba bemutatásra szánt filmalkotások és kortárs zeneművek bemutatására. Erre a célra a 2016. évivel azonos összeg került betervezésre.

Az MTVA feladata a közszolgálati médiaszolgáltató működésének finanszírozása. A Duna Médiaszolgáltató Nonprofit Zrt. működésére 1,7 milliárd forintot tartalmaz a törvény.

Az MTVA tevékenységének kiadásai tartalmazzák az MTVA működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Közszolgálati Kulturális Nonprofit Kft. - korábban Magyar Rádió Zenei Együttesek - az MTVA kezelésében lévő gazdasági társaság, működéséhez az MTVA hozzájárul. Ennek összege nagyságrendileg megegyezik a korábban a központi költségvetésből erre a célra szánt kiadással.

Az MTVA a nemzeti audiovizuális archívum - a 2004. évi CXXXVII. törvény szerinti feladatok ellátására - a rádiós és televíziós műsorszámok gyűjtésének, nyilvántartásának, megőrzésének és a nyilvánosság számára történő hozzáférhetővé tételének elvégzésére létrehozta az MTVA Digitalizációs Nonprofit Kft.-t, amely működésének finanszírozását az MTVA támogatás útján biztosítja.

A Közszolgálati Médiaakadémia Alapítványt az MTVA azzal a céllal hozta létre, hogy biztosítsa a mindenkori közmédia számára - magyar és nemzetközi felsőoktatási intézményekkel együttműködve - a belső és külső képzéseket, ösztöndíj és gyakornoki programok útján segítse a közszolgálati újságíróképzést és egyéb szakmai programokat. Az Alapítvány működéséhez az MTVA támogatást nyújt.

A szerzői jogi törvény alapján az Alapnak ún. „must carry” jogdíjat kell fizetnie a jogkezelőnek.

A kamatfizetési kötelezettség a rulírozó hitel kamatát tartalmazza.

Az 5. §-hoz

Az Mttv. 134. §-a szerinti zárszámadási kötelezettséget erősíti meg.

A 6. §-hoz

Hatályba léptető rendelkezés.