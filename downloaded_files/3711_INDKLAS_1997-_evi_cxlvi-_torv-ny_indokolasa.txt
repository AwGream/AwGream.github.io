1997. évi CXLVI. törvény indokolása

a Magyar Köztársaság 1998. évi költségvetéséről

ÁLTALÁNOS INDOKOLÁS

I. A KORMÁNYZAT GAZDASÁGPOLITIKÁJÁNAK FŐ VONÁSAI 1998. ÉVBEN

Az 1995-96. évi sikeres stabilizáció, az egyensúlyi mutatók javuló tendenciája, a gazdasági teljesítmények növekedésének újraindulása reális esélyt nyújt arra, hogy a magyar gazdaság megrázkódtatás-mentes, stabil, fenntartható - azaz tartósan finanszírozható - fejlődési, növekedési pályára álljon. Ezt támasztják alá az 1996. év végi és az 1997. év eddig eltelt részének gazdasági jelzőszámai.

Szélesedett a gazdaságpolitika mozgástere, a gazdaságban az egyensúlytalanság mértéke már elviselhető. Így van némi választási lehetőség, hogy milyen céloknak adjunk nagyobb hangsúlyt: pl. a vállalkozói versenyképesség további erősítését, avagy az infláció kemény letörését állítsuk a gazdaságpolitika fókuszpontjába. A stabilizációnak azonban a növekedés, a felzárkózás időszakában is elsőrendű prioritásnak kell maradnia. A gazdaságpolitika 1995. óta követett prioritásai tehát alapvetően nem, csak azok hangsúlyai változhatnak.

1. A tartós gazdasági növekedés egyensúlyi feltételei

Az 1995-96. évi stabilizáció eredményei lehetőséget kínálnak egy olyan gazdaságpolitika érvényesítésére, amely meghaladja az évtizedek óta időről-időre kiéleződő egyensúly vagy növekedés dilemmát és az ezzel együttjáró húzd meg - ereszd meg típusú beavatkozási gyakorlatot.

Az egyensúlyőrző gazdasági növekedés a versenyképesség erősödésén alapul. Ez a szükséges tőke (a külső erőforrások bevonásából és a hazai felhalmozási ráta növelése), továbbá a tőke és a munka emelkedő hatékonysága révén biztosítható. A fenntartható gazdasági növekedés elindulásával már van lehetőség az életszínvonal emelésére is, de csak olyan mértékben, hogy a tőkegyarapodás és a hatékonyságemelkedés követelményei ne sérüljenek. A számítások szerint az ezredfordulóig a jelenlegi évi 3%-ról 4-5%-ra gyorsulhat a gazdasági növekedés üteme akkor, ha a növekedés exportorientált marad és a beruházások dinamikus bővülésére támaszkodik (előbbi 10% körüli, az utóbbi pedig ennél is gyorsabb ütemben emelkedik). Az életszínvonal javulása csak szerényebb ütemben, a versenyképesség, a termelékenység biztonságos emelkedésére támaszkodva követheti ezt, ami - az előzetes kalkulációk szerint - évi 2% (s az ezredfordulón 3%) körüli fogyasztásbővülésre nyújt módot. E feltételezések mellett 1997-2000 között a beruházási ráta 21-ről 27%-ra növelhető, a felhalmozási ráta pedig a növekedéssel járó készletbővülés miatt ennél is magasabb lehet. Mindez a gazdasági teljesítmény tartós dinamizmusát, a fejlett országoktól való lemaradásunk megállítását teszi lehetővé, s hosszú távon a felzárkózás megkezdésére nyújt esélyt.

Az előbbi folyamatok megvalósulását összehangolt jövedelmi, fiskális és monetáris politikával szükséges alátámasztani. A stabil, de emelkedő gazdasági pálya megalapozásakor elsősorban az a kérdés, hogyan normalizálható a külső és belső adósságállomány mértéke a jövedelem-termeléshez képest. Ezek az arányok középtávon meghatározóak. Kiindulópontot jelentenek annak megítéléséhez, hogy az adott évben pontosan mennyi lehet az államháztartás, a folyó fizetési mérleg GDP-hez viszonyított hiánya, illetőleg milyen mértékű lehet az adósságállomány. A középtávú fiskális politika makroökonómiai célkitűzése az állam és az ország eladósodottságának az újrainduló növekedéssel együtt járó lassú mérséklése.

Olyan gazdasági növekedés tartható fenn, amikor a külső nettó adósságállomány aránya a gazdaság teljesítményéhez képest nem emelkedik. Ekkor a folyó fizetési mérleg deficitje nem, vagy alig haladja meg a tartósan várható külföldi működőtőke befektetések értékét. (1998-ban átmenetileg csökkentőleg hathat a privatizáció lezáródása, emiatt a külföldi működőtőke beáramlás alacsonyabb lehet a megelőző évinél. Ezt azonban az euro-atlanti integrációs törekvéseink sikere rövid idő alatt ellensúlyozhatja, komoly külső tőke beáramlását indítva el.) Az államháztartás hiánya csak olyan mértékű lehet, ami összhangban van a fizetési mérleg céllal és biztosítja, hogy az államadósság a GDP-hez viszonyítva tartósan és fokozatosan mérséklődjön. Kiemelt prioritás marad az infláció tartós csökkentésének célja.

A gazdasági növekedés 1997-re várható 2-3%-os mértéke meghaladja a programban eredetileg prognosztizáltat. Ez kedvező fejleménynek értékelhető, mivel magas export- és beruházási dinamika kíséri; a reáljövedelmek és a fogyasztás valamivel nagyobb (legfeljebb 2%-os) emelkedése a hatékonyság, a termelékenység javulásán alapul; az infláció pedig a prognosztizált kereteken belül marad. Az elinduló növekedés (főleg a beruházások bővüléséhez kapcsolódóan) várhatóan az eredetileg számítottat valamelyest meghaladóan emelkedő (2,5-3 milliárd dolláros) külkereskedelmi passzívummal jár, de a fizetési mérleg hiányát (kb. 2 milliárd dollár) a beáramló működőtőke továbbra is finanszírozni fogja. A hazai és külföldi elemzők a korábbiaknál sokkal kisebb eltérésekkel, hasonló prognózisokat állítanak fel ez évre.

A belső és a külső egyensúly szempontjából alapvető az államháztartás helyzete. Az államháztartásnak a jövedelmek központosításában és újraelosztásában betöltött szerepe, hiányának mértéke döntően meghatározza azt, hogy a vállalkozások milyen saját és a hazai pénzpiacról bevonható forrásokkal számolhatnak tevékenységük bővítéséhez; illetőleg hogy az ország milyen forrásigényt támaszt a külföld felé, hogyan alakul a külső adósságállomány; s végül mindez milyen alaphelyzetet teremt a gazdasági növekedés és az infláció szempontjából.

Az államháztartással szembeni reális követelménynek azt lehet ma tekinteni, hogy a központi költségvetés bruttó adósságának aránya a most már emelkedő GDP-hez képest fokozatosan normális, hosszabb távon is elviselhető mértékűre csökkenjen. Az eladósodás 1993-95 között nemzetközi összehasonlításban is magas, kb. 86%-os szintje e mutatóval mérve 1996 végére 75% alá csökkent, 1997 végére pedig mintegy 69%-ra mérséklődik. A jövőben a gyorsabb növekedés függvényében az arány tovább javul. 1998-ban mintegy 65%-os eladósodási szint érhető el, ami 2000-re már megközelíti a 60%-os mértéket. Ehhez az államháztartás konszolidált hiányának arányát (privatizációs bevételek nélkül) a GDP-hez képest az 1997. évi 4,9%-os előirányzat*/ teljesítését követően 1998-ban szinten kell tartani, figyelembe véve a nyugdíjreform hatását. 1998-at követően az államháztartás hiányát (az infláció és ezzel párhuzamosan a kamatok csökkenésére támaszkodva) fokozatosan 4% alá kell csökkenteni. (E tendencia számunkra is reményt ad arra, hogy az ezredforduló után elérjük az EU-ban a monetáris unió tagjai számára előírt 60%-os államadóssági és 3%-os deficitmaximum küszöbértékeket.)

a) A kamatkiadások magas arányát tekintetbe véve továbbra is szükség van elsődleges államháztartási többletre. Az államadósság szintjét azonban középtávon stabilizálni lehet csökkenő elsődleges szufficittel is: az 1997. évre előirányzott 3,5% 1998-ban 1,9% közelébe, a következő két évben pedig lassan tovább mérsékelhető.

b) Az államháztartás bevételei lényegében autonóm módon szűkülnek. (A GDP arányában mintegy 2,5% bevételkiesést okoz a vámpótlék leépítése, a vámok nemzetközi megállapodásokon alapuló csökkentése, a jamburgi gázvezeték árbevételének megszűnése, a bányajáradék, valamint az állami vagyon utáni osztalék befizetés csökkenése.) A jelzett elsődleges szufficit eléréséhez tehát az elsődleges kiadásokat a GDP arányában tovább kell csökkenteni. Az államháztartás konszolidált elsődleges kiadásainak aránya ekkor az 1997. évi közel 39%-ról 2000-re kb. 35%-ra. Ennél nagyobb kiadásokat csak a bevételek más módon való növelésével, leginkább adóemeléssel lehetne finanszírozni. A jelenlegi számítások természetesen feltételezik az adóbehajtás hatékonyságának javítását is.

c) A kiadásokon belül a beruházási kiadások már 1998-tól prioritást élveznek. (A számításba vett kb. 160 milliárd forint reálértékben magasabb az 1997-es előirányzatnál.) Az államháztartás beruházási kiadásainak összvolumene ennél gyorsabban nem emelhető. Azt ugyanis csak a többi folyó (dologi és bérjellegű) kiadási tétel nagyobb arányú csökkentésével lehetne megalapozni. Az egyébként nagyszámú és önmagában indokolt igény, támogatási programelképzelés alacsony kielégíthetőségére, valamint az érvényes kötelezettségvállalásokra való tekintettel azonban ilyen csökkentés már nem látszik megoldhatónak.

d) A hatékonyság, a termelékenység, a versenyképesség javulásán alapuló gazdaságfejlődési pálya feltételezi a humán értékek védelmét, a humán infrastruktúra eddiginél hatékonyabb működését, koncentráltabb fejlesztését. Növeli az aktív foglalkoztatáspolitika jelentőségét; fejlett, rugalmas oktatási rendszert, működőképes és differenciált egészségügyi ellátást igényel. A humánszolgáltatások végzésébe növekvő arányban kapcsolódnak be nem-állami intézmények, szervezetek; igénybevételükről, annak módjáról - az emelkedő, differenciálódó jövedelmeire támaszkodva - egyre inkább az érintett, a vásárló, a lakosság dönt. Az államháztartás szűkös kiadási lehetőségeit racionálisabban - az állami feladatvállalás, az állami intézményrendszer szűkítése, illetve a térítésmentes szolgáltatások korlátozása, szerkezeti átalakítás mellett - kell felhasználni. Ennek eredményeként javítani kell a szolgáltatások színvonalát, az állami intézményrendszer szervezettségét, költséghatékonyságát, fedezetet teremtve az egészségügyben, a szociális ellátásban és az oktatásban dolgozók bérhelyzetének javítására is.

A nyugdíjrendszer átfogó reformjának legfontosabb lépése megtörtént: az Országgyűlés új törvényt hozott a nyugdíjbiztosításról, amely 1998. január 1-jén lép életbe. Célja a nyugdíjrendszer finanszírozhatóságának hosszú távú megoldása, a szolidaritási elemek megőrzése mellett a befizetett járulékok, a szolgálati idő és a nyugdíjak közötti kapcsolat szorosabbá tétele, az egyéni érdekeltség megteremtése. Az eddigi teljesen felosztó/kirovó rendszerű finanszírozásba új elemet vezet be: egynegyed arányban tőkefedezeti elven nyugvó, kötelező érvényű magánnyugdíjat hoz létre. A vegyes finanszírozású rendszer a pályakezdők számára kötelező, a már dolgozók választhatnak. Ennek következtében a nyugdíjjárulékok egy - az új rendszert választók számától függő - része a magán nyugdíjpénztárakba kerül, ami hiányt okoz az államháztartásban, de egyidejűleg megnöveli a lakossági megtakarításokat.

Az egészségügyi intézményrendszer strukturális átalakulásának következtében kisebb, de eredményesebben működő gyógyító ellátás, a mainál hatékonyabb egészségnevelő, egészségvédő tevékenység kialakítása a cél, emellett javítani kell a betegek személyiség-jogi védelmét is. A kapacitások szűkítésével felszabaduló források lehetővé teszik új feladatok befogadását, összességében a reálértéktartás követelményének érvényesítését.

Az önkormányzati szociális ellátás területén tovább kell erősíteni a rászorultság elvének érvényesülését, előre kell lépni a családvédelmi hálózatok kiépítésében és működtetésében. A szociális ellátások területén fokozódó igénynövekedéssel kell számolni.

Folyamatosan vizsgálni kell, hogy a közoktatási törvény végrehajtásával elindított szerkezet-átalakítással megvalósulnak-e a kitűzött célok, azaz jobb színvonalú szakmai tevékenységet eredményez-e és racionálisabb intézményhálózat kialakulása irányában mozdul-e el a rendszer.

A szakképzés területén az Országos Képzési Jegyzék bevezetése és a munkaerőpiac igényeihez történő jobb igazodás hosszabb távon csökkentheti a munkanélküli fiatalok számát, ezen kívül racionálisabb feladatmegosztást tesz lehetővé az intézmények között területi szinten. Az iskolarendszerű szakképzésben növekszik az érettségire épülő képzés aránya.

A felsőoktatás korszerűsítése során meg kell valósítani a képzési struktúra és a munkaerőpiaci igény összhangját. A reform során - a funkciókon alapuló finanszírozási rendszer alkalmazásával - biztosítani kell a hallgatói létszám kívánt mértékű és irányú alakítását, át kell alakítani az intézményszerkezetet (főleg intézményi és belső integráció), teljesítmény követelményeket kell érvényesíteni mind az oktatók, mind a hallgatók körében, az előbbieknél a foglalkoztatás és díjazás rugalmassá tételével együtt.

A kulturális ágazatban rendezni kell az intézmények jogállását, szabályozni az állam, az önkormányzatok kötelezettségeit, jogait. Feltárandó, hogy a kötelezettségek közül melyek valósíthatók meg a civil és az üzleti szektor bevonásával. Ennek figyelembevételével folytatandó egyes költségvetési intézmények államháztartáson kívülre szervezése, átalakításuk közalapítvánnyá, közhasznú társasággá.

2. Antiinflációs politika

Az inflációmérséklés hosszú távon alapfeltétele a kellően gyors fenntartható gazdasági növekedésnek, a fejlett országokhoz való felzárkózás megindulásának. Az árstabilitás a maastrichti konvergencia kritériumok között is alapvető fontosságú. Az infláció csökkenése azonban nem mehet végbe olyan módon, hogy a gazdaságpolitika más fontos céljait - növekedés, egyensúly - ennek áldozatául szánnánk.

Az infláció mérséklése rövid távon növekedési áldozattal járhat. Ez a hatás azonban elsősorban akkor jelentkezik, ha a társadalmi konszenzus kialakítását elmulasztva, túl gyors váltást kívánunk elérni, és ha az infláció csökkentése érdekében a belföldi kereslet korlátozása a fő módszer. Az inflációs várakozások csökkentésére, a nominálbér növekedés emelkedő reálbér melletti lassítására, a költségvetési kiadások nominális növekedésének reálcsökkentés nélküli lassítására alapozott infláció-fékezés nem jár növekedési áldozattal. Nemzetközi példák alapján inkább az állítható, hogy az inflációnak - a várakozások megtörésével operáló - csökkentése többnyire pozitív hatással járt a növekedésre is.

A rövid távon követendő konjunktúrapolitikának tehát a növekedés fokozatos gyorsulása, a versenyképesség és a pénzügyi egyensúly megőrzése, továbbá az életkörülmények, a reálbérek javulása mellett kell az infláció csökkentését elérnie. Ezen összetett célkitűzés megvalósítására a gazdaságban kialakult folyamatok, az infláció jellege - konzisztens antiinflációs politika mellett - megfelelő esélyt adnak.

A gazdasági struktúra átrendeződésének folyamata ugyan még nem zárult le, de az ebből adódó inflációs nyomás már lényegesen kisebb. Az árszerkezet további jelentős módosítása már nem várható. A relatív árak jelentősen közeledtek a fejlett piacgazdaságban érvényesülő arányokhoz, az arányok átrendeződésének meghatározó szakaszán már túljutottunk. A jövőben a jelentősebb árarány-átrendeződések az energiaárak területén, valamint az alapvetően hazai, illetőleg a külpiacokra is forgalomba kerülő termékeket, szolgáltatásokat előállító szektorok között zajlanak le.

Az infláció alakulásában a fundamentális tényezők kedvező változásával a várakozások, valamint a direkt és indirekt indexáló mechanizmusok szerepe lesz meghatározó. A bértárgyalások során eleve számolnak a várható áremelkedésekkel. Így azok egyúttal költségoldalról feszítik az árakat. Ez a hatás csak fokozatosan - az ármérséklődésbe vetett bizalom erősödésével - számolható fel.

A gazdaság pénzügyi helyzetének stabilizálásához elsősorban a kormány eltökélt akaratára, az infláció leküzdéséhez a társadalom meggyőződésére és ennek eredményeképpen az érdekcsoportok együttműködésére van szükség. A társadalmi konszenzus kialakításának időigénye korlátot szab az inflációmérséklés ütemének, e szempont figyelmen kívül hagyása rövid távon nagy valószínűséggel növekedési áldozatot követel meg.

A hároméves gazdasági kitekintés során azzal számolunk, hogy a várakozások és indexáló mechanizmusok inflációgerjesztő hatásának domináns része leépül. Ez, feltételezve a szükséges konjunktúrapolitikai lépéseket és az eredményes érdekegyeztetést, 1998-ban tesz lehetővé markáns inflációmérséklést. Az évezred utolsó két évében már - az egyszámjegyű inflációs tartományban - csak szerényebb, évi 2%-os dezinfláció célozható meg. E két év még a makrogazdaság finomstruktúráiban lezajló kiigazítás, illetve a fokozódó igénnyel jelentkező nemzetközi integrálódási követelményekhez való igazodás jegyében telik el.

 

 

 

 

 

 Fogyasztói ár

 Év

 Éves átlag

 Dec/dec

 Éves átlagos leértékelés

 

 1995

 128,2

 128,3

 126,7

 

 1996

 123,6

 119,8

 118,7

 

 1997

 118,0

 kb. 118

 kb. 115

 

 1998

 113,5

 kb. 112

 kb. 111

 

 1999

 110,0

 kb. 109

 kb. 107

 

 2000

 108,0

 kb. 107

 kb. 105,5

 

 

 

 

 

Az infláció önmozgásában a béralakulás és az árfolyammozgások szerepe kitüntetett. A várakozások megtörésében e tényezők szerepét a gazdaságpolitika feltételrendszere, aktuális prioritásai is befolyásolják. Jelenleg a bérek hatása tekinthető kulcskérdésnek, tekintettel arra, hogy egyaránt megjelenik az infláció keresleti és költségoldali tényezői között. Döntő fontosságú, hogy sikerül-e a megcélzott áremelkedéssel, a termelékenység és a gazdasági növekedés által megalapozott reálkeresetekkel összhangban levő béremelkedést megalapozni az érdekegyeztetésben.

 Megnevezés

 Bruttó keresettömeg

 Bruttó átlagkereset

 Nettó átlagkereset

 Reálkereset

 1995

 115,9

 116,8

 112,6

 87,8

 1996

 119-120

 120,4

 117,4

 95,0

 1997

 kb. 120

 kb. 120

 121-122

 102-103

 1998

 114-115

 114-115

 kb. 115

 101-102

 1999

 113-114

 112-113

 112-113

 kb. 102

 2000

 111-112

 110-111

 110-111

 102-103

 

 

 

 

 

Az infláció sikeres megfékezéséhez az inflációt befolyásoló politikák együttes alkalmazása szükséges. Az antiinflációs gazdaságpolitika összehangolt magatartást tesz szükségessé minden gazdaságpolitikai eszköz használata során. Ha ez nincs meg, akkor egyes részpolitikák erőltetett alkalmazásával lehet ugyan részsikereket elérni, de ezek időlegesek maradnak és végső soron az infláció erőteljes meglódulását idézik elő.

A monetáris politika az antiinflációs program eredményeire építve érdemben tudja javítani az üzleti szféra fejlődési lehetőségeit. A megtakarítások elért kedvező szintjét az infláció csökkenéséhez igazodva jelentősen mérséklődő kamatok is képesek biztosítani, figyelembe véve a tőkepiac modernizációjának, az új, tartós megtakarítási formák előtérbe kerülésének hatásait is. A beruházások gyors növekedésére építő gazdaságélénkülés céljára - ilyen körülmények között - elégséges és közgazdaságilag racionális költségű hitelforrás áll rendelkezésre. Az árfolyam-politika jelenlegi rendszere a megszerzett hitelesség révén fontos tényezője az antiinflációs program sikerének. Az árfolyam-leértékelés mértékét is tovább indokolt csökkenteni, hogy alátámassza az inflációs célt. A mértéket, illetve az időpontot a jövedelemfolyamatok és a külkereskedelem terén mutatkozó kockázati tényezők, bizonytalanságok nagyságától, illetve csökkenésétől függően kell meghatározni.

A makrokeretek által lehetővé tett inflációs pálya kulcseleme az ezzel konzisztens nomináljövedelem-alakulás. A felek érdekeire alapozva bizonyos kölcsönös garanciavállalásokkal - egyik oldalról az állam hatáskörébe tartozó árakkal, árbefolyásoló tényezőkkel és a konjunktúrapolitikai feltételekkel, másik oldalról pedig a jövedelemelosztás megfelelő arányainak betartásával illetve elfogadásával - az érdekegyeztetés mechanizmusa képezheti a fórumot a lehetőségek kihasználására, az áralakulás tehetetlenségi elemeinek kiküszöbölésére.

3. Az üzleti szféra fejlődése

3.1 A vállalkozások fejlődésének általános feltételei

Az üzleti szféra középtávú fejlődési esélyeit külpiaci oldalról a fejlett országok konjunkturális helyzete, az ezáltal bővülő exportlehetőségek, a társulási megállapodásban, illetve annak módosítása során biztosított kedvezmények, valamint a volt szocialista országok konszolidálódó helyzetéből fakadó kiviteli lehetőségek határozzák meg.

A belső piac is bővül az elkövetkező években, a reálbérek az 1995-1996. évi nagyarányú csökkenést követően 1997-ben már és azt követően is lassan növekednek. Jelentősen nőnek az állami beruházások is. Piaci oldalról tehát a feltételek jók, illetve javulóak.

A vállalkozások fejlődését, versenyképességének erősödését kedvezően befolyásolják egyes adottságaink, amelyek részben az erőforrásokhoz, részben a piacgazdasági átalakulás során elért eredményekhez kapcsolódnak. Erőforrásaink közül komparatív előnyök származnak a jólképzett és viszonylag olcsó munkaerőből, valamint természeti adottságainkból, amelyek kedvezően befolyásolják a mezőgazdaság ráfordítás-hozam arányait és egyes termékei minőségét.

A volt szocialista régión belül időelőnyre tettünk szert a gazdasági törvényhozás és a piacgazdaság intézményrendszerének kialakítása terén. Ennek hatása a hazai vállalkozások alkalmazkodóképességének erősödésében, a működőtőke beáramlás jelentékeny ütemében és nagyságrendjében, valamint a kereskedelem fejlődésében nyilvánult meg.

A jövőbeni fejlődés kulcskérdése, hogy előnyeinket meg tudjuk-e őrizni, hogy a vállalkozások növekedési esélye, a műszaki színvonal emelkedése, a minőségjavulás, összességében a versenyképesség javulása elégséges lesz-e a potenciális piaci lehetőségek kiaknázásához, illetve újabb piaci pozíciók megszerzéséhez. A kormány ennek megfelelően a versenyképesség-javítás ösztönzését, elősegítését helyezi a középpontba.

A kis- és középvállalkozások jövőbeni fejlődésének elősegítését az 1045/1997. Korm. határozat szellemében elsősorban a következő intézkedések szolgálják: a mikro- és kisvállalkozások adminisztrációs terheinek mérséklése, a vállalkozói ismeretek bővítése (információs, oktatási, hitelgarancia ellenőrzési program révén), a hitelhez jutás esélyeinek javítása többek között kedvezményes garancia konstrukcióval; kockázati tőketársaságban állami részvétel biztosítása; beszállítói célprogram kidolgozása, közbeszerzésekben fokozottabb részvétel elősegítése.

A vállalkozások jövedelmi helyzetének további javulását feltételező prognózisunk realitását megerősítik az 1996. évi társasági adóbevallások feldolgozásának közelmúltban nyilvánosságra hozott adatai. Ez alapján bebizonyosodott, hogy a gazdasági fejlődés átmeneti megtorpanása ellenére a vállalkozói kör jövedelmezősége tovább javult. A bérköltség aránya a hozzáadott értéken belül tovább csökkent, vagyis tovább javult a munkaköltségalapú versenyképesség. Az adózás előtti nyereség a vártnál nagyobb és a hozzáadott értéket jóval meghaladó mértékben, csaknem 36%-kal nőtt, ami a nyereséges vállalkozások részarányának mintegy 3 százalékpontos növekedésében is megmutatkozik. Amellett, hogy a posta, távközlés ágazat megháromszorozta nyereségét, a nyereségnövekedés a legjelentősebb mértékben az alapanyag- és energiatermelő ágazatokban (több mint 50%), a könnyűiparban (61,6%), a kereskedelemben (42,9%) és a termelését is gyors ütemben növelő gépiparban (51,2%) következett be. Emellett azonban az ágazatok többségében különböző okokból és mértékben nőtt a veszteség is, összességében mintegy 10%-kal.

Reálisnak tűnik tehát az az elvárás, hogy a vállalkozások jövedelemtermelő képessége az idén megindult gazdasági növekedés után az elkövetkező években folyamatosan emelkedik, részesedése a rendelkezésre álló jövedelemből az 1995. évi 15,5%-ról 2000-ig közel 22%-ra nőhet. Ez elsősorban a technológia fejlesztésével javuló termelékenység, a reálbérek GDP-vel összehangolt, attól némileg elmaradó emelkedése és a valamelyest tovább mérséklődő közterhek következtében valósulhat meg. A vállalkozások hozzáadott értékén belül a munkavállalói jövedelmek aránya az 1997. évi 63%-ról az ezredfordulóig mintegy 57-58%-ra csökkenhet, a működési eredmény aránya az ez évi 37%-ról 42%-ra, míg a felhalmozási célú saját forrásoké 24%-ról közel 29%-ra nőhet.

A beruházások előirányzott dinamikus és folyamatos bővülését s ezáltal az egyensúly hosszabb távú biztonságát részben a vállalkozások jövedelmezőségének és önfinanszírozó képességének növekedése teszi lehetővé. Az infláció mérséklése, a kamatszintek csökkentése, a belső piac bővülése pedig a fejlesztések keresleti és jövedelmezőségi feltételeit javítja. A beruházások bővülését - különösen a kisebb vállalkozások fejlesztéseinek megvalósítását - előnyösen befolyásolja majd, hogy egyszerűsödik a beruházásokkal kapcsolatos hatósági engedélyezés rendje.

Az 1998. évi adópolitika a kiszámíthatóságra és a stabilitásra helyezi a hangsúlyt. Fennmarad, sőt erősödik a tőkefelhalmozás adórendszeren keresztül történő ösztönzése. A kockázati tőkebefektetéseket mind az SZJA-rendszerben, mind a társasági adórendszerben támogatni kívánja a kormány. Az amortizáció szabályozásának 1997. évi változásai alapján tovább nőnek a beruházások forrásai.

A társasági adó alacsony, 18%-os kulcsa európai összehasonlításban is rendkívül mérsékelt adóterhelést jelent. A továbbra is érvényben maradó beruházási adókedvezmények révén a gyakorlatban az adóterhelés mértéke az egész időszakban alig éri el az adózás előtti nyereség 12-13%-át. A személyi jövedelmek adóterhelése a mai számítások szerint 1998-ban 0,6%-kal csökken. A személyi jövedelemadó és a társadalombiztosítási járulékkulcsok alapján a bért terhelő elvonások az 1995. évi 70%-os mértékről idén 67,53%-ra csökkent és jövőre is ezen a szinten marad. A perspektivikus elképzelések az SZJA mértékének és a munkáltatói TB járuléknak a fokozatos csökkentését, a tőke- és munkajövedelmek jelenleginél arányosabb adóterhelését, azaz a bérből és nyereségből származó jövedelmek adóterhelésének további közelítését tartalmazzák.

1997-98-ban jelentős mértékben bővülnek azok a központi költségvetésből finanszírozott beruházások, amelyek az infrastruktúra fejlesztését szolgálják, általánosságban javítva a vállalkozások működési, fejlődési feltételeit. Ebben az évben továbbra is működnek a különböző beruházás-támogatási rendszerek. A társasági adórendszeren belüli kedvezmények elsősorban az elmaradott térségek fejlesztését, a külkereskedelmi egyensúly javítását célzó beruházásokat preferálják. A különböző támogatási célprogramok egy-egy ágazat fejlesztéseihez biztosítanak forrásokat, segítve a működőtőke bevonást, a szerkezetátalakítást, a kereskedelem-fejlesztést, a területfejlesztést. A Nemzeti Agrárprogram megvalósításának elősegítésére, ezen belül az ágazat versenyképességének javítását és az integrált vidékfejlesztés megvalósítását segítendő, jelentősen nő az agrárágazatok költségvetési támogatása.

Az EU-csatlakozással, az ahhoz kapcsolódó harmonizációval összefüggő vizsgálatok nyomán már 1998-ban megindul a támogatási rendszer átalakításának folyamata. Ennek során az európai jogrendhez illeszkedő támogatási formákra való fokozatos áttérés, a támogatási céloknak jobban megfelelő mechanizmusok kialakítása, az EU-forrásokhoz való minél nagyobb arányú hozzájutás biztosítása a cél. A perspektivikus támogatási rendszerben a támogatáspolitikánkon belül korábban alárendelt szerepet játszó, térségi fejlesztéseket és a regionális különbségek mérséklését szolgáló területi elv szerepe fog növekedni, de továbbra is léteznek majd fejlesztési-, funkcionális- és ágazati célokat szolgáló támogatások is.

A gazdaság tőkeellátottságának további javítása érdekében a kormány változatlan jelentőségűnek tekinti a külföldi tőkebevonás ösztönzését. Az általános gazdasági feltételeken túl ezt szolgálja a külföldi befektetések nemzetközi viszonylatban is kifejezetten liberális jogi szabályozása, valamint a befektetett tőke és a profit szabad transzferálását biztosító jogi garanciák. Ugyanakkor viszont a kormány arra törekedik, hogy a külföldi vállalkozókat érdekeltté tegye profitjuk hazai, beruházási célú felhasználásában. Ezt szolgálja a társasági adórendszeren belül az a lehetőség, amely a visszahagyott osztalékot mentesíti az osztalékadó fizetése alól. Ezen túlmenően további kedvezmények kapcsolódnak a nyereség beruházási célú felhasználásához is.

A pénzügyi szektor szabályozását módosító, 1997. január 1-jén életbelépett törvények (jegybanktörvény módosítása, az Állami Pénz- és Tőkepiaci Felügyeletről szóló törvény, az új hitelintézeti törvény, az új értékpapír törvény) szabályai több évre előre biztosítják a pénzügyi szektor fejlődésének alapvető - EU konform - jogszabályi kereteit. Ezen a téren kiemelten fontos feladat a fiókalapítás és -működés 1998-ban életbe lépő szabályozása, az univerzális bankrendszer szabályozása, valamint a felügyeleti gyakorlat továbbfejlesztése a pénz- és tőkepiaci rendszer biztonságosságának fokozása érdekében.

Az univerzális bankrendszer kialakítása hozzájárul a befektetési szolgáltatások szélesebb körű elérhetőségéhez, a banki ügyfelek komplex kiszolgálásához. Ezek az univerzális nagybankok holdingként fognak működni, azaz nem feltétlenül egy szervezetben valósítják meg a teljes szolgáltatási skálát, de a csoporton belül valamennyi szolgáltatást - ideértve a biztosítást is - kínálni fogják. A külföldi székhelyű vállalkozások fióknyitási lehetőségének biztosítása fokozza a bankok közötti versenyt, bővíti az új szolgáltatások igénybevételének lehetőségeit. A jelzáloghitel-intézetekről és a jelzáloglevélről szóló törvény elfogadása hozzájárul a hosszú távú finanszírozás megerősítéséhez. A lakástakarék-pénztárak piacra lépése a lakosság széles rétegeit érintően gyakorol hatást mind a megtakarításokra, mind pedig a lakásfinanszírozás lehetőségeinek bővítésére. Az értékpapírtörvényben történt változás következtében egyfajta „tőzsdekényszer” alakul ki, amely jelentősen hozzájárulhat a tőzsdei forgalom növekedéséhez. Ugyancsak a tőzsdék szerepének növekedéséhez, a finanszírozásban, illetőleg a kockázatkezelésben betöltött szerepük erősödéséhez vezethet a Budapesti Értéktőzsde és a Budapesti Árutőzsde tervezett egyesítése, ami elősegítheti Budapest regionális pénzügyi szerepvállalását is.

Mivel a pénz- és tőkepiac fejlődését nagymértékben a gazdaság általános helyzete határozza meg, a gazdaságpolitika elsősorban az infláció visszaszorításával, stabil gazdasági viszonyok megteremtésével, illetve biztosításával működik közre a pénz- és tőkepiac fejlesztésében. A gazdaság egyensúlyi helyzetének további javulása, az infláció csökkenése, valamint a pénzintézetek közötti verseny várható további fokozódása a kamatok csökkenése irányába hat. Az állampapírok részarányának és hozamának csökkenése, továbbá az új típusú pénzintézetek létrejötte javítják a vállalkozások tőkekínálatát. A kockázati tőke társaságokra és alapokra vonatkozó szabályozás elsősorban a kezdő, illetőleg az átstrukturálásra szoruló vállalkozások finanszírozásának adhat lendületet. Az intézményi befektetői kör jelentős erősödését, a pénz- és tőkepiacon a befektetésre váró pénzeszközök volumenének erőteljes bővülését eredményezi a nyugdíjreform keretében létrejövő, illetve tovább fejlődő nyugdíjpénztárak, illetve alapok működése.

1997-98-ban lezárul az állam vállalkozói vagyonának privatizációja: 1997 végére a jövedelem (GDP) mintegy 70%-át a magánszektor állítja elő, ebből a többségi külföldi tulajdonú vállalkozások több mint 20%-ot képviselnek. Az állam tulajdonában maradt vagyonnal kapcsolatban megoldásra vár a vagyon hatékony működtetését szolgáló vagyonkezelés. Emellett ki kell munkálni a nemzetgazdaság különböző (stratégiai, honvédelmi, biztonsági, valamint szociálpolitikai, természetvédelmi, kulturális, tudományos) céljait szolgáló vagyonelemek optimális működtetésének szervezeti és irányítási kereteit. Mindezekkel összehangoltan szükséges az ún. kincstári vagyon megőrzését, hasznosítását, gyarapítását szolgáló feladatok tekintetében is új megoldások alkalmazása.

A fekete- és szürkegazdaság visszaszorítása terén a kormány a különféle szervezetek, intézmények és eszközök összehangolt működtetésével jelentős előrelépést kíván megalapozni. A jövedelmek eltitkolásához fűződő érdekeltséget a jövedelemközpontosítás mértékének csökkentésével és az arányosabb közteherviselés irányába ható intézkedésekkel mérsékli. Az adózási szabályok finomításával (az átalányadózás, a tételes átalányadózás, a mezőgazdasági őstermelők szabályozási tapasztalatainak hasznosításával) arra törekszik, hogy növekedjen a jövedelem-kimutatásban való érdekeltség és csökkenjen az adókikerülés lehetősége. A nemzetközi jogharmonizáció részeként végrehajtott változtatások egy része ebből a szempontból is előnyös. (A külföldi székhelyű vállalkozások magyarországi fióktelepei létesítésének és működésének szabályozása.) Jelentős előrelépés várható a fogyasztási adó rendszerének megújításától, a jövedéki adó bevezetésétől, hiszen ennek hatálya alá a nagy adótartalmú termékek tartoznak.

Az általános pénzügyi fegyelem további erősítésében jelentős szerepe lehet a készpénzforgalom korlátozásával összefüggő szabályoknak. A jövedelmek legalizálását a nyugdíjreform is előnyösen befolyásolja. (Az ún. tőkefedezeti nyugdíj és a befizetések között közvetlen kapcsolat lesz: a munkáltató a munkavállaló bruttó keresetének jogszabályban meghatározott százalékát fizeti be annak egyéni számlájára. Így a munkavállalók egyre inkább az adott munkakörnek megfelelő „valós” kereset kimutatásában lesznek érdekeltek, s egyben ellenőrizni tudják a munkaadói nyugdíjbefizetéseket.)

Az árnyékgazdaság visszaszorításában továbbra is nagy szerepe van az ellenőrzés javításának és a szankcionálásnak. A nyilvántartási és ellenőrzési rendszerek hatékonyabbá tétele a már működő regiszterek korszerűsítésével és új rendszerek létrehozásával történik. Ezen belül a megfelelő cégnyilvántartási rendszer kialakítása, az idegenrendészeti feladatok áttekintése és az ellenőrzést segítő informatikai rendszerek kiépítése a soronkövetkező feladat. Az ellenőrző szervek, hatóságok megerősítése részben megtörtént, részben folyamatban van (APEH, VPOP). A koordináció eredményességét javítja az ellenőrző apparátusok munkájának összehangolása, információik együttes felhasználásának törvénnyel szabályozott módon való biztosítása. Az igazságszolgáltatás reformjával gyorsabbá és eredményesebbé tehető a gazdasági jogsértések elleni küzdelem. A feketegazdaság elleni fellépésben az állami és az önkormányzati vagyon, valamint a költségvetés védelme kiemelt helyet foglal el.

A reálszféra egyes szektorai fejlesztése és versenyképessége fokozásának közép- és hosszabb távú célkitűzései a következők:

3.2 Ipar

Az iparpolitika célrendszerének középpontjában középtávon az ipar versenyképességének javítása áll. A magyar ipar dinamizálása, piaci részesedésének növelése, munkahelyeinek megőrzése és esetleges bővítése, gazdasági és műszaki korszerűsítése, az EU-hoz viszonyított pozíciók javítása, a vállalati szintű integrálódás stb. csak a hazai ipari termelés versenyképességének lényeges növelésével érhető el. A 2002-ig terjedő időszakban a gazdaság egyik húzóágazata továbbra is az ipar és az építőipar lesz. Versenyképességének alapvető eleme az ár- és költség-versenyképesség, amely elsősorban a termelékenységtől (annak javulásától), másodsorban a bér-, ár- és árfolyamváltozások előbbire tekintettel lévő, s egymással szorosan összekapcsolódó finom egyensúlyi rendszerének gazdaságpolitikai szabályozásától függ. A termelékenységnövekedés és a termeléskorszerűsödés lényeges összetevője a vállalatirányítási formák korszerűsítése és racionalizálása. Az ebben rejlő tartalékok jelentős részben felszínre kerültek a magántulajdon térnyerésével.

A kilencvenes évek első felében végbement tőkefelélési folyamatok megfordítása érdekében 1995-től a nemzetgazdaság egészében és az iparban is a jövedelmek felhalmozás javára történt átcsoportosítása történt meg. Az 1996. évre várt beruházási fellendülés az összkeresleti korlátok, ezen belül is a csekély belső kereslet miatt maradt el. Élénkülés érzékelhető 1996. IV. negyedévétől, növekedett a beruházási célú import, markánsan emelkedtek - különösen 1997. második negyedévében - a beruházások. Az ipar pótlási és kapacitásbővítő beruházásainak 1997. évtől mutatkozó fellendülését előreláthatóan erősítik az állami infrastrukturális beruházások is.

Az ipar egyes ágazatait, szakágazatait tekintve jelentősebb fejlődés elsősorban a szerkezet- és termékváltáson túljutott, privatizált, illetve jelentős külföldi tőkebevonást végrehajtott területeken várható. E területek fejlődése - a jelentős export kényszer következtében is - nagymértékben függ a világgazdaság és az EU gazdaságának növekedésétől. Az inkább csak belföldi piacra termelő területeken számottevő növekedésre csak a hazai kereslet élénkülésének megfelelően lehet számítani.

Az iparon belül az elkövetkező időszakban a legjelentősebb fejlődés a feldolgozóiparban várható. A feldolgozóiparon belül a jelentős polarizáció és - a már jelenleg is megkezdődött - strukturális átrendeződés következtében egyes szakágazatok fejlődése várhatóan az átlagot jelentősen meghaladó mértékű lesz.

A termelési dinamikák alakulása természetesen függ az egyes termékcsoportok iránt megnyilvánuló nemzetközi kereslet erősségétől is. Így erőteljes kereslet fogja az átlagosnál nagyobb mértékben húzni a vegyipari tevékenységeket, a gyógyszergyártást, az irodai berendezések és a számítógépek gyártását, a finommechanikai és optikai berendezések gyártását, valamint a villamos gépek és berendezések előállítását. Átlagos mértékű keresletnövekedés lesz várható a gépgyártásban, közlekedési eszközök termelésében, a papíriparban. Az erős keresletű szektorok többnyire magas műszaki színvonalat testesítenek meg. És fordítva: a gyengén bővülő termékpiacokat (vas- és acélipari termékek, textilipar, stb.) többnyire alacsony technológia-igényesség, magas természeti erőforrás-igényesség és/vagy jelentős munkaigényesség, alacsony bérszínvonalak jellemzik.

3.3 Agrárgazdaság

Az agrárgazdaság fejlesztésének célja a belföldi élelmiszerkereslet színvonalas kielégítését, a „vidék” népességmegtartó képességének erősítését és az agrárkivitel külkereskedelmi stabilizáló szerepének megőrzését (az export jelentős növelését) szolgáló, fenntartható agrártermelés folytatása. Ennek elérése érdekében a kormány a bruttó hazai termék évenkénti növekedési ütemével arányosan növelt összegű támogatást biztosít. A kormány számol az 1990-1996. évek között nagymértékben nyílt agrárolló szükségszerű záródásával, ezt azonban csak fokozatosan tartja elképzelhetőnek, annak érdekében, hogy a gyors ütemű záródásból esetleg adódó súlyos piaci problémákat, válságjelenségeket elkerülhessük. A Nemzeti Agrárprogram az agrártermelés kedvező adottságaira, hagyományaira és az ezekből fakadó komparatív előnyökre építve fogalmazza meg az ágazat fejlesztésének feladatait, az EU-hoz való csatlakozással kapcsolatos érdekeinket és kötelezettségeinket is figyelembe véve.

A kormány az agrárgazdaság helyzetének stabilizálása, kiegyensúlyozott működési feltételeinek megteremtése, kibocsátásának jelentős növelése érdekében az elkövetkező években megteremti azokat a feltételeket, amelyek az ágazat versenyképességének javítását szolgálják. Ez magában foglalja a hatékony földhasználat és üzemszerkezet, valamint az ágazati és térségi integráció korszerű formáinak ösztönzését, a piacszabályozási rendszer folyamatos fejlesztését, a mezőgazdasági tőkehiány enyhítését elősegítő eszközöket, a támogatási rendszer versenyképességünket javító, EU-konform átalakítását.

Az árfeszültség fokozatos oldásának kormányzati eszközrendszerét az Agrárpiaci Rendtartás, a költségcsökkentő, jövedelemkiegészítő támogatások jelenthetik. A szükséges, illetve célszerű lépések megtételéhez az agrártámogatások és az árak alakulásával, hatásával kapcsolatban további vizsgálatok indokoltak.

3.4 Termelő infrastruktúra

A termelő infrastruktúra fejlesztésének alapvető stratégiája a piacgazdasági követelményekhez igazodó modernizálás, a vállalkozások infrastrukturális hátterének fejlesztése.

A közlekedés fejlesztésének alapvető célja az EU integrálódás elősegítése, a szomszédos országokkal az együttműködés feltételeinek javítása, az ország kiegyensúlyozottabb térségi fejlődésének elősegítése. Az úthálózat fejlesztésén belül fontos a tranzit autópályák kiépítése az országhatárig, az úthálózat kiegészítése a gyűrűirányú kapcsolatokkal, a településeket elkerülő szakaszok építése, valamint az úthálózat és hidak teherbírásának növelése. Az elfogadott autópályaépítési program 1000 km megépítésével számol, 2000-2002-ig megépül, illetve továbbépül az M3-as, M15-ös, M5-ös és M7-es autópálya. A közlekedés fejlesztése során a környezetvédelmi szempontokat is érvényesíteni kell. A vasúti közlekedésben a szolgáltatási színvonal javítása, egyes szűk keresztmetszetek feloldása, a szelektív fejlesztéspolitika megvalósítása, amelyen belül prioritást jelentenek a hitelfelvétellel épülő vonalak, vonalvillamosítás, a számítógépes irányítási rendszer és a kombinált fuvarozás eszközrendszerének fejlesztése. Ez utóbbi módot nyújt az áruszállítás vasúti és vízi útra történő terelésére, a vasúti és vízi áruszállítás versenyképességének növelésére. A vízi közlekedésben a Duna-Majna-Rajna viziút kihasználásához kapcsolódva a hazai Duna-szakaszon a hajózhatóság feltételeinek biztosítása, a közforgalmú kikötők fejlesztése a legfontosabb. A légi közlekedésben a légiforgalmi szolgáltatások funkcionális létesítménybővítése, a légiforgalmi irányítás fejlesztése kerül előtérbe.

A közlekedési ágazatban az egyes piacosítható tevékenységek végzéséből az állam kivonul és így a vállalkozások bővülésének lehetősége adott. A vasúti közlekedésben a kisegítő, kiegészítő tevékenységeknél lehetséges a vállalkozások növekedése, a közútépítési, és fenntartási, karbantartási, és üzemeltetési tevékenységek gyakorlásában is korlátlanul bekapcsolódhatnak a kis- és középvállalkozások. A belföldi vízi személyszállítás, kompszolgálat és vízi munka (kotrás, kavicstermelés) területén a kisvállalkozások bővülésének akadálya a magas eszközigényesség.

A távközlésben folytatódik a hírközlési ágazat teljes piacosítása. Ez a hatékony működést biztosító szabályozási környezet kialakítását igényli. E mellett a jövő információs társadalma hírközlési infrastruktúrájának megteremtése, a párhuzamos, versenyző hírközlési rendszerek kiépülésének elősegítése fontos feladat. A vállalkozások fejlődésének távközlési hátterét biztosítja a közcélú távbeszélő, és mobil rádiótelefon, az országos közcélú személyhívó szolgáltatások fejlesztése. A távközlési piac liberalizált területén a vállalkozások erőteljesebb térhódítása várható. A postai alapszolgáltatás koncesszióköteles tevékenység jellege miatt, csak az alapszolgáltatáson kívüli egyéb tevékenység végzésénél van lehetősége a vállalkozások bekapcsolódására.

A vízügyi infrastruktúrafejlesztés stratégiája a szociális ellátáshoz (ivóvíz ellátás, szennyvízkezelés) és a létbiztonsághoz (vízi katasztrófa helyzetek elkerülése) kötődik. A települések vízközmű ellátottság területén való viszonylagos elmaradottságának nyugat-európai színvonalhoz közelítése, a vállalkozói szféra fejlődésének hátteréül szolgálhat. A felhalmozási hányad makrogazdaság-politikában meghatározott jelentős növekedése mind az infrastrukturális beruházások, mind a vállalkozási szféra beruházásainak bővülését jelenti, amely az építőipar jelentős élénkülését fogja eredményezni. Ugyancsak az építőipar fellendülésének irányában hat a lakásépítés finanszírozásának változó rendszere, a lakástakarék-pénztárak, jelzáloghitel-intézetek intézményi hálózatának kialakítása. Az építőipari vállalkozások kapacitásai rugalmasan alkalmazkodtak a piaci igényekhez (a nagy építőipari vállalatok helyett sok kis vállalkozás alakult). Az élénkülő kereslet várhatóan leköti felesleges kapacitásaikat, amelyeket keleti piacokra nehezen tudnak értékesíteni, azok fizetőképességének hiánya és a fővállalkozói tevékenység igen magas pénzügyi finanszírozási forrás szükséglete, illetve annak hiánya miatt.

3.5 Foglalkoztatás, területfejlesztés, környezetvédelem

1997-98. során esély van arra, hogy a munkaerőpiac stabilizálódik, a foglalkoztatás csökkenés évtizedes folyamata megtörik. Noha a munkaerőforrás kismértékben emelkedik, a gyorsuló gazdasági növekedéssel kezdetét veheti a munkahelyek számának emelkedése, ami a munkanélküliség lassú mérséklődését eredményezheti. Ehhez a külső és a hazai kereslet bővülését, a vállalkozások - ezen belül a kis- és középvállalkozások - működési feltételeinek javítását szolgáló gazdaságpolitika nyújt keretet. A foglalkoztatáspolitika hangsúlyváltásának folytatása szükséges: a munkahelyek megőrzése és bővítése, továbbá a munkanélküliek munkához jutását szolgáló eszközök és pénzügyi források arányának növelése a járulékok és segélyek kiváltása érdekében.

A gazdasági térszerkezetben, a területfejlesztési politikában az egyoldalú válságkezelő kényszer fokozatosan mérséklődik az erre fordított állami eszközök jelentős növelése (amely a legelmaradottabb területek infrastrukturális feltételeinek javulásában jelentkezett elsősorban) és a legsúlyosabb szerkezeti válsággal küzdő régiókban a kormányzat által is támogatott, beindított programok hatásaként. A jövő feladatai a fejlődésben elmaradott régiók és kistérségek gazdasági struktúra átalakításának felgyorsításával versenyhátrányaik mérséklése; az ország különböző területein, településein élő népesség társadalmi esélykülönbségeinek mérséklése; az országon belüli társadalmi-gazdasági kohézió és mobilitás erősítésével, a közszolgáltatások működési és fejlettségi színvonalában meglévő különbségek csökkentésével. a területi kiegyenlítés erősítése. A kiegyenlítés mellett fokozott figyelmet kell fordítani az innovációs centrumok létesítésére orientáló fejlesztéspolitikára is. A gazdaság területileg kiegyensúlyozottabb fejlesztése várhatóan elősegíti a vállalkozások kedvezőbb területi eloszlását. A területfejlesztési politika további feladata az EU csatlakozás feltételeinek megteremtése.

A fenntartható fejlődés a társadalmi stabilitás és fejlődés, illetve gazdasági növekedés mellett a környezet védelmét is jelenti. A Nemzeti Környezetvédelmi Program ezt elősegíti azzal, hogy erősíti a gazdaság és társadalom, valamint a környezetvédelem kapcsolatait, javítva a kormányzati szakterületek, valamint a területi szervek és az önkormányzatok közötti együttműködést. A Program a környezetvédelem feladatait a meglévő környezeti értékek megóvásában és a kártételek megelőzésében, a károsító hatások korlátozásában és megszüntetésében, végül az okozott károk felszámolásában és a környezet állapotának helyreállításában jelöli meg. Ez segítséget nyújt a feladatok sorrendjének meghatározásához, a forrás-felhasználásban az eredmény-, valamint költséghatékony megoldások megválasztásához. A környezetvédelem másik meghatározottsága az elfogadott nemzetközi egyezményekből adódik, amelyekben megfogalmazott kötelezettségek szoros kapcsolatban vannak az Európai Unió környezetvédelmi jogrendjének folyamatos átvételéből adódó követelményekkel is. A forrás-gazdálkodásban a központi források mellett bővül a szerepe a gazdálkodók, valamint a lakosság részvételének a környezetvédelmi költségek viselésében. A környezetvédelemnek kiemelt célja a közműolló zárása mellett a települési hulladékkezelés és -gazdálkodás fejlesztése.

Összességében az eddigi elemzések és számítások figyelembevételével az 1995-96. évi stabilizáció talaján olyan gazdasági fejlődés megalapozására van lehetőség, amely csökkenő állami eladósodás és inflációs ráta mellett tartós, gyorsuló ütemű gazdasági növekedésre nyújt módot.

II. A KÖLTSÉGVETÉS-POLITIKA CÉLJAI ÉS KERETEI

1. A gazdaságpolitika és a költségvetés-politika kölcsönhatása

A költségvetés-politika mozgásterét - minthogy az megjelenítője az állam gazdálkodásának és a fennálló gazdasági rendszernek is - a gazdaságpolitika alapelve és a gazdasági fejlődési pálya, az abból levezethető összefüggések határozzák meg. E mellett a költségvetés-politika elveit az adott társadalmi viszonyok, az állam által felvállalt feladatok köre, a korábbi évek determinációi és a még optimális pénzügyi egyensúlyt lehetővé tevő lehetséges forrásnagyság határozza meg.

A költségvetés-politika eszközrendszerével az államháztartás gazdálkodásában lényegében egy olyan átalakítási folyamatot is végre kell hajtani, amelynek révén a piacgazdasági átmenetben az érdekeltségi kötődöttségén gyorsabb előrehaladást produkált vállalkozói szektor fejlettségét közelítő felzárkózás megvalósulhat.

2. Az államháztartási egyensúly, mint a gazdaságpolitikai célok megvalósításának egyik eszköze

A stabilizációs intézkedések révén elért pénzügyi, költségvetési javuló tendenciák után a drasztikus intézkedések mellőzhetők, de a hosszabbtávú költségvetés-politikai szándékok következetes érvényesítése szükséges.

1998-ban és az azt követő években, a stabilizációs intézkedések egyensúlyt javító hatásait megőrző, a gazdaság tartós növekedési pályára állítását segítő, a fiskális és monetáris politika összhangját elősegítő költségvetés-politikára van szükség.

A költségvetés-politikai mozgástér kereteit úgy célszerű alakítani, hogy

- a gazdasági fejlődés, a vállalkozás-élénkítés, a foglalkoztatás, a tőkebeáramlás- ösztönzés szempontjából rendkívül fontos beruházás-élénkítés - az állami finanszírozás növelésével is - erősödjön;

- az államháztartás egyes alrendszereinek működése a feladatmegosztás és a finanszírozás továbbfejlesztésével korszerűsödjön;

- a feladat-ellátási színvonal javulása mellett takarékosabban gazdálkodó állam működéséhez szükséges források biztosítottak legyenek az adóterhelés nemzetközileg elfogadható mértéke mellett;

- csökkenő ütemben, de folytatódjon az újraelosztás szintjének csökkenése;

- hosszú távon finanszírozható államháztartáshiány-mérték alakuljon ki;

- az államadósság GDP-hez viszonyított aránya - összhangban az EU csatlakozás követelményeivel - az ezredfordulóra a 60%-ot közelítse meg.

Az államháztartás hatékonyságjavulása - bár mérésére nincsenek egyértelmű és általános érvényű mérési kritériumok - annak alapján is megítélhető, hogy az állami szféra, az „államgépezet” mennyit von el a nemzetgazdaság erőforrásaiból. A tartalmilag ezt megjelenítő jövedelem-centralizáció - amelynek mérséklése 1995. évtől megkezdődött, s felmutatható eredményeket hozott már 1997-ben - 1998-ban tovább folytatható. Ily módon tehát e trendbe beilleszkedik az 1998. évi költségvetés.

Az államháztartás jövedelem-centralizációja az 1997. évi 44,4%-ról 1,9%-ponttal mérséklődik 1998-ra. Az államháztartás újraelosztási aránya az 1997. évi 49,3%-ról 47,4%-ra csökken.

Az államadósság- és kamatprognózisokat figyelembe véve az államháztartási deficit követelmény-szintjének elérése - tekintettel a kamatkiadások mértékére és magas részarányára - az államháztartásban elsődleges (a kamatbevételektől és kiadásoktól megtisztított) bevételi többletet követel meg. Ennek mértéke: az 1997-re előirányzott, a GDP-hez viszonyított 3,5%-os arányról 1998-ban 1,9% körüli mértékre csökkenhet. Ekkor biztosítható, hogy az adósságállomány GDP-hez viszonyított aránya a jövőben csökkenjen, és az adósságszolgálati terhek növekedésének üteme lassuljon.

A konszolidált államháztartási GFS hiány 1998-ban sem haladhatja meg a bruttó nemzeti termék 4,9%-át. Ez az arány 1997. évihez képest tulajdonképpen javul, mivel ebből 0,3%-ot tesz ki a nyugdíjreform hiányt növelő hatása.

Az átlagos reálértéktartás az egyes területeken értelemszerűen szükségessé teszi, illetőleg lehetőséget ad az előirányzatok differenciálására.

Ez a javulás egyes területeken szigorú intézkedésekkel, de leginkább takarékos gazdálkodást feltételezve reálisan kitűzhető.

Az állami újraelosztás, a konszolidált bruttó kiadások GDP-hez viszonyított aránya az 1997-re előirányzott 49,3%-os mértéke 1998-ra 47,4%, 2000-re pedig 42-43%-ra csökkenhet azzal párhuzamosan, hogy a jelzett bevételi elmozdulások nyomán a jövedelemcentralizáció az 1997. évihez képest 2000-re 6 százalékponttal mérséklődik.

A központi költségvetés bevételi szerkezetében a korábbi években megindult átrendeződések folytatódnak.

A gazdálkodó szervezetektől származó adóbefizetések központi költségvetésben betöltött szerepe tovább csökken: 1995-ben központi költségvetés bevételi főösszegének 21,2%-a származott a gazdálkodó szervezetektől, 1998. évre ez az arány már csak 14% körül alakul.

A legdinamikusabban 1995-1998 között a vám- és importbefizetések aránya esik vissza (13,7%-ról 4,3%-ra).

A kedvezővé váló gazdasági folyamatokkal, a gazdálkodó szervezetek jövedelemtermelő képességének javulásával párhuzamosan (2,4%-ponttal) erősödik a társasági adóbefizetések jelentősége, bár 100 forint központi költségvetési bevételből mindössze 7,60 forintot tesz ki ebből az adónemből származó forrás.

1995-ben a központi költségvetésbe befizetett minden 100 forintból 17,30 forintot a lakosság teljesített, 1998-ban pedig 20,10 forintot.

Folyamatosan erősödik a közvetett adók funkciója. A fogyasztáshoz kapcsolt adókból származik 1998-ban a központi költségvetés összes bevételének közel 45%-a (ez az arány 1995-ben 34,5% volt).

Szembetűnően csökken a privatizációs bevételi lehetőség az 1995-1996. évi 8-9%-hoz képest 1998-ra mindössze 0,3%-ot tesz ki várhatóan.

A kiadásokon belül 1998-ban a központi költségvetési szervek képviselik arányában is emelkedő, legjelentősebb volumenű kiadást. (34%)

Az 1997. évben kicsúcsosodott, a központi költségvetés szervek kiadásait is túlszárnyaló adósságszolgálati kamatkiadások determinációi 1998-ra kb. 6%-ponttal visszaesnek, de még mindig a kiadások egynegyedét teszik ki.

A fogyasztói árkiegészítés 1995. évi az összes kiadáson belüli 1,7%-os aránya, 1998-ban már 2,2%-ot jelent. Az állam által vállat kezességérvényesítésnél is - bár az erre tartalékolt forrás a kiadások 1%-át sem éri el - aránynövekedés mutatkozik.

Az államháztartás követelményszintű GFS egyenlege a kb. 462,2 milliárd forint még az a hiánynagyság, amely a gazdasági fejlődést nem akadályozza, amelynek finanszírozásához a szükséges források biztosíthatók, s amely a hosszú távú adósságszolgálati kötelezettségeket a még kezelhető szinten tartja.

3. A központi költségvetés determinációi és prioritása

A bevételi oldalon a lehetőségek szűkülnek. 1998. évtől lényegileg megszűnik a privatizációból származó bevétel, nemcsak a központi költségvetésben, hanem más alrendszerben is. További bevételkiesést okoz a vámpótlék-leépítés teljesítése, a vámok nemzetközi megállapodásokon alapuló csökkentése. Megszűnik a jamburgi gázvezeték árbevétele, csökken a szénhidrogén termelés bányajáradékának kulcsa, az állami vagyon után beszedhető osztalék. Mindezek mellett forrásszűkülést okoz bizonyos adók inflációt el nem érő valorizálása. Az exportképesség szempontjából lényeges - ma túlzott élőmunka - terhek mérséklését is középtávon folytatni kell.

A bevételi lehetőségeket a makrogazdasági pálya folyamatai, elmozdulásának irányai alapvetően meghatározzák. Az adózási rendszerben újabb, jelentős szigorítás már nem érvényesíthető, nemcsak azért, mert ez akadályozná a vállalkozói szféra rendelkezésére álló források kívánatos bővülését, ellentmondana a nemzetközi gyakorlatnak, s nem lenne összhangban az adóterhek csökkentésére kinyilvánított szándékkal. Az adórendszer kiszámíthatósága erősödik.

A szűkülő bevételi lehetőségek mellett ugyanakkor a kiadásoknál jelentősek a determinációk, többek között a központi és helyi intézményrendszerben a kötelezettségvállalások teljesítése és a költségvetés-politikai prioritások által megkövetelt forrástöbbletek miatt.

A pozitív gazdasági folyamatok mellett is behatárolt a költségvetés-politika mozgástere. A többlet-ráfordítást igénylő területek forrásigényének kielégítése differenciált támogatás-politikát követel meg.

Államháztartási szinten kiemelt feladat a nyugdíjak reálértéket meghaladó növelése.

1998-ban költségvetési eszközökkel is indokolt felvállalni az agrárium és a szélesebb értelemben vett vidéki fejlesztés és területi kiegyenlítés feltételeinek javítását.

A központi költségvetésben néhány területet - a közrend- és közbiztonság, az állampolgári jogvédelem feltételrendszerének javítását, az euro-atlanti integrációval összefüggő előkészületeket - érintően van mód többletfeladatok finanszírozására.

A javasolt költségvetés-politikai elvek érvényre juttatásával, az 1995-96. évi stabilizáció talaján olyan gazdasági fejlődés megalapozására van lehetőség, amely csökkenő eladósodás és inflációs ráta mellett tartós, gyorsuló ütemű gazdasági növekedésre nyújt módot. Az infláció üteme 1998. végére 12-12,5%-ra (egész évi átlagban 13,5%-ra) mérsékelhető. Ilyen feltételek mellett már a jövő évben 3,5%-os gazdasági növekedés érhető el. Az államháztartás követelményszintű hiányának tartása azért is fontos, mert ez felel meg a makrogazdasági és az államháztartási egyensúly kereteinek, nem rontja a belső és külső adósság GDP-hez viszonyított arányát.

A központi költségvetés mérlegét a mellékletek tartalmazzák. Az „1997. évi bázis előirányzat” megjelölés az 1997. évi költségvetési törvény szerinti előirányzat 1998. évi költségvetési szerkezetben való megjelenítését tartalmazza. A szerkezeti változás lényege az, hogy a nemzetközi fejezet megszűnésével a nemzetközi pénzintézetek hiteleivel finanszírozott programok előirányzatai az intézményi, vagy központi beruházási jogcímen, illetve az érintett más alrendszereknél jelennek meg.

III. ADÓPOLITIKAI CÉLKITŰZÉSEK, AZ ADÓRENDSZER FŐBB VÁLTOZÁSAI, ADÓBESZEDÉS

A gazdaságpolitikai célokból az adórendszerre háruló feladatok, továbbá az adórendszer változtatását meghatározó elvi irányok, figyelemmel az 1997. évben bekövetkezett jelentős változásokra, 1998. évre alapvető átalakítást nem indokolnak, illetve a feltételek, a költségvetési bevételi elvárások nem tesznek lehetővé.

A Kormány 1063/97. (VI. 04.) számú határozata alapján az adórendszerben 1998-ban a kiszámíthatóságnak és a stabilitásnak kell érvényesülnie, olymódon, hogy a mértékbeli változások tehernövekedést, illetve pótlólagos inflációs nyomást ne eredményezzenek. Az adórendszer stabilitásának igénye abban nyilvánul meg, hogy a javaslatok között a nemzetközi és egyéb elkötelezettségen alapuló, továbbá a belső jogharmonizációból adódó változtatásokon túlmenően más módosítások ne szerepeljenek.

A nemzetközi kötelezettségvállalás és az ahhoz kapcsolódó két kormányhatározat alapján az adórendszer 1998. évi változtatásának leglényegesebb eleme, hogy a fogyasztási adóztatás kettéválik és jövedéki adóként új adónem jelenik meg.

A változtatások az adóbevételi struktúra arányait érdemben nem módosítják. A forgalomhoz kapcsolt adók közül az általános forgalmi adóról szóló törvényben számottevő módosítás nem indokolt. Az eszközölt változtatásokra különösen a jövedéki adó bevezetése és a fiókszabályozás megalkotása miatt került sor. A fogyasztási adóról rendelkező törvény módosítása is csak azokat a szükséges változásokat tartalmazza, amelyek a jövedéki adó törvényhez szükségképpen kapcsolódnak.

A személyi jövedelemadóban legjelentősebb változtatásokat a nyugdíjreformmal összefüggő javaslatok tartalmazzák. Ezek a nyugdíjjárulék egy részének adókedvezményként történő érvényesítése (törvény szerint a nyugdíjjárulék 25 százaléka vonható le az adóból), továbbá az önkéntes tőkefedezeti többletbefizetések után az önkéntes kölcsönös nyugdíjpénztári befizetésekhez hasonló adókedvezmény igénybevételének lehetősége, valamint az önkéntes kölcsönös nyugdíjpénztárba befizetett összeg utáni adókedvezmény felső hátárának harmincezer forintos megemelése azoknál akik 2020. év előtt érik el a nyugdíjkorhatárt.

A társasági adózás szabályait 1997. évtől új törvény fogalmazza meg, amely általánosan ösztönöz a jövedelmek vállalkozási szférában tartására az átlagosan igen alacsony adókulccsal (a kedvezményeket is figyelembevéve az átlagos adóterhelés 12 százalék körüli) és az osztalékadó alóli mentesítéssel. Ebből adódóan csak nagyon szűk körben indokolt az adókedvezmények bővítése. A vállalkozások hosszú távú gondolkodását erősíti a szabályozás folytonossága és stabilitása. A leglényegesebb módosítások a társasági adóztatáshoz kapcsolódó új törvényekhez kötődnek.

A helyi adóbevételeket kiegészítő központi és a speciális helyi adókat és az illetékeket érintően 1998-ra az Illetéktörvény és a Gépjárműadó törvény kisebb terjedelmű módosítása következik be.

A helyi adóztatásban a ma működő rendszer gyakorlatban felmerülő hiányosságait kell feloldani. A helyi adók körében a változást a helyi iparűzési adó jelenlegi alapjának módosítása jelenti.

Az adózás rendjéről szóló törvény változásai is elsősorban a jogi környezet alakulásából következnek, ezek a nyugdíjreform során elfogadott új járulékoltatási törvény, a külföldi székhelyű vállalkozók fióktelepeinek alapításáról szóló törvény, továbbá a változó anyagi jogi szabályok.

IV. A KÖZPONTI KÖLTSÉGVETÉS ELŐIRÁNYZATAI

1. Bevételi előirányzatok

1.1. Gazdálkodó szervezetek befizetései

Társasági adó

A költségvetési tervezés alapját szolgáló, a társasági adóról és az osztalékadóról szóló törvény 1998. évi módosításai - a kisebb szövegpontosításokon túlmenően - a külföldi székhelyű vállalkozások fióktelepének megalapítását szolgáló törvénnyel, illetőleg a közhasznú szervezetekről szóló törvénnyel függnek össze. Ez azt jelenti, hogy a főbb konstrukcionális előírásokban; így különösen az adóalap megállapítás szabályaiban és az adómértékek tekintetében lényeges változtatásokra nem kerül sor.

A gazdálkodó szervezetek adózás előtti nyereségének 1998. évi tervezett összege 1.240 milliárd forint. Az egyes nemzetgazdasági ágazatok vonatkozásában megfigyelhető nyereségváltozás természetesen eltér az előbbi, átlagos növekedésnek tekinthető értéktől.

Az adóalap-korrekciós tételek figyelembe vételével meghatározott tervezett számított adóalap pozitív összege 1.090 milliárd forint. Az ezen összeg alapján meghatározandó 18%-os mértékű számított adó tervezett összege 196 milliárd forint. Az így kiszámított adót csökkentő adókedvezmények értéke 33,6 milliárd forint, amelynek 1997. évhez viszonyított csökkenésében szerepet játszik a kizárólag a vegyes vállalatokat megillető kedvezménymértékek mérséklődése. (Az elmaradott településekhez kapcsolódóan bevezetendő új adókedvezménynek pedig 1998-ra még nincs költségvetési vonzata.) A számított adó és az adókedvezmény egyenlegeként adódik az eredményszemléletű - adóbevallásban szerepeltetendő - adó, amelynek 1998. évi tervezett összege 162,4 milliárd. Elsősorban az adókedvezmények csökkenésének hatására az adózás előtti nyereséghez viszonyított átlagos adóterhelés kb. másfél százalékponttal nő, és eléri a 13,1%-ot.

A külföldi illetékességű adóalanyoknak kifizetett osztalékból levonandó osztalékadó tervezett összege mintegy 13 milliárd forint.

Mindezen tényezők alapján - pénzforgalmi szemléletben - a gazdálkodó szervezetek 1998. évben várhatóan 180 milliárd forint nagyságrendű társasági és osztalékadót fizetnek a központi költségvetésbe.

Bányajáradék

A bányajáradék címén 1998-ban mintegy 15,2 milliárd forint államháztartási bevétellel lehet számolni, figyelemmel a bányajáradék döntő részét adó kőolaj és földgáz termékek ár- és termelési paramétereire, valamint a járadékkulcs csökkenésére. A Központi Környezetvédelmi Alapnak átengedett bevétel 1.150 millió forint, ami megfelel a bányászatról szóló törvény előírásainak.

Vám és import befizetések

Az import pénzügyi hidak alakulását alapvetően meghatározza az alábbi két tényező. Az egyik az, hogy az 1996-ban bevezetett EU jogszabályaival harmonizált törvényi szabályozás fennmarad, lényeges elemei változtatás nélkül határozzák meg az importhoz kapcsolódó eljárási szabályokat (a vámfizetésre kötelezettek körénél az egyetemleges felelősség intézménye, a nemzetközileg egyeztetett vámjogi mentességek köre, a származási szabályok EU-val harmonizált, az egyes szállítási irányok jövedelem helyzetét kedvezőtlenül érintő módosítása stb.).

A másik meghatározó tényező a vámtételek fokozatos csökkentésének nemzetközi megállapodásokkal rögzített és a gyakorlatban egyre inkább kézzel foghatóvá váló csökkenése. A vámon kívüli egyéb terhek lényegében már 1997-től leépültek.

A WTO keretében vállalt agrártermék vámcsökkentések is megvalósultak autonóm módon biztosítva az EU felé vállalt kedvezményes kontingenseket. Az ipari termékeknél a szabadkereskedelmi megállapodásban vállalt lassított vámlebontású cikkek esetében a vámok 2001-ig teljesen megszüntetésre kerülnek. Ez a lebontás a WTO felé vállalt vámcsökkentési mértékekkel együtt valósul meg. Mindezen tényezők hatásaként az átlagos vám és illeték elvonás a belföldre beszállított termékre az 1997. évi 3,4%-os mértékről 2000-re 0,6% körülire csökken.

Az import növekedésének megakadályozására bevezetett általános vámpótlék a nemzetközi elvárásoknak megfelelően fokozatosan mérséklődött. Az importon keresztül közvetített árnövelő hatást gyengítve 1996-ban július 1-jétől fokozatosan csökkent, majd 1997. év II. félévétől megszűnt a vámpótlék.

Mindezek összhatásaként, a nemzetközi megállapodásoknak megfelelően a vám- és importbevételek 1998-ban az 1997. évi befizetéshez képest jelentősen csökkennek.

Játékadó

A központi költségvetés játékadóból származó bevétele 1998-ban várhatóan 14,6 milliárd forintra tehető, mely valamivel több mint 3 milliárd forinttal meghaladja az 1997. évi előirányzatot.

Az adóbevétel növekedésének egy részét az előző évhez hasonlóan továbbra is a pénznyerő automaták II. kategóriájánál realizálhatja a költségvetés, ahol az adó mértékének kisebb korrekciójára is sor kerül. A pénznyerő automaták mellett az állami sorsolásos és fogadásos játékok forgalomnövekedése, valamint az új fogadásos játék bevezetése (bukmékeri fogadás) adja a növekvő adóbevételt.

Egyéb befizetések

Egyéb befizetés címén az 1998. évi előirányzat szerint 22,7 milliárd forint befizetés várható. Ezen a jogcímen kerülnek elszámolásra az APEH részére biztosított felhatalmazások eredményeként az általános forgalmi adó kiutalások szigorításából, a jövedéki termékek forgalmazóinak fokozott ellenőrzéséből, valamint a visszaigénylést tartalmazó személyi jövedelemadó bevallások revíziójából és a társasági adó ellenőrzések eredményeként megállapított adóhiányhoz kapcsolódó bírságokból, pótlékokból, valamint a nem az APEH hatáskörébe tartozó vámból, illetékből és adók pótlékából származó bevételek.

1.2. Fogyasztáshoz kapcsolt adók

A fogyasztáshoz kapcsolt adók 1997. évi előirányzata együttesen 893,3 milliárd forint volt, az 1998. évi pedig 1.061,6 milliárd forintban tervezhető, melyből az általános forgalmi adó 759,3 milliárd forint, a fogyasztási adó pedig 302,3 milliárd forint.

Általános forgalmi adó

Az általános forgalmi adó 1998. évi előirányzata az előző évit 132,3 milliárd forinttal haladja meg. Az általános forgalmi adó tervezett értékét elsősorban a vásárolt fogyasztás növekedése határozza meg, míg a lakossági beruházásokhoz, valamint az intézményi dologi kiadásokhoz és beruházásokhoz kapcsolódó általános forgalmi adó átlagos növekedése kevésbé befolyásolja.

Fogyasztási és jövedéki adó

A fogyasztási adóztatás 1998. évi rendszerének megújítása illeszkedik az EU jogrendjébe az új jövedéki adótörvény megalkotásával, amely a dohánytermékek, a kőolajszármazékok és az alkohol esetében váltja ki a mai fogyasztási adót. A jövedéki törvény mellett a nemzeti fogyasztási adó lényegesen leszűkült tárgyi hatállyal marad fenn.

A fogyasztási és jövedéki adó 1998. évben 302,3 milliárd forintban tervezhető, ami az 1997. évi előirányzatot 36 milliárd forinttal haladja meg. A növekedés legnagyobb része a tételes adók emelésének hatásából adódik. Növeli még az adóbevételt a fogyasztási adó szigorúbb ellenőrzése, valamint az adóbeszedés hatékonyságának javulása.

1.3. A lakosság befizetései

Személyi jövedelemadó

Az 1998. évi személyi jövedelemadó bevétel 2.712 milliárd forint progresszív adóalappal tervezhető, ahol az átlagos adóterhelés 1997. évi előirányzat-szerinti 21,8%-os mértékével szemben némileg alacsonyabb, 21,2%-os mértékű. A személyi jövedelemadó 1998. évi szabályozásánál elsődleges szempont a stabilitás biztosítása. Ennek érdekében az adótábla változatlan marad, sem a sávok, sem az adókulcsok nem változnak. A kedvezmények köre egyetlen elemmel bővül, a nyugdíjreformmal összefüggésben levonható lesz az adóból a 7%-os nyugdíjjárulék összegének 25%-a.

Az államháztartás összes személyi jövedelemadó bevétele 1998-ra pénzforgalmi szemléletben 618,1 milliárd forint, amelyből az önkormányzatok 187 milliárd forinttal, a központi költségvetés pedig 431,1 milliárd forinttal részesedik.

Egyéb adóbefizetések

Az egyéb lakossági befizetések - adóbefizetések - 1998. évre 5,2 milliárd forintban tervezhetők. E címen jelennek meg a költségvetésben a lakossági vámbevételekből, valamint a bérfőzési szeszadóból származó lakossági befizetések.

Illetékek

Az 1998. évi illeték-bevételi előirányzat 40 milliárd forintos nagyságrendű. Ebből 2,6 milliárd forint az illetékhivatalok által beszedett vagyonszerzési illetékbevételek központi költségvetést megillető 50%-a, illetve az ingatlan- nyilvántartási eljárási illeték 90%-a, 19,4 milliárd forintot pedig az illetékbélyeggel befizetett államigazgatási és bírósági eljárási illetékek tesznek ki.

A vagyonszerzési illetékeknél (öröklés, ajándékozás, adásvétel) az illetékkulcsok nem változnak, ezért a bevételek a jövő évi árszínvonal növekedésének megfelelően alakulnak. Az eljárási illetékbevételek növekedését a lejárt útlevelek cseréjéből adódó 7 milliárd forintos egyszeri bevételi növekmény idézi elő.

Az eljárási illetékeknél néhány tétel korrekciójára kerül sor, melynek bevételi kihatása kb. 0,2 milliárd forint.

1.4. A központi költségvetési szervek és a helyi önkormányzatok befizetése

A központi költségvetési szervek kötelezettségteljesítése

A központi költségvetési szervektől származó, e címen tervezett bevétel az 1997. évre előirányzott 4,9 milliárd forinttal szemben 6,0 milliárd forint, ami a bevételek bővülése és a tervezési fegyelem erősítése következményeként 22%-os növekedésnek felel meg. Ez az összeg az intézményeknek az államháztartásról szóló tv. 109/G. §-a alapján - a kincstári vagyon hasznosítása utáni részesedés jogcímén - a költségvetési törvényben tételesen meghatározott bevételeit (pl. áru- és készletértékesítés, az alaptevékenységek körében végzett szolgáltatások ellenértékét; bérleti díjbevételeket, készletek értékesítéséből, vállalkozásokból származó bevételeket) terhelő, ugyancsak e törvénnyel előírt - az előző évivel azonos - mértékű 5%-os befizetési kötelezettségből; a tervezési fegyelem erősítése, így az előirányzatok jobb megalapozása céljából az alaptevékenység eredeti előirányzatot meghaladó bevételei 50%-ának befizetéséből; a pénzmaradványt - a gazdálkodást szabályozó előírások szerint, pl. feladatelmaradással összefüggő előirányzatok tekintetében - terhelő befizetésekből, a vállalkozási tevékenység eredményét terhelő kötelezettségből, valamint az ingatlanértékesítések bevétele után a központi költségvetést megillető befizetésekből tevődik össze. A kötelezettség az előző évivel azonos jogcímeken kerül előírásra.

1.5. Az elkülönített állami pénzalapok befizetései

1998-ban az Útalap várhatóan 5,4 milliárd forintot és a Munkaerőpiaci Alap 7 milliárd forint összegű befizetést teljesít a központi költségvetés részére. A Munkaerőpiaci Alap ennek a forrásnak az átadásával lényegében átvállalja a megváltozott munkaképességűek foglalkoztatásának támogatását. Az Útalap befizetési kötelezettségét a jövedéki adóból teljesített az Útalap-hozzájárulás tényleges visszaigénylésének és az M5 autópálya használat díjkedvezményének figyelembevételével kell megállapítani.

1.6. Nemzetközi pénzügyi kapcsolatokból eredő bevételek

A nemzetközi pénzügyi kapcsolatokból eredő bevételek összege 36,1 milliárd forint.

A korábban nyújtott kormányhitelek visszatérüléséből 26,4 milliárd forint bevétel irányozható elő, amiből 18,7 milliárd forint a volt rubel relációjú hitelek visszatérülése - elsősorban az orosz államadósság leépítéséből - és 7,7 milliárd forint a dollár relációjú törlesztés képvisel.

A nemzetközi pénzügyi szervezetek által nyújtott és belföldön államháztartási feladatok finanszírozására felhasználásra kerülő hitelek kedvezményezettjei 4,7 milliárd forint tőke- és 4,7 milliárd forint kamattörlesztést fizetnek vissza 1998-ban a költségvetésnek.

1.7. Állami, kincstári vagyonnal kapcsolatos befizetések

Az állami és kincstári vagyonnal összefüggő tőkebevételek 1997-től kezdődően azonos tartalmukra való tekintettel egy bevételi címen jelennek meg a központi költségvetés mérlegében. Az állami - illetve részben állami - tulajdonú szervezetek osztalék-befizetései, a koncessziós díjak, valamint a Kincstári Vagyoni Igazgatóság (KVI) befizetései teszik ki a bevételi cím előirányzatának 15,9 milliárd forintos összegét.

A vagyonnal kapcsolatos befizetések jelentős része az osztalék jellegű bevételekből származik. Ebből 12 milliárd forint az ÁPV Rt. kezelésében lévő, továbbra is állami tulajdonban maradó vagyon, valamint az adóskonszolidációs követelések értékesítése után kerül befizetésre, 1,2 milliárd forint várható a Szerencsejáték Rt-től, a további 1,1 milliárd forint pedig azon bankoktól érkezik a költségvetésbe, amelyekben az államnak részesedése van.

A további 1,6 milliárd forintnyi bevétel az út-, a távközlési és szerencsejáték koncessziós díjakból, valamint a KVI befizetéseiből származik.

1.8. Pénzintézetek társasági adója

A pénzügyi tevékenységet folytató vállalkozások adózás előtti nyereségének 1998. évi tervezett összege 182 milliárd forint. Az adóalap-növelő és -csökkentő tételek figyelembe vételével meghatározott tervezett számított adóalap pozitív összege 170 milliárd forint. Az ezen összeg alapján meghatározandó 18%-os mértékű számított adó tervezett összege 30,6 milliárd forint. A pénzügyi szektorban működő vállalkozások lényeges volumenű adókedvezményeket továbbra sem fognak igénybe venni, így a számított adó 1998. évi tervezett összege 30,4 milliárd forint. Az adózás előtti nyereséghez viszonyított átlagos adóterhelés értéke lényegében megegyezik az idei várható átlagos elvonási szinttel, azaz 16,7% lesz.

A külföldi tulajdonosok részére kifizetett osztalékból levonandó osztalékadó tervezett összege 2,2 milliárd forint.

Mindezen tényezők alapján - pénzforgalmi szemléletben - a pénzügyi tevékenységet végző vállalkozások 1998. évben várhatóan 31,5 milliárd forint összegű társasági és osztalékadót fizetnek a központi költségvetésbe.

1.9 Egyéb bevételek

A központi költségvetés egyéb költségvetési bevételek címen 1998. évre 11,5 milliárd forint előirányzattal számol. E jogcímen belül a bevételek döntő többségét a kezességvállalások, felszámolások, kártérítések, garanciák megtérülése, valamint a előző évi költségvetési kiadások visszatérítése alkotja.

1.10. A költségvetés belföldi adósságával kapcsolatos bevételek

A belföldi adóssággal kapcsolatos 64,7 milliárd forintnyi bevétel alapvetően a központi költségvetés államháztartáson kívüli belföldi adósokkal szembeni követeléseiből származó törlesztési- és kamatbevételeket, valamint a korábbi években megvalósult hitel-, adós- és bankkonszolidációhoz kapcsolódó befizetéseket foglalja magában.

Az előirányzott bevételek legnagyobb 56,4 milliárd forintos része a költségvetés kamatbevételeiből, ezen belül is a Kincstári Egységes Számla állománya, illetve a bankkonszolidációs keretében nyújtott alárendelt kölcsöntőke után fizetett kamatokból, valamint az állampapírok felhalmozott kamataiból származik.

A bevételek további jelentős hányadát az állami kölcsönhöz, az állami alapjuttatáshoz, illetőleg a hitelkonszolidációhoz kapcsolódó követelések várható törlesztése jelenti.

1.11. A privatizációs bevételek

A privatizációs bevételeknek a költségvetést megillető része jelentősen alatta marad a korábbi évek befizetéseinek, mivel az 1997. évi értékesítések a számítottnál kedvezőbben alakultak. Ennek megfelelően az 1998-ra áthúzódó privatizációs feladatok csökkennek, így a várható bevétel 8 milliárd forint körül alakul.

1.12. Magyar Nemzeti Bank befizetése

A Magyar Nemzeti Bank 1998. évi várható befizetése 62 milliárd forint. A Jegybank befizetésének számszerűsítése azon a feltételezésen alapszik, hogy tovább folytatódik az MNB nettó deviza-követeléseinek növekedése, a devizatartozásaira elszámolt ráfordítások összhangban a feltételezett piaci folyamatokkal csökkennek, a pénzállomány a GDP-től kismértékben elmaradóan emelkedik, a kötelező tartalékra fizetett kamat változatlanul hagyja a bankok relatív terhelését. Az inflációt követően csökkennek a Jegybank forint adósságaival és követeléseivel kapcsolatos kamatlábak.

2. Kiadási előirányzatok

2.1. Gazdálkodó szervezetek támogatása

A vállalkozások folyó támogatására 1998. évben 130,3 milliárd forintot fordít a központi költségvetés. Ennek következtében a támogatási előirányzat az előző évit jóval meghaladó mértékben, 16,7%-kal, 18,6 milliárd forinttal nő. A növekedést elsősorban A MÁV Rt. 10 milliárd forintot meghaladó támogatás többlete, az ÉKM Autópálya Fejlesztő és Üzemeltető Rt. - használati díj elhalasztása miatt keletkező - bevételkiesésének az előző évinél magasabb 3,5 milliárd forint összegű kompenzálása, és az agrárgazdasági támogatások mintegy 10 milliárd forintos növekedése okozza. Az agrárgazdaság támogatásnövelésére az ágazat kiemelt kezelése miatt kerül sor.

A támogatások továbbra is elsősorban az iparban, a közlekedésben (vasút) és az agrárgazdaságban jelennek meg.

A normatív termelési támogatás előirányzata 7,0 milliárd forint, amely a megváltozott munkaképességűek foglalkoztatásának elősegítését szolgálja. 1998-tól e támogatás fedezetét a Munkaerő Piaci Alap központi költségvetésbe történő befizetése biztosítja. E támogatási rendszer a célszervezetek támogatásának normatív alapra helyezésével, az igénylés rendjének szigorításával, a rehabilitációs foglalkoztatás ösztönzésének erősítésével a korábbi években már korszerűsítésre került.

Az egyedi termelési támogatás keretében

- az ipari gazdálkodó szervezetek támogatására - bányabezárás, egyéb bányászati támogatás, - fordítható összeg az egyedi támogatások között csökken, ugyanis 1998-tól a MECSEKURÁN Kft bányabezárásra nyújtott támogatása a Mecseki Ércbányászati Vállalat eddigi támogatásával együtt átkerül a kormányzati beruházások közé.

- a közlekedési ágazatban a MÁV Rt. támogatása 1998-ban jelentős mértékben 41,0 milliárd forintra emelkedik A növekedést indokolja, hogy a MÁV Rt. igazodása a megváltozott fuvarozási igényekhez és a gazdálkodási körülményekhez csak fokozatosan történhet meg. Az alkalmazkodó képesség gyorsítását szolgálja, hogy az összes támogatásból 6,0 milliárd forint csak a hatékonyság javítását tartalmazó intézkedési program teljesítése alapján használható fel. A GySEV támogatása 400 millió forint. Az ÉKM Autópálya Fejlesztő és Üzemeltető Rt. költségtérítése 3,5 milliárd forint.

- az egyéb biztosítási kártérítésre, a mezőgazdasági biztosító egyesületek tőkejuttatására, az Eximbank Rt. kamatkiegyenlítésére, a felszámolás alatt álló vállalatok vállalati vagyonának megvásárlásához nyújtandó hitelekre vonatkozó kamat-támogatás illetve támogatás céljaira közel 1,3 milliárd forint áll rendelkezésre.

Egyéb vállalati támogatások között a mecseki bányászatban foglalkoztatottak kereset-kiegészítésén, baleseti járadékainak és egyéb kártérítési kötelezettségeinek átvállalásán és az elmúlt évtizedben az egyes mezőgazdasági beruházásokhoz nyújtott kamattérítésen kívül az úgynevezett már megszűnt, de még járó támogatások igénybevételének forrása szerepel.

A közvetlen agárgazdasági támogatások 66,5%-át kitevő termelési és piaci típusú támogatások az 1997. évi előirányzathoz viszonyítva 15,3%-kal emelkednek 1998-ra. Ezen belül - az EU konformitásnak megfelelően - jelentősen csökkennek a közvetlen exporttámogatásra jutó források, míg a belföldi piac kezelésére és a termelési költségek csökkentésére felhasználható támogatások köre az előbbi forrásszűkülést meghaladó mértékben emelkedik. Így a piaci típusú támogatások az előző évinek 96,9%-át teszik ki, a termelési típusú támogatásokra pedig 52,0%-kal több keret használható fel. Ezzel a központi költségvetés jelentős mértékben hozzájárulhat az agrárgazdaság jövedelemtermelő képessége javulásához.

Az agrárgazdasági közvetlen támogatások teljes összegéhez számításba kell venni a központi beruházási és a célelőirányzatokban szereplő támogatásokat is. Mindezeket figyelembe véve az agrárgazdaság támogatásának növekedése meghaladja a 17%-ot.

2.2. A fogyasztói árkiegészítés

Az 1998. évi előirányzat 61 milliárd forint fogyasztói árkiegészítéssel számol. A fogyasztói árkiegészítés összege az elmúlt években a közlekedési tarifák emelkedése és egyéb okok miatt számottevően, 1997-ben a tervezettet meghaladóan növekedett, illetve növekszik. A növekedés ütemének korlátozását 1998-ban az ideinél alacsonyabb közlekedési tarifa emelésekkel, a diákigazolványok cseréjével és az árkiegészítés ellenőrzésének általános szigorításával szükséges alátámasztani.

2.3. Felhalmozási kiadások

2.3.1. Központi beruházások költségvetési fedezete

A beruházási tevékenység állami szerepvállalást igényel minden olyan területen, ahol a fejlesztés - egyáltalán vagy részben - nem bízható a piaci allokációra. Ilyen a humán- és a termelő infrastruktúra fejlesztése. Különös tekintettel a gazdasági növekedés feltételeinek megteremtésére, az 1998. évi költségvetés kiemelt súlyt helyez az infrastrukturális beruházások kedvezményezésére, de ezen belül is prioritást kap a termelő infrastruktúra fejlesztése.

A jelenlegi számítások arra az elvre épülnek, hogy - forrásoktól függetlenül - a beruházási célokat a közgazdasági tartalmuk szerint veszi számításba, tehát az 1998. év előtt más költségvetési mérlegsoron (a nemzetközi pénzügyi kapcsolatokból eredő kiadások között) megjelenő, de kormányzati döntési hatáskörbe tartozó beruházásokat együttes összefüggés-rendszerében kezeli.

A kormányzati döntésű beruházások előirányzata az 1997. évi 140 milliárd forint előirányzattal szemben - 1998. évi összehasonlító szerkezetben - mintegy 163 milliárd forint, amely 16%-ot meghaladó folyó áras növekedést jelent. Ezen belül a központi beruházások előirányzata mintegy 112 milliárd forint lehet, az elkülönített állami pénzalapok (Útalap, Vízügyi Alap, Központi Környezetvédelmi Alap) beruházási célú kiadásai mintegy 45 milliárd forint lesz, valamint a nem beruházási jogcímen szereplő egyéb beruházási kiadások további mintegy 6 milliárd forint előirányzattal szerepelnek.

A központi költségvetésből és az elkülönített állami pénzalapokból finanszírozott beruházásokban a termelő infrastruktúra részesedése az 1997. évi 44,5%-ról 1998-ra megközelítően 50%-ra nőhet, így e beruházások előirányzata mintegy 80 milliárd forint lehet. A környezeti károkozás érdemi csökkentésére hathatós intézkedések alapozhatók meg. Ezek között a közlekedés környezetvédelmi fejlesztésének szempontjai nyomatékosabbá válhatnak. A keretlehetőség magába foglalja az autópálya- építési programot (beleértve az M3 autópálya építéséhez nyújtott támogatásokat), a beruházási célprogramok (vasúthálózat-fejlesztés, vízgazdálkodási és egyéb közlekedési programok) döntésekből eredő finanszírozását, valamint a Dél-Buda-Rákospalota metróvonal építésének megkezdését.

A Kormány 1027/1997. (III. 5.) határozatában egyetértett azzal, hogy a Dél-Buda-Rákospalota metróvonal első - Etele tér (Kelenföldi pályaudvar) Baross tér (Keleti pályaudvar) közötti - szakasza, mint a központi költségvetés által támogatott önkormányzati beruházás megépüljön és egyúttal úgy döntött, hogy az 1996. évi áron 514 millió ECU beruházási projektköltség erejéig minden felmerülő költség (legyen az közvetlen beruházási hozzájárulás vagy a szükséges hitelek törlesztése és kamata) finanszírozásának 60%-át a központi költségvetés biztosítja.

A Közlekedési, Hírközlési és Vízügyi Minisztérium fejezetében kiemelt jelentőségű beruházásként szerepeltetett 200 millió forint előirányzat a Dél-Buda-Rákospalota metróvonal első szakaszának építésére használható fel.

A humán infrastruktúra területein a számítások alapján javasolt előirányzat alapvetően a folyamatban lévő beruházások finanszírozására ad lehetőséget, azonban a feladatok megfelelő rangsorolása mellett egyes nélkülözhetetlen új projektek is megvalósíthatók.

A kultúra területén megkezdődhet az új Nemzeti Színház építése, folytatódhat a Magyar Irodalom Háza beruházása, folytathatók az elindított levéltári és könyvtári beruházások, múzeumrekonstrukciók, valamint a királyi székhelyek rekonstrukciója. Kiemeltebb szerepet kap a Budai Várban a Várkert Bazár további rekonstrukciója, valamint a Szent György tér környékének műemléki újjáépítése. A felsőoktatásban az elengedhetetlenül szükséges egyetemi épületek és kollégiumok építése, rekonstrukciója nem torpan meg. Megkezdődhet a felsőoktatási célokat szolgáló, világbanki forrásból finanszírozott, elsősorban vidéki egyetemfejlesztés.

Az egészségügyben kiemelten kezelendők az intézményhálózat racionalizálásához kapcsolódó beruházások és kórház-rekonstrukciók, a diagnosztikai eszközpark korszerűsítése.

2.3.2. Az állam lakáskiadásai

Az intézmények átalakítása és a konjunktúra a következő évekre a lakásépítés és felújítás egyenletes fejlődését alapozzák meg.

A lakásépítés és felújítás finanszírozásának a kormány által 1996. július 10-én elfogadott fejlesztési koncepciója alapján a lakásgazdaság eszközei átalakulnak és új eszközök jönnek létre. Ezek egy része már működik, pl. a lakás-takarékpénztárak. Mások kialakítása folyamatban van, ilyen a jelzálog-hitelintézet. Egyesekre csak a törvényjavaslat parlament elé terjesztése történt meg, mint a társasházak esetében.

Az államháztartási reformhoz illeszkedő átalakulásnak a hatása csak hosszabb távon bontakozhat ki, de az első eredmények már jelentkeznek. Így növekedik a lakáscélú előtakarékosság és 15 évi állandó csökkenést követően a lakásépítés mennyisége is növekedésnek indult. Az 1993. és 1994. években befejezett 21-21 ezer lakással szemben 1996. évben már 28.257 lakás épült fel és a folyamatban lévő építkezések alapján 1997. és 1998. években mintegy harmincezer lakás befejezése várható. A felépült lakások mérete, komfortossága, felszereltsége sokkal jobb, mint az előző időszakban felépülteké.

A lakáscélú kiadások belső szerkezete a reform céljaival megegyezően változik. Míg az előző években a kiadások nagyobbik része a múltból örökölt elkötelezettség - 1997. évben az előirányzott kiadások közel 60%-a - az 1998. évben ez az arány már csak 44% és a lakáscélú kiadások 56%-a már a jövőt szolgálja. Ez az egyik oka a teljesítmények növekedésének.

A másik ok a gazdaság általános növekedése, a kamatok ezzel egyidejű csökkenése, amely a lakásba való beruházást lehetővé és kívánatossá is teszi.

A lakásépítési támogatások előirányzata a Pénzügyminisztériumi fejezetben 46.600 millió forint.

Az önkormányzatok az úgynevezett szociális normatíva részeként 14.400 millió forint hozzájárulásban részesülnek a lakásépítés és fenntartás támogatásának céljára a saját eszközeik kiegészítéseként.

A régi lakáshitelek egy része helyébe lépő kötvények kamatai és esedékes tőketörlesztése 18.9 millió forint a belföldi adósságok között. A fegyveres testületek lakásépítése 3.2 milliárd forint a központi beruházások között.

A költségvetés összes lakáscélú kiadására az 1997. évi 75,8 milliárd forinttal szemben 1998. évben 83.2 milliárd forint állhat rendelkezésre.

2.4. A TB közreműködésével folyósított ellátások

A gyermekneveléssel összefüggő családi támogatásoknál a reálérték megőrzése a cél, ezen alapul az előirányzatok megtervezése. Tekintettel arra, hogy a családi támogatásoknak a rászorultsági elv figyelembe vételével történő átalakítása, a juttatások jövedelmi korláthoz való kötése 1996-ban megtörtént, ebben a körben rendszerszerű változtatás 1998-ban nem lesz.

A családi pótlék előirányzatának kialakítása az alábbi tényezők együttes figyelembe vételével történt :

- a jogosító alsó és felső jövedelmi korlát a fogyasztói árak 1997. májusa és 1998. májusa közötti növekedésének megfelelően felemelésre kerül, és ugyanilyen mértékben emelkedik a családi pótlék éves átlaga is. A különböző családtípusokat megillető családi pótlék összegek az átlagnak megfelelően, azonos %-kal kerülnek megemelésre.

- a családi pótlékra jogosító gyermekek száma demográfiai okokból várhatóan 50 ezer fővel csökken, így 1998-ban a családi pótlékra jogosult gyermekek létszáma 2050 ezer fő körül alakul.

Az anyasági támogatás összege a nyugdíjminimum 150%-a. A születésszám csökkenése miatt az igénybevevők száma várhatóan mérséklődik, a támogatás összege az öregségi nyugdíjminimum növekedésével arányosan alakul.

A gyermekgondozási díj 1998 áprilisában megszűnik, így fokozatosan csökkenő létszámmal és négy havi kiadással kell számolni.

A gyermekgondozási díj megszűnésével összefüggésben jelentősen megemelkedik a gyermekgondozási segélyt igénybe vevők száma, várhatóan 220 ezer körül stabilizálódik. A gyermekgondozási segély összege az öregségi nyugdíjminimumnak megfelelő, az 1998. évre tervezett nyugdíjemelés mértékét figyelembe véve 13600 forint körül alakul.

A társadalombiztosítási szervek által folyósított jövedelempótló és jövedelem-kiegészítő szociális ellátások forrásigényét az ellátásban részesülők létszámának változása, valamint a támogatási összegeknek részben a nyugdíjemelkedés mértékét követő, részben pedig évente kormányrendelet keretében megállapításra kerülő emelése határozza meg.

A mezőgazdasági járadékok, a bányászok nyugdíja, a politikai rehabilitációs és más nyugdíj-kiegészítések, a katonai családi segély a nyugdíjakkal azonos mértékben, átlagosan 19%-kal emelkednek, de az ellátotti létszám - figyelembe véve az 1997. évi tendenciát - várhatóan tovább csökken.

A rokkantsági járadék, a megváltozott munkaképességűek járadékai, a vakok személyi járadéka és a házastársi pótlék előirányzatok esetében az ellátások fix összegű emelésével, valamint egyes ellátások átalakításának megkezdése miatt (házastársi pótlék, házastárs utáni jövedelempótlék) az igénybe vevők számának csökkenésével lehet számolni.

A különféle jogcímen adott térítések körében a közgyógyellátás rendszerében az elmúlt időszakban történt szigorítások eredményeként a tervezett előirányzat a 10 milliárd forintot várhatóan nem haladja meg.

A terhesgondozás és terhesség-megszakítás jogcímen tervezett átalányjellegű kifizetés az 1997. évi összeggel azonos, míg a folyósított ellátások utáni térítés közel inflációkövető.

2.5. A központi költségvetési fejezetek támogatása

A központi költségvetési fejezetek - intézményeknél tervezett és (támogatási célprogramok nélküli) központilag kezelt előirányzatokat tartalmazó - működési költségvetésének 1998. évi támogatási előirányzata összesen 648,4 milliárd forint, az 1997. évi 507,7 milliárd forintos eredeti előirányzathoz képest 27,7%-kal növekszik. A kiadási előirányzat 881,8 milliárd forint, az előző évi 700,1 milliárd forinthoz képest 25,8%-kal több. Az intézményrendszer és feladatai kiadásainak költségvetési támogatási hányada 72,4%-ról 73,5%-ra emelkedik.

A jövő évi makrogazdasági folyamatok, a költségvetés egyensúlyi követelményeinek teljesítése az inflációs hatások mellett is lehetőséget biztosít a kiadások között az illetmények - mint az előbbiek meghatározó eleme - általánosan is reálértéken növekvő emelésére, emellett prioritások érvényesítésére, a dologi és felújítási célú támogatások színvonalát illetően szerény bővítésre, 1997. évről áthúzódó és - széles körben - új feladatok ellátására, többletszolgáltatások nyújtására. (E többletfeladatok forrásául szolgál - a főösszegek növekedése mellett - a fejezeti szinten kezelt előirányzatok egy részének átcsoportosítása is.) Az igényektől a jelentős forrásbővülés ellenére elmaradó összes előirányzaton belül szükségszerű volt - aktuális kötelezettségek teljesítésére és középtávú programok megalapozására - egyes területek, ágazatok kiemelt kezelése. Így az előirányzatok szakmai célok, feladatok közötti elosztása során prioritást élvez ebben a körben a közbiztonság, az igazságszolgáltatás és az euro-atlanti integrációt (EU, NATO) elősegítő programok, célfeladatok támogatása. A priorizált célok, területek támogatására - beleértve a személyi juttatások és a dologi kiadások összegét is - az 1998. évre tervezett támogatás-növekmény 43%-a, mintegy 60 milliárd forint szolgál.

A kiadási előirányzatok bővülése mindenekelőtt fedezetet nyújt a közszféra ezen részének vállalkozásokéhoz igazodó, átlagában a „bérolló” szűkülését lehetővé tevő mértékű kereset javítására. Az egy főre jutó keresetek növelésével és a feladatbővüléssel összefüggő személyi juttatási előirányzati többlet (járulékokkal együtt) összesen mintegy 50%-ot, 90 milliárd forintot „szakít ki” a központi költségvetési intézmények működési kiadásának 1998. évi növekményéből.

Az elmúlt években egyik meghatározó költségvetési megtakarítási tényezőként a dologi és a felújítási kiadások költségnövekedése kompenzálásának elmaradása, illetve csökkentése, más célokra átcsoportosítása szolgált. A szűkebb értelemben vett takarékoskodási lehetőségek kimerülése és a hiányok felhalmozódása miatt, illetve az üzemeltetési, a felújítási feladatok megoldása, az intézmények működőképességének megőrzése érdekében a szükséges többletek biztosítására, a dologi és felújítási kiadások növelésére mintegy 16 milliárd forint többlet nyújt fedezetet. Ez magában foglalja e kiadásokhoz általánosan biztosított 5%-os támogatási többletet és a feladatnövekedések ilyen célú kiadásait is.

A központi költségvetési szervek körének finanszírozása - összességében - hagyományosan többcsatornás. A kiadások egy részét - átlagában egynegyedét - bevételekből teljesítik az intézmények, amely bevételekhez hagyományos alapfeladataik ellátása és kapacitásaik sokirányú hasznosítása révén jutnak. A központi költségvetési szervek bevételeinek növelésére, illetve megalapozott tervezésére az 1998. évi költségvetési irányelvek és a tervezési körirat alapján újabb erőfeszítések történtek. A tervezett illetményemeléssel kapcsolatos többletkiadások részbeni fedezetére, az 1997. évi és az 1998. évben várható áremelkedésekkel összefüggő többletkiadások támogatásnöveléssel nem fedezett összegének ellentételezésére, továbbá a többletfeladatokkal összefüggő kiadások díjbevétellel történő részbeni vagy teljes fedezetének megteremtésére szükséges volt emelni a bevételi előirányzatokat.

A központi költségvetési szervek feladatai 1998. évi teljesítésére 233,4 milliárd forint bevétel szolgál. Ez 40,2 milliárd forinttal (20,8%-kal) magasabb az 1997. évi előirányzatnál. Ehhez a feladatok ellátása és az intézményi működés során nyújtott köz- és egyéb szolgáltatások, a bérbeadások árait, illetve díjait - a hatékonysági követelmények érvényesítése mellett - az indokolt költségemelkedés szintjéig, a piaci viszonyoknak megfelelően szükséges emelni. Így az intézményi kiadások finanszírozásában a saját bevételek növelése olyan mértékű, hogy a feladatok ellátása és a működőképesség fenntartása - a személyi juttatási, a dologi és felújítási célú kiadások támogatással nem fedezett növekedése mellett - biztosítható.

A fejezeti rendben, az intézményrendszerben az előző évhez képest kisebb hatásúak a változások, a korszerűsítések inkább tartalmi jellegűek, több esetben év közben konkretizálódnak. A jelentősebb szerkezeti változások a következők:

- az 1998. évi költségvetési törvényben az EU-hoz történő csatlakozás folyamatának megalapozása, jobb áttekinthetősége és az állami szerepvállalás hatékonyságának növelése céljából új, az integrációs folyamathoz kapcsolódó támogatási előirányzatokat tartalmazó fejezet kialakítására került sor. Ezen túl a tárcák költségvetésében nevesítetten mintegy 4 milliárd forint szolgál az integrációt elősegítő feladatok, programok megvalósítására;

- az 1997. július 1-jei hatállyal részvénytársasággá átalakult Magyar Távirati Iroda mint fejezet megszűnik, amelynek költségvetési támogatása ezentúl az Országgyűlés fejezetben jelenik meg;

- eddig formálisan az Országgyűlés fejezetben tervezett számos, társadalmi szervezethez kötődő előirányzat közül azok, amelyeknél a szervezetek tevékenységének jellege hasonló egy-egy fejezetbe tartozó intézményéhez, egyéb szervezetéhez, átcsoportosításra került e fejezetekhez azzal, hogy a fenti előirányzatokat az államháztartásról szóló törvény alapján más célra felhasználni nem lehet;

- a fejezeti kezelésű előirányzatok finanszírozása egyre nagyobb mértékben programfinanszírozás keretében történik. A tárcák ezen előirányzatok közül - a tervezési elvárásnak megfelelően - az eddigit meghaladó arányban csoportosítottak át forrásokat a feladatot rendszeresen, hosszú távon ellátó intézményekhez, így év közben az előirányzat-módosítások, átcsoportosítások száma és mértéke csökken a korábbi évekhez képest.

Az összességében reálértéket jelentősen meghaladó költségvetési támogatás és egyéb forrásbővülés pénzügyi oldalról nem jelent valamennyi területen közvetlen és erőteljes kényszert intézményi és tevékenységi köri racionalizálási folyamatokra, az illetménygazdálkodással, az intézmény-működés szervezésével kapcsolatban szigorú, a költséghatékonyság növelésére irányuló követelmények érvényesítésére, a kiadási szükségleteket teremtő reálfolyamatok szabályozására. Így a felügyeletet ellátó tárcák feladata - együttműködve az intézményekkel - a feladatkörök, működési mechanizmusok, illetve az ezekre vonatkozó jogszabályok, döntések felülvizsgálata, módosítása, megalapozva az évközi gazdálkodást és a további évek költségvetését.

Az 1998. évi költségvetési irányelvekben megfogalmazódott az az általános követelmény, hogy az egy főre jutó személyi juttatások, illetve keresetek reálértéken növekedjenek, összhangban a közalkalmazotti szférával kötött hároméves megállapodással. A tervezés ezen szakaszában az általános 14,5%-os egy főre jutó illetménynövekedéshez képest - a kiemelt területek, pl. az igazságszolgáltatás növekedése miatt - a javasolt egy főre jutó kiadási előirányzatok átlagosan 18%-kal emelkedtek.

Az illetményszínvonal javításához a fedezet - az intézmények működése többcsatornás forrásellátásával összhangban - részben finanszírozható a központi költségvetésből. Az egyes intézménycsoportoknál a saját bevételek bevonása forrásarányosan történik, ezért differenciált. A költségvetési támogatás az eredetileg tervezett keresetjavítás üteméből átlagosan 11% pontot fedez. Az e fölötti forrásigény részben az intézmények bevételeit terheli, részben a foglalkoztatottak számának természetes fogyásával, üres álláshelyek felszámolásával felszabaduló megtakarításokból rendezhető azon intézményi körben, ahol azzal reálisan számolni lehet. (Egyes területeken - pl. rendőrség - e létszámfogyásnak pótlásra kell kerülnie.) Központi adminisztratív létszámintézkedésekkel a törvényjavaslat nem számol. Ugyanakkor az ésszerű, költséghatékony intézményi működés és gazdálkodás követelményének érvényesítésére saját döntések alapján megvalósuló létszámcsökkentések realizálásához végkielégítési célú keret áll rendelkezésre.

A központi intézményeknél a személyi juttatások 1998. évi javasolt előirányzata 313 milliárd forint. Az egy főre jutó személyi juttatási előirányzat növekedése 21% az 1997. évi bérpolitikai intézkedésekkel növelt előirányzathoz képest, ami azt mutatja, hogy az intézmények, fejezetek saját többletforrásaik terhére növelték az irányelvekben tervezetthez képest a személyi juttatási előirányzataikat. A tervezési követelménynek a fejezeti előirányzatok megfelelnek, illetve azt meghaladóan tartalmazzák az egy főre jutó személyi juttatási előirányzatok növekedését. Ennek mértéke fejezetenként és az egyes illetményrendszereknél eltérő: átlagban a közalkalmazottaknál 21%, a köztisztviselőknél 19%, a bíráknál, ügyészeknél 29%, a szolgálati törvény hatálya alá tartozóknál 20%. E legutóbbi körben esetenként alacsonyabb ütem esetén is (az össz személyi juttatási előirányzaton belül) az átlagkereset növekedését biztosító forrás meghaladja a 19%-ot.

Az intézmények személyi juttatási előirányzatai, így az átlagkeresetek év közben a tb. alapok, az elkülönített állami alapok, fejezeti kezelésű ágazati- és célfeladatok, támogatási célprogramok - fel nem osztott - felhasználásra kerülő előirányzataival, valamint az államháztartáson kívülről származó bevételek személyi juttatásra fordítható hányadával - mind 1997, mind 1998 során - növekedhetnek.

Az illetményemelés 1998-ban nagyobbrészt az illetményrendszereket szabályozó törvények módosításain keresztül valósul meg, a források a fejezeteknél előirányzásra kerülnek, s átfogó célú elkülönített bérpolitikai keret képzésére nem kerül sor.

A közalkalmazottaknál az illetménytáblázat törvényben garantált illetménytételei átlagosan 16%-kal nőnek. A pótlékalap 11.800 forintról 13.500 forintra (14,4%-kal) változik.

A köztisztviselőknél az illetményalap mértéke 26.000 forintra emelkedik, amely önmagában - általában - 11%-os kereset növekedést biztosít. Ennek hatását egészítik ki a Ktv. egyes illetményelemeire vonatkozó módosításai (egyes pótlékok emelése, előmeneteli pályához kapcsolódó fizetési fokozatok számának bővítése). Ezek hatása 3% körüli. A fennmaradó forráslehetőség többi között a törvény biztosította differenciált, teljesítményarányos bérezést szolgálja.

Az ún. szolgálati jogviszonyba tartozók illetményhelyzete elsődlegesen a köztisztviselőkével azonosan alakuló illetményalap-emelés, illetve az általánosan végrehajtott előirányzat-növelés miatt javul. A fegyveres szervek hivatásos állományáról szóló törvényben 1999. január 1-jei hatállyal előírt illetményszint megközelítéséhez további lehetőségeket szükséges biztosítani. Ezért az előirányzatok többletforrást tartalmaznak, a túlzottan differenciált beállási szintek közelítését is szolgálva. A hivatásos állományúak illetményhelyzetét javíthatja ezen túl a belső átcsoportosítás, átszervezés, melynek során csökken a hivatásos állományú munkahelyek, s nő a közalkalmazotti munkakört betöltők száma.

1998. július 1-jei hatállyal lép életbe a bírák, az ügyészek, a bírósági és az ügyészségi dolgozók előmeneteléről és javadalmazásáról szóló törvény módosítása, melynek alapján az illetményalap mértéke - elszakadva a köztisztviselőkétől - 160.000 forint/hó.

A központi költségvetési szerveknél foglalkoztatottak 1998. évre tervezett létszáma 290 ezer fő, amely 3100 fővel haladja meg az 1997. évi szintet. A növekmény egyes területek (az igazságszolgáltatás, a rendőrség és az APEH) összességében 6000 fős engedélyezett létszámnövekedése, illetve a Magyar Távirati Iroda költségvetési szervként való megszűnése (550 fő), valamint számos fejezetnél (MTA, MKM, IKIM, HM, OTSH) az intézmények költséghatékonyabb működését szolgáló mintegy 2350 fős létszámcsökkenés egyenlegeként valósul meg.

Az egyes fejezetek előirányzatai - a feladatokkal összefüggően - a következők szerint alakulnak.

A Művelődési és Közoktatási Minisztérium fejezet működési támogatása - kormányzati beruházások nélkül - az 1997. évi 99,9 milliárd forinthoz képest 1998. évben 115,3 milliárd forint, ami 15,3%-os növekedést jelent. A kormányzati beruházási előirányzat összesen 17,1 milliárd forint, ez 2,9 milliárd forinttal haladja meg az 1997. évit. A fejezet támogatása így - beruházásokkal együtt - 1998. évben 132,4 milliárd forint, az előző évinél 15,9%-kal nagyobb. A támogatási többlet ágazatok közötti megoszlása az 1997. évihez képest súlypont áthelyezést jelent, figyelemmel a felsőoktatás több éven át kiemelt támogatására, illetve az elfogadásra váró kulturális szaktörvényre: a kultúra támogatása - beruházásokkal együtt - közel 30%-kal, a felsőoktatásé 15%-kal emelkedik.

A felsőoktatás összes támogatása az 1997. évi 30%-os növekedés után 1998-ban tovább nő, így az ágazat össztámogatása - a katonai és rendvédelmi felsőoktatás nélkül - 88,3 milliárd forint.

A magasan tartott beiskolázási létszám (nappali tagozaton 42.000 fő) miatt a nappali hallgatólétszám 17.000 fővel emelkedik. A hallgatók pénzbeli juttatási előirányzatának létszámnövekményből eredő többlete 2,6 milliárd forint, mely egyrészt a létszámnövekményből, másrészt a hallgatói normatíva 5.000 forintos - 65.000 forintról 70.000 forintra történő - emeléséből adódik. A hallgatók 1998-tól bevezetésre kerülő lakhatási támogatása 730 millió forinttal, az Esély alapítvány létrehozása 200 millió forinttal tovább növeli a hallgatói juttatások előirányzatait. A hallgatólétszám növekedéséből adódó képzési célú többlet - az alapítványi és az egyházi intézmények képzési támogatásával együtt - 4,5 milliárd forint. A képzési előirányzattal azonos rendeltetésű, de külön konstrukcióban kerül felhasználásra 1,2 milliárd forint a vezető oktatók minőségi pótlékrendszerének fokozatos bevezetésére.

Az intézmények támogatása - 60,9 milliárd forint - az előző évhez képest 22%-kal, 11,2 milliárd forinttal nő, az emelt összegbe beszámítva a fejezeti előirányzatokból történő 7,7 milliárd forintos átcsoportosítást. A hallgatói és képzési többleteken túl 2,1 milliárd forint a programfinanszírozási, 1,6 milliárd forint a FEFA, illetve integrációs célú előirányzat. Kutatástámogatásra 1,6 milliárd forint szolgál intézményi és fejezeti előirányzatként. Új elem a gyakorló iskolák normatív támogatására szolgáló 300 millió forint.

Az 1998-ban induló világbanki fejlesztési program feladataira a költségvetés részben a FEFA keretében, részben 1,5 milliárd forint összegű központi beruházási keretből biztosít fedezetet. Központi beruházásokra - a világbanki programmal együtt - összesen 10,6 milliárd forint áll rendelkezésre, ebből 7,8 milliárd forint fordítható a Lágymányosi beruházás folytatására.

A közoktatásban a legfontosabb feladat a minőségi változások felgyorsítása. Ezt szolgálja az informatikai fejlesztésre, a pedagógus továbbképzésre, a NAT bevezetésére előirányzott összeg. Folytatódik az internet-program támogatása. Ezen kívül az alapítványok - a Közoktatási Modernizációs Közalapítvány, az Autizmus Alapítvány -, valamint új kezdeményezésként a Fogyatékos Gyermekek Felzárkóztatását Segítő Közalapítvány részesülnek az előirányzatokból.

A közoktatásban az önkormányzati normatív támogatás több, mint 10%-kal nő, és a közoktatási törvényben előírtaknak megfelelően emelkednek a közoktatást szolgáló központosított önkormányzati előirányzatok.

A tárca költségvetésben a kultúra összes támogatása több, mint 4,0 milliárd forinttal, 16,7 milliárd forintra emelkedik. A többlettámogatás lehetőséget nyújt központi kulturális beruházásokra, így az új Nemzeti Színház építésére, a múzeumi rekonstrukciók folytatására, az Irodalom Háza beruházás elkezdésére. Emellett az intézményi és a fejezeti előirányzatok is számottevően növekednek. Az intézmények működésére 21%-kal magasabb előirányzat áll rendelkezésre. A kulturális előirányzat az új feladatok támogatásigényének fedezetét is tartalmazza, így ezeréves államiságunk és az 1848/49-es forradalom megünneplését, a frankfurti könyvvásárra való felkészülést. Az elfogadásra kerülő kulturális szaktörvények megvalósulására a tárca 1,4 milliárd forint többlettámogatással számolhat, amelyből többek között a közgyűjteményi és közművelődési telematikára és a kulturális célfeladatokra irányzott elő támogatást. A Mozgókép Alapítvány és az Alkotóművészeti Közalapítvány az előző évinél nagyobb támogatásra számíthat.

A Nemzeti Kulturális Alap bevételei az 1997. évi előirányzathoz képest közel 1 milliárd forinttal nőnek. Az Alap 2,4 milliárd forintra tervezett forrással egyre nagyobb területen vállal szerepet.

A fejezeteknél és a közszolgálati médiumoknál együttesen a kultúra támogatása mintegy 32%-kal nő, összege 26,4 milliárd forint.

A Magyar Tudományos Akadémia működési költségvetési támogatása 11,7 milliárd forint, OTKA és beruházás nélkül 24,4%-kal, 2,3 milliárd forinttal növekszik. A forrásbővülés biztosítja az Akadémia kutatóhálózatának konszolidálását és reformját, valamint mozgásteret ad a Kormánnyal való együttműködés keretében végzett kutatási feladatok területén. Reálértéken megőrizhető az akadémikusok, a tudományok doktorainak kiemelt anyagi elismerése.

Ugyancsak jelentős mértékű az Országos Tudományos Kutatási Alapprogram támogatásának növekedése. Az 1998. évi előirányzat 2,7 milliárd forint, mely 35%-os fejlesztésnek felel meg.

A műszaki fejlesztés támogatása területén - az ezzel kapcsolatos kormányzati kötelezettségvállalások finanszírozását is figyelembe véve (atomenergetikai kutatások, találmányok nemzetközi bejelentésének támogatása, geológiai alapkutatások finanszírozásának rendezése) a központi költségvetés támogatása eléri a 6 milliárd forintot. Ebből a műszaki fejlesztési célelőirányzat támogatása 5 milliárd forintot képvisel (az előző évi támogatáshoz képest a növekedés 19%-os). Fennmarad a K+F szféra eddig kialakított közvetett támogatási rendszere is (vállalkozási övezetekben bejegyzett adózó első ízben üzembe helyezett gépeinek beruházási értéke, a befejezett kísérleti fejlesztés saját közvetlen költségként elszámolt összege leírható az eredményből, a technikai fejlődést elősegítő beruházásokra fennmarad a kedvező amortizálás lehetősége). Ez utóbbi kedvezmények együttes hatása pontosan nem számszerűsíthető, de a vállalkozói szféra számára több milliárd forint fejlesztési forrásbővülést eredményez.

A Belügyminisztérium fejezet működési támogatása 121,5 milliárd forint, amely az 1997. évi eredeti előirányzathoz képest 26,4%-os növekedést jelent. A tárca támogatási előirányzata beruházással együtt 128,1 milliárd forint, amely az 1997. évi eredeti előirányzatnál 24,8%-kal több. Az 1998. évi országgyűlési választásokkal és az okmánycsalád korszerűsítésének megkezdésével összefüggő egyszeri többlettámogatások nélkül is a fejezet támogatása az előző évhez képest 20,6%-os növekedést mutat. A reálértéken több, mint 7%-os növekedést elsősorban az 1998. év egyik priorizált területének számító közbiztonsági ágazat - azon belül a Rendőrség - fejlesztése, a fővárosi és megyei közigazgatási hivatalok többletfeladataival kapcsolatos támogatások, valamint a TÁKISZ-ok kamatbevétel-kiesésének kompenzálása és informatikai fejlesztése eredményezi.

A közbiztonsági ágazat fejlesztése keretében a Rendőrség hosszú távú fejlesztésének pénzügyi feltételeiről szóló Kormányhatározat értelmében jövőre 1,7 milliárd forintot fordíthat gépjármű-korszerűsítésre, informatikai fejlesztésre, valamint energia-fogyasztás racionalizálásra. A Rendőrségnek a közbiztonsági helyzet javítására, a bűnözés visszaszorítására kidolgozott hároméves, középtávú fejlesztési programjáról szóló Kormányhatározat további 3,5 milliárd forintot engedélyezett a rendőrőrs-hálózat bővítéséhez, a közlekedésrendészeti szervek fejlesztéséhez, a körzeti megbízotti szolgálat erősítéséhez. Ennek keretében mintegy 1200 fővel bővül a Rendőrség létszáma. Az üzemeltetési költségekre jóváhagyott többlettámogatással, valamint az 1997. évben a hivatásos állományba felvett I. éves rendőri szakközépiskolások többletkiadásainak 1998. évi szintrehozásával több, mint 6 milliárd forintos fejlesztés valósul meg a Rendőrségnél.

A Határőrség szervezeti továbbfejlesztéséről szóló Kormányhatározat alapján 1998-ban tovább folytatódik a testületnél a sorállomány kiváltása hivatásos állománnyal. Ennek következtében mintegy 450 fővel bővül a Határőrség hivatásos állományú tagjainak száma. E létszámfejlesztést a sorállomány kivonásával felszabaduló források felhasználásával kell végrehajtani.

Az 1998. évi választásokkal összefüggő kiadásokra 3,053 milliárd forint, a lejáró érvényességi idejű útlevelek cseréjére, valamint az egységes, korszerű okmánycsalád (az útlevélen kívül személyazonosító igazolvány, gépjárművezetői-engedély) bevezetésének előkészületeire 2,5 milliárd forint szolgál.

A TÁKISZ-ok 1998. évi költségvetése 600 millió forint többlettámogatást tartalmaz a nettó finanszírozás bevezetéséből adódó kamatbevétel-kiesés kompenzációjára, valamint az informatikai stratégia elindításához.

A területi államigazgatási szervek reformjának részeként a fővárosi és megyei közigazgatási hivatalok kormányzati funkcióira (a területi dekoncentrált szervek összehangolása, ellenőrzése), továbbá törvényekből adódó többletfeladatokra 1,8 milliárd forint fordítható, amely a hatékonyabb és összehangoltabb területi közigazgatás lehetőségét teremti meg.

A Polgári Nemzetbiztonsági Szolgálatok működési kiadási előirányzata 9674,1 millió forint, költségvetési támogatása 9500 millió forint, mely előirányzatok több, mint 23%-kal haladják meg az 1997. évi előirányzatokat. Az illetménynövekedésen felül mintegy 453 millió forint működési többlettámogatásban részesülnek a figyelőszolgálat megnövekedett feladataihoz szükséges fejlesztések céljából, valamint a forintleértékelés részbeni kompenzálására. Az egyéb központi beruházások és a lakástámogatások együttes előirányzata 940 millió forint, mely 352 millió forinttal (27,2%-kal) csökken az előző évi előirányzathoz képest. A cím teljes kiadási és támogatási előirányzata így 1,5 milliárd forinttal (egyaránt 16,2%-kal) emelkedik.

Az Országos Testnevelési és Sporthivatal 1997. évi működési támogatása 4,4 milliárd forint, az előző évi előirányzathoz képest ez 1,3 milliárd forint többletforrást jelent. A működési költségvetési támogatáson felül további 1,3 milliárd forint kormányzati beruházás biztosítja a feladatok ellátásának feltételeit. Az összes kiadási előirányzat 7,9 milliárd forint, azaz 42%-kal magasabb az előző évinél. Ez az összeg fedezetet nyújt az olimpiai részvételt biztosító kvalifikációs versenyeken való részvételre, az európai szövetségek számának bővülése miatti versenyrendszerrel összefüggő többletterhekre és a sporttörvényben foglalt állami feladatok forrásának részbeni megteremtésére.

1998-ban tovább folytatja működését a sporttörvény által létrehozott és a sport számára többletforrást jelentő Gerevich Aladár és a Wesselényi Miklós Sportközalapítvány, további forrást jelent a bukmékeri rendszerű fogadások játékadójából az OTSH-t megillető 50%-os részesedés (150 millió forint) és az olimpiai járadékról szóló törvény szerint előirányzott 90 millió forint. A sporttörvény alapján ténylegesen befolyó összegek mértékéhez év közben igazodnak az előirányzatok.

Az igazságszolgáltatási szervek körében a Bíróságok, a Magyar Köztársaság Ügyészsége fejezetek, továbbá az IM Büntetés-végrehajtás, valamint az egyéb igazságszolgáltatási szervek és feladatok támogatási előirányzatai 47 milliárd forintot tesznek ki, és jelentősen emelkednek az 1997. évi eredeti előirányzathoz viszonyítva. A támogatások 24,5%-kal, közel 10 milliárd forinttal növekednek. A saját bevételek tervezett volumene közel 4 milliárd forint, mely összeg 1,2 milliárd forinttal, 43%-kal magasabb az 1997. évinél. Összességében e szervek és feladatok 1998. évi kiadási lehetősége megközelíti az 51 milliárd forintot.

A növekedést alapvetően az igazságszolgáltatási reformcsomag keretében elfogadott törvényi változtatások támasztják alá, melynek következtében négyszintűvé válik a bírósági ítélkezés, létrejönnek az ítélőtáblák, a fellebbviteli ügyészségek; emellett szigorodnak a bíróvá válás feltételei. Mindezekkel összefüggésben kap különös hangsúlyt a bírák, ügyészek előmeneteli és javadalmazási rendszerének változása. A módosítás következtében megszűnik a köztisztviselői illetményalaptól való függőség. Önálló javadalmazási rendszer lép életbe 1998. július 1-jétől, melynek költségkihatása - az átlagos 14,5%-os mértékű illetményemelésen felül - megközelíti a 3 milliárd forintot, s ez az illetményjavulás átlagos szintjét 29%-ra emeli. A támogatás-növekedés másik fő összetevőjét az egyszeri (elhelyezési és első felszerelési) kiadások teszik ki.

Az IM Büntetés-végrehajtásnál a támogatás - 14,6 milliárd forint - 1,1 milliárd forinttal nő az 1997. évi eredeti előirányzathoz képest. Ez lehetővé teszi a személyi juttatások növekedésén túlmenően a börtönprogram folytatását, a fogvatartottak élelmezési kiadásai növekedésének kompenzálását, a fogvatartottak foglalkoztatását végző gazdasági társaságok speciális többletkiadásai növekvő arányú elismerését. Mindezek következtében az IM Büntetés-végrehajtás 1998. évi kiadási lehetősége 15,8 milliárd forint, a saját bevételek alig 1,1 milliárd forintot kitevő - minimálisan emelkedő - összege mellett.

A Honvédelmi Minisztérium fejezet működési támogatása az 1997. évi mintegy 80 milliárd forintról 1998-ra közel 104 milliárd forintra, 30%-kal nő. A fejezet kiadási előirányzata 29%-kal emelkedik. Kormányzati beruházással együtt a támogatás megközelíti a 108 milliárd forintot, a növekedés pedig a 29%-ot.

A védelmi ágazat 1998. évi működési támogatásának előirányzata 110,3 milliárd forint, mely 26,5%-kal haladja meg az 1997. évi eredeti előirányzatot. Ez az összeg magában foglalja a klasszikus védelmi kiadásnak számító Honvédelmi Minisztérium és a BM határőrség mint fegyveres testületek, valamint az Ipari, Kereskedelmi és Idegenforgalmi Minisztérium és a Pénzügyminisztérium fejezetek költségvetésében előirányzott egyéb védelmi célú - országmozgósítás, gazdasági felkészülés, hadiipari kapacitás fenntartása - feladatok támogatási fedezetét. A magasabb összegű támogatás fedezetet nyújt a hivatásos állomány szolgálati viszonyáról szóló törvényben meghatározott illetményrendszer bevezetésének 1998. évi ütemére, lehetőséget teremt a NATO integrációval összefüggő interoperabilitási feladatok végzéséhez, biztosítja a kismagasságú légvédelmi rakéták beszerzéséhez szükséges tervévi előirányzatot.

A védelmi ágazat támogatása ezen felül magában foglalja a HM tárca költségvetésében előirányzott katonai felsőoktatás, katonai egészségügyi intézmények és a katonai ügyészségek összesen 4,9 milliárd forint támogatását, valamint a kormányzati beruházások 3,2 milliárd forintos előirányzatát.

A Külügyminisztérium működési költségvetési támogatása 17,8 milliárd forint, amely 6,1 milliárd forinttal, azaz 52%-kal; kiadási előirányzata 22,9 milliárd forint, s 5,6 milliárd forinttal, 32%-kal haladja meg az 1997. évi eredeti előirányzatot. A kiadási előirányzaton belül 570 millió forintot tesz ki a kormányzati beruházási célelőirányzat. Az egyik legjelentősebb többlet az 1997. július 1-jével megszűnt kereskedelmi kirendeltségek helyett a nagykövetségeken belül működő külgazdasági attaséi hálózat kialakítása és működtetése. Az 1998. évi többlettámogatás fedezetet nyújt a valutaellátmányok és napidíjak adókötelezettsége miatti bruttósításra, személyi juttatások növekményére, kompenzálja a japán vízummentességi megállapodás miatti bevételkiesést, valamint a forint leértékelések kiadást növelő hatását.

A Külügyminisztérium költségvetésében továbbra is kiemelt jelentőségű feladat az euro-atlanti csatlakozás.

A Népjóléti Minisztérium 1998. évi működési költségvetésének támogatása az 1997. évi eredeti előirányzatot jelentősen, 50,6%-kal meghaladó mértékben, 19,5 milliárd forinttal emelkedik. A növekményből 9,1 milliárd forintot az Egészségbiztosítási Alapból az Egészségbiztosítási törvényben foglaltak értelmében 1998. január 1-jétől a központi költségvetés finanszírozási körébe átkerülő mentés, vérellátás és a nagy értékű, kiemelt egészségügyi beavatkozások pénzügyi fedezete tesz ki.

A fejezet támogatása tartalmazza a társadalombiztosítás informatikai programjára a Világbanki hitelfelvétel 1998. évi ütemével kapcsolatosan tervezett kiadásokat 2780 millió forint összegben.

A támogatási többlet lehetőséget teremt a tárca számára, hogy az egészségügyi - és szociális intézményhálózatban 1998-ban megvalósítandó illetményemelések és dologi kiadás növekményen túl jelentős szakmai programokat finanszírozzon. Ezek közül kiemelkedő fontosságú a radiológiai géppark korszerűsítési, valamint az Onkológiai sugárterápiás eszközök fejlesztési programjának elindítása, illetve folytatása. Az egészségügyi ágazatban konkrét szakmai programok meghirdetésével folytatódik a szerkezet-átalakítás, amelyre összességében 1600 millió forintot tervez a tárca felhasználni. A Kormány által kitűzött népegészségügyi fejlesztési célokkal összhangban tovább folytatódik a prevenciós program.

Jelentős források állnak rendelkezésre a kiemelt szociális programok megvalósítására, így különösen a szociális szakellátások fejlesztésére, az aktív szociálpolitikai eszközök bővítésére, a Gyvt. által bevezetett otthonteremtési támogatás biztosítására, a szociális intézetekben a létszámfeltételek javítására.

A tárca jogszabályokban rögzített feladatainak teljesítését szolgálják a Felsőoktatási törvényben előírt feladatokra, a mozgáskorlátozott személyek támogatására és a szociális okokból felmentettek tv előfizetési díj átalányának kifizetésére tervezett keretek.

1998. évi támogatási keretek lehetővé teszik a felújításra tervezett előirányzat nagymértékű, az 1997. évi eredeti előirányzatot 56%-kal meghaladó növelését. Az így felhasználható keret az elavult, rossz műszaki állapotban lévő intézmények állagának javítását, felújítását jelentős mértékben elősegíti.

A Pénzügyminisztérium fejezet működési kiadása 72,8 milliárd forint, támogatása 59,0 milliárd forint. Az előző évi eredeti előirányzathoz képest a kiadás 30,0%-kal, a támogatás 22,3%-kal nő. Az 1998. évi javasolt támogatás-növekedés kormányzati beruházási támogatással együtt 11,7 milliárd forint, azaz 20,5%. A köztartozások eredményesebb beszedése és a feketegazdaság elleni küzdelem sikere, az Európai Unióhoz való csatlakozás feltételeinek megteremtése a technikai eszközök folyamatos korszerűsítését, egyes területeken a létszám bővítését igényli. Így az adó- és pénzügyi tevékenység összesen 8,6 milliárd forint működési többlettámogatásban részesül 1998. évben. A többletfeladatok (hatékonyabb ellenőrzési rendszer, számítástechnikai fejlesztés, jövedéki tevékenység, bűnmegelőzés) ellátására 850 fős létszámnövekedés feltételei adottak.

A magánnyugdíj-pénztári rendszer bevezetéséhez kapcsolódó egyes feladatok finanszírozási szükségletét 0,7 milliárd forint biztosítja. A magánnyugdíj-pénztári rendszer kialakításánál az állam kötelezettsége a Garancia Alap működésének megkezdéséhez kapcsolódó szakmai és társadalmi szükségletek kielégítése, a nyilvántartási rendszer megszervezése, az állami felügyelet és ellenőrzés - igazgatási tevékenységen túlmutató - feltételeinek biztosítása, a pénztári tevékenység megkezdésének elősegítése.

A Földművelésügyi Minisztérium fejezet kiadása kormányzati beruházással együtt és a támogatási célelőirányzatok nélkül 6,2 milliárd forinttal (14,5%), az intézményi saját bevétel 3,5 milliárd forinttal (26,0%), a támogatás 2,7 milliárd forinttal (9,1%) emelkedik. Ezen belül a működési kiadás 5,8 milliárd forinttal (15,1%), a működés támogatása 2,3 milliárd forinttal (9,1%) emelkedik. Ez utóbbi a bérpolitikai intézkedések, az állategészségügyi, növény-egészségügyi, mezőgazdasági minősítési (növény- és állatfajták, vetőmag- és szaporítóanyagok, takarmányok stb.) feladatok - nemzetközi egyezményeknek és követelményeknek megfelelő - fejlesztése, az erdészeti szakigazgatás tulajdonváltással összefüggésben megnövekedett feladatai, a középfokú tanintézeteknél a közoktatási törvény végrehajtásával kapcsolatos többletfeladatok támogatásával, a dologi és felújítási kiadások 5%-os többlettámogatásával növekszik.

A kormányzati beruházások előirányzata 0,4 milliárd forinttal (9,3%) emelkedik. Ezen belül a beruházási célprogramok az előző évi szinten kerültek tervezésre, az intézményi beruházások 0,4 milliárd forinttal emelkednek az előző évhez képest.

A Közlekedési, Hírközlési és Vízügyi Minisztérium fejezet forrásai és feladatai 1998-ban a Légi riasztási rendszer fenntartása, az ENSZ vasúti projekt költségei és a NATO integráció előkészítésével kapcsolatos feladatok támogatásával, továbbá a közúti közlekedésbiztonság egyes állami feladataival bővülnek. Ennek megfelelően a fejezet működési támogatása - a bérpolitikai intézkedéseket, valamint a dologi kiadások 5%-os többlettámogatását is beleértve - 1,5 milliárd forinttal (20,5%) nő, a működési kiadások (intézményi és fejezeti kezelésű) mintegy 5,4 milliárd forinttal (12,4%) emelkednek. A beruházásokkal együtt a fejezet összes támogatása közel 56,4 milliárd forint (a növekedés mindösszesen 11,9 milliárd forint, 26,8%).

A Központi Statisztikai Hivatal működési költségvetési támogatása 6,4 milliárd forint, ami 2,7 milliárd forinttal, azaz 73%-kal haladja meg az 1997. évit. A beruházási támogatással (1 milliárd forint) együtt a növekedés csaknem 100%-os. A kiadási előirányzat 8,5 milliárd forint, mely 84%-kal magasabb az előző évinél. A növekmény döntő hányada a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény végrehajtásához szükséges feltételek megteremtését szolgálja. A szoftverek bérleti díjára, valamint az OECD taggá válás következtében szükségessé váló jelentős adatszolgáltatásra 237 millió forinttal fordítanak többet, míg az adatfelvételi és információs rendszernek a korszerűsítésére és továbbfejlesztésére 113 millió forint áll rendelkezésre.

Az államhatalmi és az államigazgatási szervek, valamint az ezekhez szorosan kapcsolódó feladatok támogatása - az 1997. évi eredeti előirányzathoz viszonyítva összességében 16,2 milliárd forintos növekedéssel - meghaladja a 51,6 milliárd forintot (beruházás nélkül). A támogatás emelkedését befolyásolják egyes egyszeri kiadást jelentő feladatok, pl. az 1998. évi választással és a képviselő testület váltásával összefüggő kiadások (4,5 milliárd forint), az igazgatási feladatok átrendezéséből adódó szerkezeti változások, így pl. a fővárosi és megyei közigazgatási hivataloknak a feladatátrendezés következtében növekvő kiadásai (1,8 milliárd forint). Emellett e területen 1997. évtől - a köztisztviselők jogállásáról szóló törvény 1997. évi módosítása értelmében - a felsőfokú végzettségű köztisztviselők illetménykiegészítése a duplájára nőtt, melynek fedezetét év közben, a céltartalék terhére kellett biztosítani, s 1998. évben már a megfelelő helyen kerül előirányzásra. Ennek hatása meghaladja a 2 milliárd forintot, s kihat - mint az illetményjavításra szolgáló előirányzat-növekedés vetítési alapja - az 1998. évi előirányzatok alakulására is. E kifizetések a támogatás-növekmény alakulásában jelentős szerepet játszanak a kiadásokon belüli magas részarány következtében.

Egyes tárcáknál (pl. Művelődési és Közoktatási Minisztérium, Földművelésügyi Minisztérium, Ipari, Kereskedelmi és Idegenforgalmi Minisztérium, Központi Statisztikai Hivatal) a támogatásokat tovább növelte a korábban tervszinten fejezeti kezelésű és év közben átcsoportosításra kerülő előirányzatok beépítése az 1998. évi igazgatási előirányzatokba (pl. földügyi igazgatás, statisztikai célfeladatok, EU-csatlakozással összefüggő kiadások, nemzetközi tagdíjak). Ez a fejezeteken belüli szerkezeti változás a nevezett előirányzatok növekményének esetenként 20-50%-át is jelenti. A fejezetek ezzel eleget tettek e körben is annak az elvárásnak, hogy csökkenteni kell a központilag kezelt előirányzatok jogcímeit és volumenét ott, ahol a tervezés időszakában ismert az előirányzat felhasználásának helye.

Összességében az igazgatási kiadások működési előirányzatai növekedésének felét az egyszeri feladatok és a szerkezeti változások többletei teszik ki. A személyi juttatások és járulékaik előirányzatának általános mértékű növekedéséből és a feladatátrendeződésekből adódó emelkedés szervezeti bővüléssel nem jár, a feladatok az adott kapacitáson belül kerülnek megvalósításra.

A kormányzati beruházásokra e területen 1998. évben 4,5 milliárd forint fordítható az 1997. évi 4,1 milliárd forinttal szemben, fejezetenkénti feladat-átrendeződés mellett. A beruházások befejezése következtében egyes tárcáknál csökken az előirányzat (pl. Igazságügyi Minisztériumnál és a Külügyminisztériumnál összességében 0,9 milliárd forinttal), ugyanakkor új feladatként jelentkezik az államháztartás korszerűsítési program keretében megvalósuló beruházások finanszírozása (0,6 milliárd forint), folytatódik az Országgyűlésnél a zártláncú TV hálózat kiépítése (0,3 milliárd forint).

A Magyar Távirati Iroda törvény alapján átalakult részvénytársasággá. A nemzeti hírügynökség közszolgálati tevékenységére az Országgyűlés fejezetben előirányzott céltámogatás szolgál, melynek bázisát az átalakuló intézmény támogatása adja. 1998. évi támogatása 1119,4 millió forint, ami az 1997. évi 955,0 millió forintot 17,2%-kal haladja meg. A gazdasági társaság közszolgálati hírügynökségi feladatainak ellátásához - a megváltozott adottságokhoz is igazodó - célszerű új finanszírozási rendszer kialakítása szükséges.

Az egyházak támogatása 1998. évtől új finanszírozási rend szerint történik. Közszolgálati tevékenységüket az állam az önkormányzati intézményekkel azonos szintű támogatásban részesíti. Megkapják ugyanazt a normatív támogatást, ezen felül pedig azt a kiegészítő támogatást, amelyet az önkormányzati intézmények ezen tevékenységük után átlagosan kapnak. A felsőoktatásban a világi és a hitéleti képzés támogatását illetően ugyanazok a formák és normatívák érvényesülnek, mint a megfelelő állami intézményekben.

Az állampolgárok a személyi jövedelemadójuk 1%-ával az általuk megjelölt egyház javára rendelkezhetnek. 1998. évben a központi költségvetés az egyes egyházak részére alapintézményeik működéséhez, felújításához, beruházásaihoz garantált támogatást nyújt. E támogatás elosztása 1998. évre - egyszeri alkalommal - az Apostoli Szentszékkel kötött megállapodást, illetve a többi egyházzal való tárgyalást alapul véve történt. A támogatás egyházankénti mértékét a költségvetési törvény melléklete rögzíti.

A hitéleti tevékenység támogatásának másik új csatornája a járadék fizetése, amelynek alapja az egyházak pénzbeli kárpótlási igénye. Ez utóbbi éves járadékká alakul át. Ezeken túlmenően az állam részt vállal a vallási kulturális örökség és az egyházi műemlékek megőrzésében, rekonstrukciójában, s támogatja az egyházi közgyűjtemények működését.

A központi költségvetés ezeket a támogatásokat három fejezet - a Miniszterelnökség, a Művelődési és Közoktatási Minisztérium, valamint a Népjóléti Minisztérium - költségvetésében irányozza elő. Összességében az egyházi támogatás az 1997. évi 15,3 milliárd forintról 22,6 milliárd forintra nő. Ezen belül a humán szolgáltatások támogatása 9,3 milliárd forintról 14,6 milliárd forintra emelkedik, a növekvő tanulólétszám, valamint az emelkedő normatív és kiegészítő támogatás következtében. A hitélet új rendszerű támogatásának összege 8,0 milliárd forint, az 1997. évi 6,0 milliárd forinttal szemben.

A támogatási célprogramok 1998. évi központi támogatása összességében 55,6 milliárd forint, amely 24,4%-kal haladja meg az előző évi előirányzatot. A hét központi költségvetési fejezetnél működő 17 fejezeti kezelésű célelőirányzat a nemzetgazdaság komplex céljainak finanszírozását segíti elő. Ezen belül a költségvetési politika 1998. évi prioritásainak megfelelően kiemelten, mintegy 30%-kal növekszenek az agrárszférát, az agrár-szakmai és gazdasági programokat, valamint a területfejlesztést, a szerkezeti átalakulás nehézségeivel küzdő térségek munkahelyteremtő és megtartó beruházásainak elősegítését, illetve a vállalkozások infrastuktúrális feltételeinek megteremtését támogató célprogramok forrásai. Jelentősen, közel 25%-kal emelkedik a kutatás és műszaki fejlesztés finanszírozását szolgáló alapprogramok (OTKA, KMÜFA) támogatása, amelyek felhasználása pályáztatási rendszerben történik. A nemzetgazdaság fejlesztésének összetett céljait szolgálja a gazdaságfejlesztési célelőirányzat, amely elsősorban a működőtőke bevonásának ösztönzését, a nemzetközileg versenyképes árualapok létrehozását segíti elő, 1998-ban mintegy 20%-os forrástöbblettel rendelkezik az előző évhez képest.

A jelenlegi hazai támogatási célprogramok többségében EU konform támogatáspolitikai célok megvalósítását szolgálják és az EU Strukturális valamint Kohéziós Alapjaiból finanszírozott támogatásokhoz való hozzájutás feltételei továbbfejlesztésükkel megteremthető.

2.6. Helyi önkormányzatok forrásszabályozása

A helyi önkormányzatok 1998. évi forrásszabályozásának legfontosabb elvei:

- a normativitás érvényesítése, erősítése,

- a feladatorientáltabb forráselosztás, mindenek előtt a szociális ellátásban,

- a területi kiegyenlítés, szolidaritás a gyenge jövedelmezőségű háttérrel rendelkező önkormányzatokkal,

- a döntési hatáskörök decentralizációjának fokozása.

A helyi önkormányzatok 1998. évi forrásait a következő makrogazdasági követelmények határozzák meg:

Az államháztartás egészére jellemző feltételekkel azonosan 16%-kal - ide nem értve a helyi önkormányzati hivatásos tűzoltóságokat, ahol 20%-kal - emelkedhetnek az átlagkeresetek. A helyi önkormányzati költségvetési szerveknél mintegy 2%-os létszámfogyással kell számolni úgy, hogy egyes területeken - szociális intézmények, tűzoltóság, kistelepülések - egyáltalán nem csökken a munkavállalók száma, míg más területeken 2-3% a létszámfogyás.

A felhalmozási kiadások 21-22%-kal emelkedhetnek az ilyen célú támogatások növelése és a saját bevételek fokozottabb bevonása révén.

A dologi és az egyéb kiadások együttesen 7% körüli (az Országos Egészségpénztár által finanszírozott intézményeknél 10-11%-os) mértékben nőhetnek.

A szociális ellátó rendszerek átalakításának hatására bővül az önkormányzatok feladata.

A szabályozás részletesebb jellemzői

A központi költségvetési kapcsolatokból származó bevételek a következők szerint alakulnak.

A központi költségvetési kapcsolatokból származó források alakulása

milliárd forintban

 Megnevezés

 1997. évi országgyűlési előirányzat

 1998. évi javaslat

 Változás %-ban

 Állami támogatás és hozzájárulás

 361 811

 400 332

 110,6

 Átengedett személyi jövedelemadó

 135 652

 187 000

 137,9

 Termőföld bérbeadásából származó adó

 -

 1 000

 

 Összesen:

 497 463

 588 332

 118,3*

 

 

 

 

*A megszűnő feladatok, valamint a Népjóléti Minisztérium fejezettől átcsoportosított 1,5 milliárd forint figyelembevételével 118,7%.

Az itt szereplő három forrás 90,9 milliárd forintos növekménye a következő főbb tételekből adódik:

Megszűnő feladat (milliárd forintban)

 egészségügyi hozzájárulás önkormányzati fizetési kötelezettségének meg-szűnése a saját jövedelemmel nem rendelkezők esetében

 2,5

Átadás fejezetek részére:

 határnyiladék tisztításának támogatása (BM fejezetbe)

 0,1

 nem önkormányzati, nem állami közoktatás-fejlesztési

 

 feladatainak támogatása (MKM fejezetbe)

 0,6

 közoktatási Kormány-közalapítványba (MKM fejezetbe)

 0,2

Meglévő feladatokhoz:

 16%-os mértékű átlagkereset növekedés, 2%-os létszámfogyás mellett (járulékokkal együtt) 

 50,8

 dologi kiadások növelése

 7,6

 beruházási támogatások emelése

 9,0

 lakossági szociális juttatások reálértékének megőrzése, az ellátottak számának emelése

 12,3

Ebből: 1,5 milliárd forint a Népjóléti Minisztérium fejezettől átvétel a gyermeknevelési támogatás előirányzatának emelésére.

Új feladatokhoz:

 az 1997. novemberében bevezetendő gyermekvédelmi támogatás szintre-hozása

 4,0

 időskorúak járadéka

 7,3

 tűzoltóság támogatása a szolgálati törvény miatt 

 1,9

 gyámügyi és építésigazgatási körzeti feladatok

 1,0

 sporthivatalok támogatásának átvétele a BM fejezettől

 0,3

 megyei önkormányzatoknál a területfejlesztési informatika kiépítése

 0,1

A bemutatott központi költségvetési kapcsolatokból származó források elmozdulása révén az önkormányzati területen is mód nyílik nemcsak az átlagkeresetek reálértékének a javítására (még ha 1998-ban szükség is van létszámfogyás figyelembevételére), hanem évek óta először a dologi kiadások számottevő növelésére is (még ha a reálérték megőrzése 1998-ban sem tűzhető ki célul), s ezek mellett kiemelkedik a felhalmozási kiadási lehetőség növekedése, amely a számítások szerint növekvő saját erő részbeni bevonásával érhető el. Természetesen e célok eléréséhez az önkormányzatoknak erőfeszítéseket kell tenniük a saját bevételeik emelésére.

Mindezek érvényesítésével alakult ki az 1998. évi forrásszabályozási javaslat. Összefoglalóan megállapítható, hogy az 1990-ben megreformált pénzügyi rendszerben alapvető változás nem következik be.

Hasonlóan az előző évekhez, az önkormányzati szabályozást alapvetően behatárolja az átengedett személyi jövedelemadó növekedésének kiemelkedő (közel 38%-os) mértéke. Ezért 1998-ra is alapos előkészítő modellszámítások váltak szükségessé a két forrás összehangolása érdekében, figyelemmel a településkategóriánkénti allokációra, valamint a forráshiányos önkormányzatok felzárkóztatására is. Építeni kellett a személyi jövedelemadó átengedési mértéke emelésére, illetve megosztására szóló 3 éves folyamatra, amelyből következően a helyi önkormányzatokat a két évvel megelőző évre bevallott személyi jövedelemadó 40%-a illeti meg, s a képződésnek megfelelő településen marad 20%.

Ezen túlmenően sajátos új forráslehetőséghez jutnak az önkormányzatok. A személyi jövedelemadó törvény módosításával 1998-tól a termőföld bérbeadásából származó adót - mind a jogi-, mind a magánszemély bérbevevő esetén - a föld fekvése szerint illetékes települési önkormányzatok szedik be. E forrás 100%-ban az önkormányzatokat illeti meg. Az előző évi teljesítések alapján becsülhető 1 milliárd forint bevételi előirányzattal azonos összegben az önkormányzatok állami támogatása csökken.

Számottevően nem módosul sem a normatív hozzájárulások, sem a központosított előirányzatok száma. Elmozdulás jelentkezik viszont a személyi jövedelemadóból finanszírozott, valamint a 3. számú melléklet szerinti normatívák összetételében. Mivel a személyi jövedelemadó előirányzat szükségessé és lehetővé teszi a nagyobb mértékű normatíva finanszírozást, ezért az eddigi apróbb tételek helyett a szociális és gyermekjóléti normatíva jelentős részét fedezi a személyi jövedelemadó.

Kiemelt feladatot jelent a szociális és gyermekjóléti normatíva feladatorientáltságának erősítése a rendelkezésre álló források még helyesebb allokációja érdekében. E normatív hozzájárulás 1998-ban az eddigieknél is differenciáltabb elosztás alapján illeti meg az önkormányzatokat, preferálva a speciális feladatot ellátókat, illetve azokat, amelyek nagyobb erőfeszítéseket tesznek a helyi szociális feszültségek enyhítésére.

Az 1997-ben átalakult közoktatási finanszírozási rendszeren belül egyszerűsítéseket indokolt végrehajtani, egyrészt a sok számú és azonos vetítési alapú normatívák csökkentésével, másrészt azoknak az előirányzatoknak a szaktárcához történő átcsoportosításával, amelyeknél az önkormányzatok csak „postás” szerepet töltenek be (a nem állami és nem önkormányzati intézményeket megillető előirányzatoknál). E hozzájárulásokon belül is fokozódik a feladatorientáltság, például azáltal, hogy a könyvtári és az informatikai feladatokhoz kapcsolódó normatívákat csak az ilyen ellátást már megszervezők vehetik igénybe, miközben ezen ellátások megszervezését is segíti a támogatási rendszer. E területen is erősödik az önkormányzatok társulását ösztönző előirányzat szerepe.

A kulturális szaktörvények várhatóan új finanszírozási rendszert írnak elő. Ennek - a közoktatási finanszírozáshoz hasonló - módszere szerint a két évvel megelőző ilyen célú - saját bevételekkel csökkentett - kiadások 60%-át kell hogy elérje a települési és a megyei, fővárosi kulturális normatívák előirányzatának összege. Ezen felül 5%-os mértékben kell előirányozni e terület fejlesztését szolgáló központosított támogatást. Mindezek alapján a kulturális célú normatívák összege 3-szorosára emelkedik, amelynek fedezetét belső forrásátcsoportosítás képezte.

Évről-évre pontosul az önhibájukon kívül hátrányos helyzetű önkormányzatok támogatási előirányzatának elosztási módszere. 1998-ra lépés történik annak érdekében, hogy az átlagosnál jobb ellátási színvonalat elérő önkormányzat ilyen című támogatása egy bizonyos mértékig mérséklődjék, míg a lemaradó önkormányzatok támogatása fokozódjék. Ezáltal is csökkenhet az egyes önkormányzatok között az ellátó képességben meglévő differenciáltság.

A beruházási célú támogatások rendszerében újabb decentralizációs lépés válik lehetővé 1998-ban. Új, 4,3 milliárd forint összegű előirányzattal rendelkezhetnek a megyei területfejlesztési tanácsok, illetve a fővárosi önkormányzat a helyi jelentőségű beruházások támogatására, valamint a vis maior esetek felszámolására. Ezáltal oldani lehet a címzett támogatásokban eddig meglévő túlzott centralizációt is. Egyidejűleg szélesedik a területi kiegyenlítés eszközrendszere. (Az előirányzatból 4,0 milliárd forint normatív módon illeti meg a tanácsokat, míg 0,3 milliárd forint évközi vis maior tartalék.)

Az iparűzési adó alapja csökken - három év alatt évente - az anyagköltség egyharmadával, és ezzel arányosan az adókulcs fokozatosan nő 2%-ra. Emiatt az intézkedés miatt 1998-ra makroszinten a bevételek nem változnak, esetleg nőhetnek. Az egyébként bekövetkező bevétel gyarapodás révén az iparűzési adóban megjelenő jövedelem-differenciáltság tovább erősödik, ennek mérséklése érdekében kiugróan indokolt emelni a személyi jövedelemadó-kiegészítésre fordított hányadot. (Az adóigazgatás jogi és információs rendszere egyelőre nem képes az iparűzési adó-erő méréséhez szükséges alapadatok szolgáltatására, ezért 1998-ra még nem válik lehetővé külön az iparűzési adóhoz kapcsolt jövedelemkülönbség mérséklési mechanizmus működtetése.)

A társulási hajlandóság további ösztönzését szolgálja a körjegyzőség támogatási előirányzatának kiemelt növelése.

2.7. Elkülönített állami pénzalapok

Az 1997-ben működő öt alap - Munkaerőpiaci Alap, az Útalap, a Vízügyi Alap, a Nemzeti kulturális Alap és a Környezetvédelmi Alap - mellett az atomenergiáról szóló 1996. évi CXVI. törvény létrehozott egy újabb elkülönített állami pénzalapot: a Központi Nukleáris Pénzügyi Alapot, amely 1998. január 1-jétől működik. Az Alap feladata radioaktív hulladékok végleges elhelyezése, valamint a kiégett üzemanyag átmeneti és végleges elhelyezésére szolgáló tárolók létesítésének, üzemeltetésének, illetve a nukleáris létesítmények leszerelésének finanszírozása. Az Alap kezelője az Országos Atomenergia Hivatal.

Az alapok tervezésének kiinduló bázisát az államháztartásról szóló törvény és az egyes alapokat szabályozó törvények, az azok végrehajtásáról szóló kormányrendeletek képezik.

Az alapok esetében az 1998. évre megfogalmazott követelmény, hogy :

- az elkülönített állami pénzalapok gazdálkodásában az egyensúlyi követelményeket kell figyelembe venni úgy, hogy az alapok központi költségvetési támogatással nem számolhatnak. Az alapok folyó bevételeinek és folyó kiadásainak összhangban kell lenni,

- az alapok bevételeként szolgáló díj- és járuléktételek valorizációja legfeljebb az infláció mértékéig növekedhet,

- a Munkaerőpiaci Alap előirányzatai 1998. évtől a megváltozott munkaképességűek foglalkoztatását elősegítő támogatást is finanszírozzák. Év közben meg kell szüntetni a bérgarancia hozzájárulást.

Alaponként részletezve:

Vízügyi Alap legfőbb bevételi forrását a vízkészletjárulék képezi, e jogcímen 1998-ban 5,1 milliárd forintot tervez az Alap. Döntés született arra vonatkozóan, hogy a vízkészletjárulék esetén az alapjárulék az 1997. évi 1,15 Ft/m3 mértékhez képest 1,35 Ft/m3-ra növekedjen. E jogcímen az alapkezelő 1999-re, illetve 2000-re további 10, illetve 8%-os növekedést tervez.

Nemzeti Kulturális Alap bevételi forrását képző kulturális járulék előirányzatán 2,4 milliárd forint a javasolt előirányzat, amely 1 milliárd forinttal haladja meg az 1997. évi előirányzatot. 1998-ban a „mecenatúra bevétel” jogcím új bevételi előirányzatként jelenik meg, amely jogcímen azon vállalkozók befizetései jelennek meg, akik meghatározott ideig vállalkoznak a kultúrának az Alapon keresztül történő támogatására. Az Alap kiadásainak 91,6%-át pályázati támogatásokra, 8,4%-át pedig az Alap pénzeszközeit kezelő Igazgatóság, valamint a NKA Bizottsága és szakmai kollégiumok működési kiadásaira tervezi felhasználni.

Környezetvédelmi Alapnál változást jelent, hogy a korábbi években az Alap meghatározó bevételi forrását képező az üzemanyag termékdíj 1998. január 1-jétől a jövedéki adó részeként határozódik meg. bevételét képezi. A jövedéki adóról és a jövedéki termékek forgalmazásának jövedéki szabályozásáról szóló törvény tervezet szerinti az „üzemanyagok után befizetett jövedéki adó meghatározott hányada” - 1998-ban 3%- jogcímen a javasolt előirányzat 7,3 milliárd forint (ez 2,22 Ft/liter fizetési kötelezettségnek felel meg). Kiegészül továbbá a termékdíjas termékek köre a kőolajtermékek után fizetendő termékdíjjal. A bevezetésre kerülő „kenőolaj környezetvédelmi termékdíja” jogcímen 5 milliárd forint bevétel valószínűsíthető. A gazdálkodók által okozott, a vállalkozókra át nem hárítható környezeti károk elhárítására 1998-ban 1 milliárd forint privatizációs bevétel átadására kerül sor. A bányajáradékból 1998-ban az Alap részesedése a törvényi előírás szerinti összegű.

Útalapnál is változást hoz 1998. január 1-jétől a jövedéki adóról és a jövedéki termékek forgalmazásának jövedéki szabályozásáról szóló törvény tervezet, amely szerint az Alap bevétele „üzemanyagokat terhelő befizetett jövedéki adó hányada”. Ezáltal az útalap-hozzájárulás is jövedéki adó részeként határozódik meg. E jogcímen 1998-ban 63,6 milliárd forint bevétel irányozható elő. Az Alap részesedése a jövedékiadó-bevételekből, az üzemanyagok fogyasztói árváltozásával módosul a jövedékiadó törvény szerint. Az Alap a jövedékiadó-visszatérítés Útalapra eső részesedési hányadát megtéríti a költségvetésnek. Ez teszi ki az 5,4 milliárd forintos befizetési kötelezettséget.

Munkaerőpiaci Alap forrásainál munkaadói járulék jogcímen 91,5 milliárd forint, munkavállalói járulék jogcímen pedig 31,2 milliárd forint bevétel vehető figyelembe. Az Alap privatizációs bevételből való részesedésének a módjáról, feltételeiről - a későbbiek során - a munkaügyi miniszter, a pénzügyminiszter és a privatizációt felügyelő tárca nélküli miniszter dönt. A kiadások között a jövedelempótló támogatások 75%-ának megtérítésével számol az Alap a települési önkormányzatok felé. Az Alap 7 milliárd forintot fizet a központi költségvetésbe a csökkent munkaképességűek foglalkoztatásának támogatása fedezeteként.

Központi Nukleáris Pénzügyi Alap bevételeinek döntő hányadát a nukleáris létesítmények befizetései közül a Paksi Atomerőmű Rt befizetése (7,4 milliárd forint) képezi. Az Alap kiadásai közül a kis - és közepes aktivitású hulladéktárolók létesítésének előkészítése (0,8 milliárd forint) és a kiégett fűtőelemek átmeneti tárolójának bővítése (2,6 milliárd forint ) a jelentősek. Az Alap évente növekvő előirányzat maradványa a Paksi Atomerőmű kb. 90 év múlva sorrakerülő lebontását fogja finanszírozni.

2.8. A nemzetközi pénzügyi kapcsolatokból eredő kiadások

A nemzetközi pénzügyi kapcsolatokból eredő kiadások összege 22,9 milliárd forint.

A világbanki, EBB, EBRD és a japán OECF-től felvett hitelek felhasználásának tervezett előirányzatai 1998-tól az államháztartás azon alrendszereinek kiadásaiként jelennek meg az előirányzatok között, ahol az érintett feladat megvalósul. A Nemzetközi elszámolások fejezet 1998-ban csak a fenti hitelek kamatának és rendelkezésretartási jutalékának előirányzatait tartalmazza, amely 1998-ban 19,8 milliárd forint költségvetési kiadást jelent.

Az országnak a nemzetközi fejlesztési intézményekben való részvételével összefüggő kiadások és a nemzetközi hitelek után fizetendő banki megbízási díjak együttes összege 3,1 milliárd forint kiadást igényel.

2.9. A költségvetés belföldi adósságával kapcsolatos folyó kiadások

A központi költségvetés belföldi adóssága után 1998-ban összesen 734,5 milliárd forintnyi kamat és egyéb kiadás merül fel, ami az 1997. évi 827,6 milliárd forintos előirányzatnál több mint 93 milliárd forinttal kevesebb. A piaci folyamatokra rendkívül érzékeny kamatkiadások esetében az előző évi előirányzatokhoz történő viszonyítás azonban esetenként nem ad reális képet a tendenciák alakulásáról, mivel a költségvetés végrehajtása során kialakuló teljesítés jelentősen eltérhet a tervezettől. Erre tekintettel az 1997-98. évek közötti összehasonlítást célszerűbb az 1997. évi várható kamatkifizetések alapulvételével megtenni.

A belföldi adósság kamatterhein belül az MNB-vel szembeni, 1997-ben keletkezett devizaadósság után fizetendő kamatok 1998-ban várhatóan 175,2 milliárd forintot tesznek ki., míg 1997-ben ugyanezen adósság kamatterhe 158,6 milliárd körül alakul. Az infláció csökkenése és a kedvező makrogazdasági helyzet következtében tovább csökken a kibocsátott állampapírok nominális és reálkamatának szintje, ami részben ellensúlyozza a kamatozó adósságállomány növekedésének kamatkiadás növelő hatását.

A kamatkiadások csökkenése alapvetően három adósságelem után fizetendő kamatok csökkenésének a következménye. A költségvetés által korábban felvett MNB hitelek kamata a negyedévenkénti törlesztés révén folyamatosan csökkenő állomány miatt 1998-ban tovább csökken, 18,4 milliárd forinttal. Az 1997-ben teljesült törlesztések következtében a központi költségvetés 1998-ban 38,4 milliárd forint kamatot fizet a Magyar Nemzeti Banknak, és szintén csökken a más hitelek után fizetett kamatok nagysága. A hitelkamatok nagyságát nem érinti a forint kamatok csökkentése, miután az állomány nagy részét kitevő kedvezményes kamatozású hitelek kamata az MNB által felvett deviza kamatoktól függ, és az 1998-ban érvényes kamat kismértékben meghaladja az 1997. évi szintet.

A kamatmentes adósság átalakítása céljából, 1996. végéig kibocsátott államkötvények kamatterhe 1998-ban 67,4 milliárd forint, míg 1997-ben várhatóan meghaladja a 100,8 milliárd forintot. Hasonló nagyságrenddel, mintegy 31 milliárd forinttal alacsonyabb 1998-ban a hitelkonszolidációs kötvényeket érintő kamatkiadás, mint 1997-ben.

A kincstárjegyek után kifizetendő kamat nagysága kismértékben ugyan, de szintén csökken 1998-ban, amely csökkenés azért is figyelemre méltó, mert ez a kamatkiadás 1994. óta miden évben jelentős növekedést mutatott. Az 1997. évi 167,7 milliárd forint kamat helyett 164,2 milliárd forint kamat kifizetése várható. Ez a csökkenés annak ellenére következik be, hogy a kincstárjegy állomány, azon belül is a hosszabb futamidejű, 6 és 12 hónapos diszkont kincstárjegyek, valamint lakosságnak értékesített kamatozó típusú kincstárjegyek állománya 1997-ben is tovább emelkedik. Az infláció csökkenésének és a kedvező makrogazdasági helyzetnek köszönhető kamatszint csökkenés a kincstárjegyek esetén ellensúlyozza az állománynövekedés következő évre átnyúló kamatemelő hatását. 1998-ban a kincstárjegy állományt is jellemző növekedési tendencia tovább folytatódik, aminek 1999-ben jelentkező kamathatását a kamatszint mérséklődése várhatóan már teljes mértékben kompenzálja, vagyis a kamatkiadások csökkentése az évről évre bővülő állományok mellett is megvalósíthatónak látszik.

A fent említett kamattényezők csökkenésével ellentétben a hiányt finanszírozó államkötvények után fizetendő kamatok mérsékelt emelkedése várható 1998-ban. Az 1998-ban várható 208,3 milliárd forint összegű kamatkifizetés mintegy 8 milliárd forinttal meghaladja az előző évit. A költségvetési hiányt finanszírozó államkötvények kamata a hiány finanszírozása miatti állománynövekedés miatt nő, amit a kamatszínvonal csökkenése sem ellensúlyoz.

A nem kamatjellegű kiadások a költségvetés egyéb költségeit és reklámkiadásait tartalmazzák, amelyek szintje 1998-ban az előző évhez képest minimális mértékben változik.

2.10. Egyéb kiadások

A központi költségvetés 1998. évre a fenti címen 7,4 milliárd forint előirányzatot tartalmaz a következő kiadási jogcímekre.

- 1% SZJA közcélú felhasználása,

- felszámolások, szanálások,

- magánszemélyek kártérítése,

- K-600 hírrendszerrel kapcsolatos kiadások,

- helyi önkormányzati normatív támogatások elszámolási különbözete,

- egyéb vegyes kiadások,

- Várpalota és környéke önkormányzatainak japán kölcsönével kapcsolatos ÁFA megelőlegezése,

- őstermelői igazolványok kiadási költségei.

2.11. Tartalék előirányzatok

A központi költségvetés általános előirányzata 18 milliárd forint, amely némiképpen meghaladja az államháztartási törvényben előírt minimális mértéket. A 2 milliárd forint összegű céltartalék előirányzatából kell biztosítani a központi költségvetési szerveknél végrehajtott létszámcsökkenéssel összefüggő végkielégítések, továbbá a Kormány közvetlen irányítása, illetve felügyelete alatt álló országos hatáskörű szerveknél végrehajtandó illetménykiegészítés-emelések fedezetét.

2.12. Kormányzati rendkívüli kiadások

A kormányzati rendkívüli kiadások előirányzata 24,4 milliárd forint. Ezen belül legjelentősebbek a kárpótlásokkal összefüggő kiadások, amelyből 4,0 milliárd forint az egyházi ingatlanok visszaadására, 14,5 milliárd forint pedig a pénzbeli kárpótlással kapcsolatos kiadásokra szolgál.

Az M3 autópálya építéséhez nyújtott támogatás mintegy 3,5 milliárd forint.

2.13. Állami kezességvállalás, az állami kezesség érvényesítése

Az éves költségvetési törvényben meghatározott mérték terhére elvállalt egyedi kezességek közül az előirányzatok kialakításának időpontjában 43 db szerepelt nyilvántartásban. Ezek határozat szerinti összege 210,5 milliárd forint, szerződés szerinti összege 203,2 milliárd forint. az eltérés oka a folyamatos szerződéskötésben és esetenként a határozat szerinti összegtől való eltérésben keresendő.

A 203,2 milliárd forint kötelezettségből 27,8 milliárd forintot már 1997. előtt teljesíteni kellett, 43,4 milliárd forint 1997-ben, 24,7 milliárd forint pedig 1998-ban válik esedékessé. A fennmaradó 96,5 milliárd forint 1999. és 2016. között jelenhet majd meg fizetési kötelezettségként. További 10,8 milliárd forint pedig még nem ütemezhető.

A járulékos költségeket (kamat), valamint az árfolyamváltozás hatását is számszerűsítve az állami kezességgel biztosított hitelek törlesztésére mintegy 35 milliárd forintot kell jövőre fordítani. Ezek zömét az adósok várhatóan teljesíteni fogják, de néhány tételnél minden valószínűség szerint sor kerül a kezesség érvényesítésére. Számolni kell továbbá a Budapest Bank Rt. privatizációs szerződéséből eredő állami kötelezettségek teljesítésével is.

A biztonsági kőolaj és kőolajtermék készletszint fenntartásához és feltöltéséhez felvett hiteleknél nem számolunk a - megállapított mérték felett vállalt - kezesség érvényesítésével.

A Magyar Export-Import Bank Rt. által a gazdaság élénkülésével párhuzamosan vállalható exportcélú garanciaügyletek felső határa 50 milliárd forintról 75 milliárd forintra emelkedik. Ez a bővülés - a korábbi ügyletek kockázati tényezőivel együtt okozhatja a beváltások volumenének növekedését, amelynek fedezetére 1 milliárd forint előirányzatot terveztünk.

A Magyar Exporthitel Biztosító Rt-nél a tevékenység bővülése, a törvényben meghatározott fajtájú biztosítási kötelezettségvállalás felső határának 130 milliárd forintról 185 milliárd forintra emelése, valamint a politikai kockázatok mellett a „nem piacképes kockázatok elleni biztosítás” miatt várható a kifizetési igény emelkedése. Az előirányzat 1,2 milliárd forint.

A Hitelgarancia Rt. által vállalható kezességek felső határa az ez évi 35 milliárd forintról 55 milliárd forintra emelkedik, amely összhangban van a társaság alaptőkéje által vállalható kezességállománnyal. A kis- és középvállalkozások tevékenységbővülése, valamint az 1997 őszétől induló mezőgazdasági tőkepótló hitelprogram várható hatásai feltehetően növelni fogják a kezesség beváltások volumenét. Ez tükröződik a viszontgaranciára tervezett 1,8 milliárd forintos kiadási előirányzatban.

A nemzetközi hitelfelvételekkel kapcsolatos kezességekből eredően nem számolunk fizetési kötelezettséggel.

Az Agrárvállalkozási Hitelgarancia Alapítvány kötelezettségeiért vállalt állami viszontgarancia a mezőgazdasági tőkepótló hitelekhez - az Alapítvány mint garantőr intézmény által - engedélyezhető kezességvállaláshoz kapcsolódik. A költségvetésre háruló várható fizetési kötelezettség 400 millió forint előirányzatot indokol.

V. A HIÁNY FINANSZÍROZÁSA ÉS A KÖZPONTI KÖLTSÉGVETÉSI ADÓSSÁG TÖRLESZTÉSE

A költségvetési hiány és a finanszírozása

A központi költségvetés 1998. évi GFS hiánya 433,7 milliárd forint, ami a központi költségvetés 190,2 milliárd forint összegű elsődleges többletéből, a költségvetés adósságából származó nettó belföldi és a nettó külföldi kamatfizetésből, továbbá a Magyar Nemzeti Bank nettó befizetésből adódik össze. Ennek a költségvetési hiánynak a finanszírozása havi nettó 30-40 milliárd forint kibocsátást tesz szükségessé, ami komoly finanszírozási feladatot jelent. A központi költségvetés finanszírozása mellett az 1998-ban lejáró 66,6 milliárd forintnyi hitel és 268,4 milliárd forintos éven túli államkötvény megújítását is biztosítani kell.

A folyó költségvetési hiány és a költségvetési tartozások esedékes visszafizetését fedező új kibocsátások egységes stratégia keretében kerülnek meghatározásra. A költségvetés és a lejáró államadósság biztonságos és középtávon is olcsó finanszírozása érdekében a kibocsátási stratégia fontos célja a kibocsátandó állampapírok futamidejének további hosszabbítása. Ennek keretében növekszik az államkötvények értékesítésben betöltött súlya, az 1997. folyamán alkalmazott 2, 3 és 5 éves futamidejű fix kamatozású államkötvények és a 7 éves változó kamatozású államkötvény mellett a piaci kereslet függvényében hosszabb futamidejű fix és változó (inflációhoz kötött) kamatozású államkötvények kibocsátására is sor kerülhet. A diszkont kincstárjegyek az 1997. évihez hasonló arányban vesznek részt a finanszírozásban, a 6 és 12 hónapos diszkont kincstárjegy szerepe kismértékben növekszik. Várhatóan 1998-ban is a lakosság számára értékesített kamatozó kincstárjegy és postai kincstári takarékjegy növekvő állománya fontos összetevője a költségvetés finanszírozásának. A hosszabb futamidejű állampapírok részarányának növelését a kedvező makroszintű pénzügyi helyzet teszi lehetővé.

A központi költségvetési adósság törlesztése

Ez a fejezet a központi költségvetés adósságának törlesztési kiadásait foglalja magában. Tartalmazza a költségvetés lejáró hiteleinek, kötvényeinek visszafizetését, valamint az MNB-vel szembeni adósságrendezéssel kapcsolatos tartozásokat is magában foglalja. Az MNB-vel szembeni költségvetési adósság a Magyar Nemzeti Bank által korábban nyújtott hiteleket és a kamatmentes adósság 1997. évi átalakítása nyomán keletkező devizaadósságot foglalja magában.

A költségvetés lejáró hiteleinek törlesztésére 66,6 milliárd forintot fordít. Ennek mintegy 64%-a az MNB-vel szembeni hiányt finanszírozó hitel.

Államkötvények törlesztésére, illetve visszavásárlására 268,4 milliárd forint összegben kerül sor. A lejáró hiányt finanszírozó államkötvények értéke 262 milliárd forint, melyek kiegészülnek lejáró a Társadalombiztosítási és lakáscélú kötvények lejárataival.

RÉSZLETES INDOKOLÁS

ELSŐ RÉSZ

ELSŐ FEJEZET

A KÖZPONTI KÖLTSÉGVETÉS KIADÁSAINAK ÉS BEVÉTELEINEK FŐÖSSZEGE, A HIÁNY MÉRTÉKE ÉS FINANSZÍROZÁSÁNAK MÓDJA

Az 1-3. §-hoz

A törvény és az 1-2. számú mellékletei a főösszegeket, a hiányt, a kiadások és a bevételek fejezetek, címek, alcímek, előirányzat-csoportok és kiemelt előirányzatok szerinti bontását, és a központi költségvetés bel- és külföldi adósságállományának törlesztésével kapcsolatos rendelkezéseket tartalmazza.

A 4. §-hoz

Az Országgyűlés ebben a paragrafusban felhatalmazza a pénzügyminisztert, hogy a törvényben jóváhagyott hiányt finanszírozza és az államadósságot kezelje. A megadott felhatalmazás a korábban alkalmazott részletes előírásokkal szemben tág értelemben ad államadósság kezelési műveletekre felhatalmazást, hiszen az államháztartásról szóló 1992. évi XXXVIII. törvény 14. §-a szabályozza az államadósság egészének alakulását. A költségvetési év előtt és az év folyamán azonban nem lehet merev részletes előírásokkal szabályozni a végezhető műveleteket, hiszen az adósságkezelés tényleges lehetőségeit nagy részben az állampapír-piac aktuális helyzete is befolyásolni fogja. Az adott évi részletes műveletekről ezen felhatalmazás alapján majd a költségvetési év lezárása után számol be a pénzügyminiszter.

A Magyar Nemzeti Bankról szóló törvény az éves költségvetési törvény feladatául írja elő a Magyar Nemzeti Bank által 1991. előtt nyújtott kedvezményes kamatozású hitelek kamatának meghatározását.

MÁSODIK FEJEZET

A KÖZPONTI KÖLTÉSVETÉS ÉS AZ ÁLLAMHÁZTARTÁS MÁS ALRENDSZEREI EGYES ELŐIRÁNYZATAINAK MEGÁLLAPÍTÁSÁVAL, TELJESÍTÉSÉVEL, ILLETŐLEG FELHASZNÁLÁSÁVAL KAPCSOLATOS RENDELKEZÉSEK

A központi költségvetés céltartalék-előirányzatai

Az 5. §-hoz

E paragrafus szabályozza azt az összeget, amely céltartalékként az 1998. évben megvalósuló létszámcsökkenésekkel összefüggően az egyszeri kifizetésekkel kapcsolatos többletkiadások részbeni fedezetére szolgál. A céltartalék felhasználható továbbá a köztisztviselők jogállásáról szóló törvény módosításával összhangban azon országos hatáskörű szervek felsőfokú iskolai végzettségű dolgozói illetménykiegészítésének emelésére, ahol a jogszabály eddig nem tette lehetővé az 50%-os mértékű illetménykiegészítést. Ez a céltartalék csak a központi költségvetési szerveknél használható fel. E paragrafus (2) bekezdése határozza meg azokat a tiltó rendelkezéseket, amelyek bizonyos szempontok bekövetkeztével nem teszik lehetővé még egyes központi költségvetési szervek számára sem a céltartalék igénybevételét.

Az állam vagyonával és a felhalmozásokkal kapcsolatos rendelkezések

A 6-7. §-hoz

A privatizáció folyamata 1997. évben a korábban számítottnál is nagyobb mértékben halad előre. Ennek megfelelően 1998. évre kevesebb feladat húzódik át. Ebből eredően az ÁPV Rt. 1998. évben a központi költségvetés részére mindösszesen 8 000 millió forintot fizet be. Az ezt meghaladó bevétel a törvény 11. számú mellékletében részletezett ráfordítási előirányzatok teljesítése után az államadósság törlesztésére szolgál. Mindemellett változatlanul szükség van arra, hogy a privatizációs bevételek részben fedezetet nyújtsanak a tartósan, illetve átmenetileg az ÁPV Rt. vagyonkezelésében lévő állami vagyon reorganizációjára, illetve olyan állami feladatok ellátására mint a területfejlesztés, a környezeti károk elhárítása, valamint a foglalkoztatási problémák elhárítása.

Továbbra is indokolt, hogy a szovjet csapatkivonás révén felszabadult ingatlanok hasznosítása esetén a nettó készpénzbevétel felerészben az illetékes önkormányzatot, felerészben pedig a központi költségvetés központosított bevételét képezze. E paragrafusban szükséges egzakt módon meghatározni azt, hogy milyen tevékenységek számítanak ráfordításoknak. Indokolt továbbá az is, hogy az ÁPV Rt. vagyonkezelésében lévő ingatlanokat, valamint a volt szovjet laktanyákat illetően a paragrafusban meghatározott célokra - eseti döntésekkel - a helyi önkormányzatok térítésmentesen megkaphassák.

A 8. §-hoz

A központi költségvetési szerv vagyonkezelésében lévő ingatlan értékesítésének ellenértékéből javaslatra a pénzügyminiszter határozhatja meg jogcímenként a költségvetési szerv által a teljesítendő köztartozás kiegyenlítésére, továbbá az építési-beruházásra, ingatlanvásárlásra, felújításra és rekonstrukcióra felhasználható összeget. A törvény főszabályként azt állapítja meg, hogy a központi költségvetési szerv vagyonkezelésében lévő ingatlan értékesítéséből származó ellenértéknek a központi költségvetési szervet megillető bevételhányada nem lehet a köztartozásokkal és az értékesítés költségével csökkentett ellenérték 50%-nál alacsonyabb. Ez a szabály nem vonatkozik a Honvédelmi Minisztériumra, amely az ismert okok miatt a vagyonkezelésében lévő ingatlanok ellenértékét köztartozásai kiegyenlítését követően teljes egészében felhasználhatja. Ugyancsak kivétel a főszabály alól a Népjóléti Minisztérium is, amely kormányzati beruházási céljainak megvalósítása érdekében az ingatlanhasznosításból befolyó ellenértéket 1500 millió forint értékhatárig a köztartozásai kiegyenlítését követően a paragrafusban meghatározott kiemelt előirányzatainak növelésére használhatja fel. E paragrafus eleget tesz annak is, hogy az államháztartásról szóló törvény 108. §-a értelmében a költségvetési törvényben kell meghatározni a behajtásra nem kötelezett kisösszegű követelések értékhatárát is. Az államháztartásról szóló törvény csak nyilvános versenytárgyalás alkalmazásával teszi lehetővé a költségvetési szervek ingatlan-elidegenítését. A Magyar Honvédség szervezeti átalakulásával összefüggésben még mindig jelentős mértékű ingatlanvagyon értékesítésére kerül sor, ezért célszerű, hogy a Kormány olyan jogosultságot kapjon, amely eseti döntésekkel lehetővé teszi - az ingatlan nyilvános versenytárgyaláson történő értékesítésének eredménytelensége esetén - a paragrafusban meghatározott célokra a Honvédelmi Minisztérium részéről történő ingatlanátadást. Az így sem hasznosítható ingatlanokat - tekintettel arra, hogy ezek hasznosítására egyelőre más megoldás nincs - a Kincstári Vagyoni Igazgatóságnak kell átadni. Az elmúlt évhez hasonlóan a MÁV Rt. stabilizálása, a lecsökkent fuvarozási igényekhez való igazodás indokolttá tesz - egyéb intézkedések mellett - létszám-racionalizálást is. A tevékenység egyes területein és egyes szervezeti egységeknél az ehhez szükséges műszaki fejlesztést támogatja az állam.

A 9. §-hoz

A Kincstári Vagyoni Igazgatóság vagyonkezelésében lévő kincstári vagyon hasznosításából, illetőleg értékesítéséből származó nettó bevétel felhasználását e paragrafus a központi költségvetés központosított bevételéül jelöli meg. A törvény szerint a KVI az ily módon szerzett bevételéből 800 millió forintot fordíthat a vagyonhasznosítással, illetve a vagyongazdálkodással kapcsolatos állami feladatellátással összefüggő feladataira.

A központi költségvetési szervekkel kapcsolatos rendelkezések

A 10. §-hoz

A központi költségvetési szervek vállalkozási tevékenységéből származó eredményükből a

társasági adónak megfelelő mértékkel (18%) csökkentett részt használhatják fel, az alaptevékenység ellátásához felhasznált eredményt befizetési kötelezettség pedig nem terheli.

A 11. §-hoz

Az ebben a paragrafusban felsorolt bevételek eredeti előirányzatot meghaladó többletének 50%-a elszámolható saját bevételként, 50%-a pedig a központi költségvetés központosított bevételét illeti. E paragrafusban sorolja fel a javaslattevő az e szabály alóli kivételeket (teljes összegében felhasználható többletbevételek) és ugyancsak itt kerül rögzítésre a vonatkozó előirányzat változtatásának, illetőleg módosításának határideje.

A 12. §-hoz

Ez a rendelkezés központi elvonást ír elő a központi költségvetési szervek részére az e paragrafusban meghatározott bevételeik körében. Ezzel eleget tesz az államháztartásról szóló törvény azon rendelkezésének, amely szerint egyes bevételek meghatározott hányadát kincstári vagyon - annak használata - utáni részesedés terheli. A kötelezettség ezúttal sem vonatkozik az alapvető funkciók (oktatás, kollégiumi ellátás, egészségügy stb.) ellátásáért fizetett térítésekre, illeték jellegű bevételekre, az állami, hatósági feladatok díjbevételeire, az átvett pénzeszközökre, felhalmozási célú bevételekre. A kötelezettség alóli mentességeket a felsorolt célok, illetve a mezőgazdasági termékek alacsony jövedelmezősége indokolja. A kötelezettség mértéke és a mentességek köre megegyezik az előző évivel.

A 13. §-hoz

A felsőoktatási hallgatói normatíva és a doktori képzésben résztvevők normatívájának megállapításánál valorizáció érvényesül, utóbbinál az előző évben megállapított legkisebb kötelező munkabérhez kötötten. A katonai és rendvédelmi felsőoktatási intézmények vezetőinek, oktatóinak és hallgatóinak jogállásáról szóló 1996. évi XLV. törvény 44. §-ának (1) bekezdése szerint a költségvetésről szóló törvényben kell meghatározni a Rendőrtiszti Főiskolán tanuló ösztöndíjas hallgatók pénzbeli juttatását. E törvényhely előírásainak is eleget tesz a törvény.

A 14. §-hoz

A pedagógusképzést folytató felsőoktatási intézmények által fenntartott, valamint a területi közoktatási feladatokat ellátó gyakorlóiskolák és óvodák működtetését a közoktatási normatívák kétszeresének megfelelő összeggel támogatja a központi költségvetés. A kétszeres normatíva a közoktatási alaptevékenység ellátása mellett a pedagógusjelöltek gyakorlati felkészítésével kapcsolatos többletfeladatok finanszírozására szolgál.

A 15. §-hoz

A fogvatartottak foglalkoztatását - törvényi előírás szerint - biztosítani kell. A foglalkoztatást túlnyomórészt az e célra létrehozott büntetés-végrehajtási gazdálkodó szervezetek valósítják meg. A különleges munkaerő foglalkoztatása során a polgári élettől lényegesen eltérő, sajátos (biztonsági, őrzési, betanítási, anyag-felhasználási, javítási, karbantartási stb.) többletköltségek merülnek fel, melyek az alaptevékenység összköltségének jelentős hányadát teszik ki, ezek a gazdálkodás eredményéből nem fedezhetők, s ebből következően a gazdálkodó szervezetek fokozott támogatását igénylik.

HARMADIK FEJEZET

A KÖZPONTI KÖLTSÉGVETÉS ÉS AZ ÁLLAMHÁZTARTÁS TÖBBI ALRENDSZERÉNEK KAPCSOLATA

A) A helyi önkormányzatok és a központi költségvetés kapcsolatrendszere

Állami hozzájárulás és támogatás

A 16-19. §-hoz

A törvény ezen szakaszai - a kapcsolódó törvénymellékletekkel együtt - szabályozzák a helyi önkormányzatokat megillető állami hozzájárulásokat és támogatásokat. Ezen belül tagolva a normatív állami hozzájárulásokat, a felhasználási kötöttséggel járó állami támogatásokat, továbbá a kiegészítő támogatásokat.

A törvény 3. számú melléklete részletesen tartalmazza a normatív állami hozzájárulások fajlagos összegeit. A települések szociális feladatainak ellátásához való jobb allokáció érdekében a korábbiakhoz képest differenciáltabb szempontrendszer szerint illetik meg a településeket az alapszolgáltatásokhoz, valamint a pénzbeli és természetbeni ellátásokhoz kapcsolódó hozzájárulások. A közoktatási törvénnyel összhangban szerepelnek a mellékletben a közoktatáshoz kapcsolódó, 1998. évi normatív állami hozzájárulások.

A normatív állami hozzájárulásokat részletesen, önkormányzatonként és jogcímenként a helyi önkormányzatok adatszolgáltatásában szereplő feladatmutatók és mutatószámok alapján a pénzügyminiszter és a belügyminiszter együttesen teszi közzé a törvény kihirdetését követően. Ezek közzététele lehetővé teszi a helyi önkormányzatoknak a költségvetésük megtervezésével kapcsolatos feladataik végrehajtását, és arról a külön törvényben szereplő információszolgáltatási kötelezettségük határidőben történő teljesítését. A központilag szervezett adatszolgáltatás a törvényjavaslat tárgyalásának időszakában fejeződött be. A helyi önkormányzatokat megillető normatív állami hozzájárulások így a törvényalkotás folyamatában véglegeződtek.

A helyi önkormányzatok színházi támogatásának jogcímeit és összegeit a 4. számú melléklet részletezi. A támogatás túlnyomó része a színházépület működtetéséhez kapcsolódik, további támogatás illeti meg az önkormányzatokat a művészeti kiadásokhoz való hozzájárulásként, és pályázati rendszerben részesülhetnek támogatásban az egyéb színházi intézmények és feladatok. Az 1998. évben érvényesülő színházi támogatás rendszer az előző évhez képest nem változik.

A törvény 5. számú melléklete tételesen tartalmazza a helyi önkormányzatok által ellátandó egyes feladatok felhasználási kötöttséggel járó támogatásainak igénybevételi keretszabályait és összegeit.

A helyi önkormányzatok fenntartásában működő hivatásos tűzoltóságok 1998. évi állami támogatásának a fenntartó városok önkormányzatai részére megállapítása több elemes (a 7. számú mellékletben foglalt) normatíva alkalmazásával, szakmai mutatók felmérése alapján történik. A szabályozás figyelembe veszi a normativitás érvényesítésére a szaktörvényben megfogalmazott követelményt, az egyes ellátási körzetekhez tartozó térségek eltérő természeti és épített környezeti adottságait, a tűzoltó-parancsnokságok létszámnormatívájához továbbá a tűzoltó felszerelések és laktanyák működtetéséhez, üzemeltetéséhez kapcsolódó normatív támogatás összegeket határoz meg.

Felhasználási kötöttséggel járó, kiegészítő támogatást állapít meg a törvény a helyi önkormányzat részére az egyes közoktatási feladatok ellátásához. Így a nemzeti, etnikai kisebbséghez tartozók óvodai neveléséhez, iskolai neveléséhez és oktatásához, továbbá a nappali rendszerű oktatásban résztvevő tanulók könyvtári ellátásához és informatikai oktatásához. Az igénybevétel feltételeit, a támogatások összegeit a

8. számú melléklet részletezi.

A törvény a területfejlesztés kedvezményezett, társadalmi-gazdasági, infrastrukturális szempontból elmaradott és foglalkoztatási gondokkal küzdő térségek településeinek - a termelő, valamint a céltámogatási körbe tartozó humán infrastrukturális feltételekben meglévő területi különbségek mérséklése és fejlesztésük érdekében - felhasználási kötöttséggel járó állami támogatást állapít meg. Az előirányzat a területfejlesztésről és területrendezésről szóló 1996. évi XXI. törvény szabályai szerint a területfejlesztés térségi eszköze, felhasználásáról - külön jogszabályban meghatározott feltételek szerint - a megyei fejlesztési tanácsok döntenek. A támogatás fontos szerepet tölt be a céltámogatások igénybevételéhez szükséges saját erő megteremtésében.

Új - céljellegű decentralizált támogatás elnevezésű - jogcím kerül 1998-ban bevezetésre, amelyből a területfejlesztési tanácsok helyi felhalmozási célokra és vis maior esetek felszámolására nyújthatnak valamennyi önkormányzat részére támogatást.

A címzett- és céltámogatások jogcímeit és igénybevételének szabályait a helyi önkormányzatok címzett- és céltámogatási rendszeréről szóló, módosított 1992. évi LXXXIX. törvény állapítja meg. A hivatkozott törvény 8. §-a (2)-(3) bekezdése alapján az éves költségvetési törvény állapítja meg a támogatható célok körét és rangsorát. 1998. évre a törvény négy célt és ezek rangsorát állapítja meg, első helyre sorolva a szilárdhulladék-lerakó építés támogatását. A törvény a céltámogatások körében az üzembe helyezhetőség szempontjából műszakilag összetartozó beruházások támogatására is rendelkezik a vízgazdálkodás, szennyvíztisztító telep és szennyvízcsatorna-hálózat építés tekintetében. Ezáltal - a rangsorolástól függően - a korábbi években csak részben megvalósult szennyvízelvezetést és tisztítást szolgáló beruházások befejezése kedvezményezetté válik és az 1997. évihez hasonlóan e kedvező folyamat továbbra is érvényesül.

Rendelkezést tartalmaznak e paragrafusok arra, hogy nem helyi önkormányzat részére milyen feltételekkel adható át az a pénzösszeg, amiről helyi önkormányzat mint normatív állami hozzájárulásról vagy támogatásról lemond. A lemondás miatti - előzőek szerint fel nem használ - maradvány az ún. vis maior tartalékot, továbbá az önhibájukon kívül hátrányos helyzetű önkormányzatok kiegészítő támogatására fordítható pénzeszközöket növeli.

Részletesen meghatározza a törvény - a 6. számú mellékletben foglaltak szerint - az önhibájukon kívül hátrányos helyzetben lévő önkormányzatok jogosultsági feltételeit, továbbá a külön törvényben szabályozott adósságrendezési eljárás keretében nyújtható visszterhes kamattámogatásra, az adósságrendezési eljárás időszakában adható működési támogatásra biztosítja a pénzügyi fedezetet, valamint megszabja a pénzügyi gondnokoknak kifizethető díj alsó és felső határát.

E rendelkezések tartalmazzák a helyi önkormányzatok, valamint a központi költségvetés kamatfizetési kötelezettségét azokban az esetekben, ha a helyi önkormányzat az őt ténylegesen megilletőnél több állami hozzájárulást, vagy állami támogatást jogosulatlanul vett igénybe, az állami támogatást nem a meghatározott célra használta fel, illetve a központi költségvetés a törvényben előírt határidőre nem teljesítette a normatív állami hozzájárulás folyósítását, ide értve a nemzeti és etnikai kisebbséghez tartozók óvodai és iskolai nevelésével összefüggő, valamint a nappali rendszerű oktatásban résztvevő tanulók után a könyvtári feladatok ellátásához és az informatikai oktatáshoz igénybevehető - 8. számú mellékletben meghatározott - kötött támogatásokat is.

Tartalmazzák e paragrafusok a helyi önkormányzatok által a támogatás visszafizetésének kötelezettségével járó eseteket, valamint a visszafizetés rendjét, illetve a visszafizetésekről a Kincstár által a Belügyminisztérium részére szolgáltatandó információ tartalmát és annak határidejét. Ez utóbbi, a visszafizetésekből származó lehetőségek tárgy évi kihasználásának az alapját képezi, és egyidejűleg az Állami Számvevőszék ilyen irányú javaslatainak a megvalósítását is szolgálja.

A központosított előirányzatról, illetve az egyéb központi támogatásról évközben történt lemondással felszabaduló összegnek a tárgyévben ugyanazon jogcímen felhasználását javasolja engedélyezni a törvény, összhangban az eddigi gyakorlattal. Ez a helyi önkormányzatok érdekeit szolgálja, mivel az Országgyűlés által megállapított támogatás teljes egészének a rendeltetésszerű felhasználását segíti elő.

Szabályozza a törvény az Állami Számvevőszék által megállapított és 1998. január 1-jét követően és az Országgyűlés által jóváhagyott visszafizetési kötelezettséghez kapcsolódóan a helyi önkormányzatok késedelmi kamatfizetési kötelezettsége keletkezésének kezdő napját, valamint a kamat alkalmazandó mértékét.

Az államháztartási törvényben előírt, az éves költségvetésről, az éves beszámolóról, illetve a féléves beszámolóról szóló információ határidőre teljesítésének elmulasztását a törvény a helyi önkormányzatot a nettó finanszírozás keretében megillető összeg folyósításának a felfüggesztésével szankcionálja, azzal, hogy a felfüggesztés okának megszűntével az év hátralévő részében illeti meg az önkormányzatot - havonta egyenlő részletben - a felfüggesztés következtében átmenetileg elmaradó összeg. Szabályozza a felfüggesztés kezdeményezésének a rendjét, amely szerint a TÁKISZ jelzése alapján a Belügyminisztérium jogosult intézkedni a felfüggesztés iránt.

Átengedett, megosztott bevételek

A 20-23. §-hoz

A helyi önkormányzatokról szóló, módosított 1990. évi LXV. törvény alapján a költségvetési törvény rendelkezik az önkormányzatok költségvetése és a központi költségvetés között megosztandó adó- és más bevételekről, illetve egyéb átengedett bevételekről.

1998. évre a törvény - az 1996. évre bevallott és településre kimutatott - személyi jövedelemadóból a helyi önkormányzatok részére az 1997. évi 38% részesedéssel szemben 40% átengedését tartalmazza, amelyen belül 20% illeti meg közvetlenül a települési önkormányzatokat. Az ezen túlmenő részből a gyenge jövedelmi háttérrel rendelkező települési önkormányzatok lakosonként egy főre számított átlagos értékig személyi jövedelemadó kiegészítésben részesülnek, amely összegének arányában további jövedelemadó kiegészítés illeti meg a települési önkormányzatokat. A személyi jövedelemadó kiegészítés együttes összege a két tényező alkalmazása következtében javítja a forrásallokációt a korábbi, csupán a személyi jövedelemadó átlagos szintjéhez kapcsolt kiegészítés módszeréhez képest.

Normatív mértékek szerint részesednek személyi jövedelemadó bevételből a megyei önkormányzatok, részben az állandó lakosság száma, részben a megyei fenntartású intézményekben ellátottak után, továbbá megilleti a megyei önkormányzatokat egy meghatározott, azonos összegű személyi jövedelemadó is.

A társadalmi-gazdasági és infrastrukturális szempontból elmaradottnak minősített, valamint súlyos foglalkoztatási gondokkal küzdő - kormányrendeletben meghatározott - települések önkormányzatai a népességszámuk alapulvételével, egy főre jutó azonos mértékben részesednek a személyi jövedelemadóból hátrányos helyzetük mérséklésére.

A települési önkormányzatok pénzbeli és természetbeni szociális ellátásokkal kapcsolatos kiadásaikhoz a személyi jövedelemadóból jelentős összegben részesednek, amely normatív állami hozzájárulást vált ki. E személyi jövedelemadó részesedés, valamint az ilyen jogcímű normatív hozzájárulás együttes összege a 3. számú melléklet 7. pontjában foglalt feltételek szerint kapcsolódik a külön törvény alapján a települések által nyújtandó pénzbeli és természetbeni szociális ellátásokhoz, az egyes ellátásokhoz tartozó, az önkormányzatokat terhelő különféle járulék- és hozzájárulás fizetési kötelezettségekhez.

A személyi jövedelemadó helyi önkormányzatonként és jogcímenként részletezve a pénzügyminiszter és a belügyminiszter együttes rendeletében közzétételre kerül - a normatív állami hozzájárulásokkal együtt - 1998. január 31-ig.

A személyi jövedelemadó megosztásával kapcsolatos szabályok, ezen belül az előző évhez képest mutatkozó változások összességükben a helyi önkormányzatoknál a feladat- és a forráselosztás összhangját segítik elő. A személyi jövedelemadó megosztása a többi forrásokkal, különösen a normatív állami hozzájárulások rendszerével együttesen tölti be a helyi önkormányzatok pénzügyi szabályozásának szerepét. Ezért a szabályrendszer a speciális részösszetevők mellett együttesen, kölcsönhatásban alakítható, illetve értékelhető.

A gépjárműadó átengedésének 50%-os mértéke, valamint az egyéb megosztott bevételek átengedésének - 21-22. § szerinti - szabályai 1997. évhez képest változatlanok, illetve bővül a helyi önkormányzatok bevételi forrásainak köre a termőföld bérbeadásából származó - a települési önkormányzatok által beszedett - adóval, amelynek 100%-a földterület fekvése szerinti települési önkormányzatot illeti meg.

Az önkormányzatok által beszedett illetékek szabályozása

A 24. §-hoz

Az önkormányzatok által beszedett illeték szabályozásában a központi költségvetés és a helyi önkormányzatok közötti 50-50%-os megosztás, illetve a megyei jogú városok és a megyei önkormányzatok tekintetében a megosztás rendje 1998. január 1-jétől nem változik. Részletes szabályozást tartalmaz e szakasz a megyei önkormányzatok által fenntartott illetékhivatalok működtetésével kapcsolatos kiadások viselésére, a megyei jogú városokat, illetve a megyei önkormányzatokat megillető illetékbevételből az átutalást megelőzően a kiadások fedezetének visszatartására és annak a megyei önkormányzatnál illetékbevételként történő elszámolására.

A költségvetési törvény rendezi azt az esetet, ha a bevételből részesedő megyei jogú város 1998. február 1-jéig nem állapodik meg a megyei önkormányzattal a területén beszedett illetékkel kapcsolatban felmerült költségek viseléséről. Ilyenkor a megyei önkormányzat a felmerült költségek fedezése céljára a bevételi részesedésnek megfelelő hányadot a megyei jogú várost megillető bevételből visszatarthatja.

A fővárosi önkormányzatok bevételei

A 25. §-hoz

A költségvetési törvény 1998. évben is változatlanul alkalmazza a fővárosi önkormányzatot megillető bevételeknek a fővárosi és a kerületi önkormányzatok közötti megosztására és átutalására a helyi önkormányzatokról szóló, módosított 1990. évi LXV. törvényben lévő rendelkezéseket.

A helyi önkormányzatok pénzellátásának kiegészítő szabályai

A 26. §-hoz

A helyi önkormányzatok pénzellátásának kiegészítő szabályai egyrészt azt célozzák, hogy a gyermeknevelési támogatásnál, az időskorúak járadékánál, valamint a Munkaerőpiaci Alapból származó fedezet terhére folyósított munkanélküliek jövedelempótló támogatását ne az önkormányzatok előlegezzék meg egyéb forrásaik terhére, hanem ennek finanszírozási hátrányait a rendszer feloldja. Ezért a törvény 1998. évben az önkormányzatot első alkalommal megillető havi összeg legfeljebb kétszeresének az igénylését teszi lehetővé a helyi önkormányzatok számára, éven belüli elszámolási kötelezettséggel. Ugyanezt a szabályt kell alkalmazni az önkormányzatok által a Népjóléti Minisztériumtól igényelhető gyermektartás díj megelőlegezésére.

Az önhibájukon kívül hátrányos helyzetben lévő forráshiányos önkormányzatok is - utólagos elszámolási kötelezettség mellett - finanszírozási előleget vehetnek igénybe, amely nem lehet több mint az önkormányzat részére 1997. évben folyósított forrás-kiegészítő állami támogatás 50%-a. Azon önkormányzatok számára, amelyek az előző évben nem részesültek az önhibájukon kívül hátrányos helyzetben levő forráshiányos önkormányzatok támogatásában, a törvény e szakaszában foglalt külön szabály alapján - saját számításaik szerinti működési forráshiányukra, az őket megillető kiegészítő támogatás 50%-a mértékéig - igényelhetnek támogatást. Szabályozza a törvény ezen előleg igénybevételének rendjét, az igénylés határidejét, az átutalás és az előlegtől eltérő összegben megállapított forrás-kiegészítő támogatás közötti különbözet elszámolásának módját, valamint a jogtalanul igénybe vett előleg különbözet után fizetendő kamat mértékét.

Ez a pénzellátást kiegészítő (előleg) rendszer kiegyensúlyozottabbá teszi a működtetés feltételeit azoknál az önkormányzatoknál, amelyek már az elmúlt évben is részesültek forrás-kiegészítő támogatásban, valamint kedvező lehetőséget nyújt az elmúlt évben nem, de 1998. már forráshiányos önkormányzatok finanszírozási gondjainak enyhítésére, áthidalására. A szabályozás ugyanakkor figyelemmel van arra is, hogy az előleg nyújtása beilleszkedjék a nettófinanszírozás rendszerébe, ezáltal és a visszafizetés ütemezése mellett indokolatlan költekezésre ne nyíljon lehetőség.

A helyi önkormányzatok költségvetési befizetési kötelezettsége

A 27. §-hoz

A törvény a helyi önkormányzatok költségvetési szerve vállalkozási tevékenységből származó eredményéből 18% befizetési kötelezettséget tartalmaz. Ennek mértéke és részletszabályai 1997. évhez képest nem változnak.

B) A társadalombiztosítás és a központi költségvetés kapcsolata

A Kincstári Egységes Számlához kapcsolt megelőlegezési számláról igénybe vett összeg rendezése

A 28. §-hoz

A Társadalombiztosítási Alapokkal kapcsolatos állami garanciavállalás keretében a központi költségvetés biztosítja az Alapok számára bevételeiknek és kiadásaiknak időbeli eltéréséből fakadó átmeneti pénzügyi hiányuk esetén a Kincstári Egységes Számla igénybevételét.

A Kincstári Egységes Számláról kamatmentes hitelt meghatározott mértékig - annak rendezéséig az 1996. évi hiány összegét is beleértve -, efelett jegybanki alapkamattal vehetnek igénybe az Alapok. A hitel igénybevételének a feltétele, hogy az Alapok 1995. január 1-je után vásárolt állami értékpapírral, egyéb hitelviszonyt megtestesítő befektetéssel ne rendelkezzenek. Az ingyenes vagyonjuttatás címen kapott vagyonára vonatkozóan a hitel igénybevételének ideje alatt is hozhatnak tulajdonosi döntéseket, kivéve az ingyenes vagyonjuttatásként kapott vagyon hasznosításából származó bérleti, lízingdíj-bevételeket, a kapott vagyon befektetéséből származó osztalék, kamat és egyéb bevételeket, valamint a kapott vagyon értékesítésekor keletkező árfolyam-nyereséget. A törvény kötelezi az Alapokat ezen bevételek könyvviteli nyilvántartásukból történő elkülönítésére és az ellátások finanszírozására történő bevonásukra.

A hitel igénybevétele pénzellátási terv alapján történhet. A pénzellátási tervet előre havi-napi bontásban az ellátási időszakot megelőző hónap 25-éig kell az Alapoknak benyújtaniuk.

A Kincstár a törvény szerint az Alapok által folyósított, de nem az Alapokból finanszírozott ellátások finanszírozását, azok esedékességekor ugyancsak az Alapok által elkészített finanszírozási terv alapján biztosítja.

A társadalombiztosítás ellátásaira és a magánnyugdíjra jogosultak, valamint a szolgáltatások fedezetéről szóló 1997. évi LXXX. törvény 60. § (8) bekezdése alapján, ha a Nyugdíjbiztosítási Alap tervezett és éves bevétele kisebb a teljesítendő kifizetések összegénél, akkor a különbséget az állam előirányzatként átadja a Nyugdíjbiztosítási Alap számára.

Mivel a törvény szerint ennek teljesítésére csak a tényleges bevételek és kiadások alakulásának függvényében kerülhet sor, ezért az év végén egyszeri átutalással kerül rendezésre.

C) A központi költségvetés és az elkülönített állami pénzalapok kapcsolata

A 29. §-hoz

Az elkülönített állami pénzalapok gazdálkodására vonatkozóan azt a szigorú szabályt kell alkalmazni, mely szerint az alapok bevételei és az előző évi maradványaik terhére addig teljesít a Kincstár kifizetést, míg a folyó bevételeik és kiadásaik különbsége nem haladja meg a 12. számú mellékletben jóváhagyott egyenlegüket. Abban az esetben, ha az alapoknál e szabály értelmében finanszírozási problémák lépnének föl, akkor a Kincstárnak lehetősége van a pénzügyminiszter egyedi engedélyezése alapján legfeljebb három hónap időtartamig kamatmentes hitelnyújtásra.

Az elmúlt évhez képest új szabály, hogy a Munkaerőpiaci Alap és az Útalap a törvényben meghatározott összegben havonta egyenlő részletekben teljesít a központi költségvetésbe befizetést. Fontos szabály, hogy az Útalap befizetéseit a jövedéki adóból az Útalap-hozzájárulás visszaigénylése címen teljesített tényleges kiadásokkal, valamint az M5-ös autópálya használatához nyújtott tényleges díjkedvezménnyel korrigálni kell.

NEGYEDIK FEJEZET

A KÖZPONTI KÖLTSÉGVETÉS ÉS AZ ÁLLAMHÁZTARTÁSON KÍVÜLI SZERVEZETEK KAPCSOLATA

Társadalmi önszerveződések támogatása

A 30. §-hoz

E paragrafus rögzíti, hogy a szociális és egészségügyi, valamint az oktatási és nevelési közfeladatokat ellátó egyházak, társadalmi szervek, alapítványok, közalapítványok, közhasznú társaságok és a humánszolgáltatásokat fő tevékenységként végző magánszemélyek az általuk ellátott közfeladatokhoz a központi költségvetésből normatív támogatásban részesülnek. A normatívák mértéke - azonos jogcímeken és feltételek mellett - megegyezik a helyi önkormányzatoknál alkalmazott normatívákéval.

A társasági adóról szóló törvény hatálya alá tartozó szervezetek és egyéni vállalkozók a közoktatási közfeladat ellátása esetén a nem állami intézményeket megillető támogatás 30%-át kapják. Az egyházi intézményfenntartók közcélú tevékenységük után kiegészítő támogatásban is részesülnek.

Az egyházi felsőoktatási intézmények normatív támogatása a módosított felsőoktatási törvény szerint történik. A nem állami, nem egyházi felsőoktatási intézményekben az 1996. szeptember 1-je előtt felvett nappali hallgatók képzési normatívája az előző évivel azonos, 80 000 forint.

A magyarországi egyházak hitéleti és közcélú tevékenységének anyagi feltételeiről szóló törvény az egyházak számára garantálja az 1998. évre tervezett személyi jövedelemadó összevont adóalapja adójának 0,5%-át, ezért szükséges e vetítési alapnak a törvényben való rögzítése.

1998. évben az adófizető állampolgár jogosult lesz arra, hogy személyi jövedelemadója további 1%-áról az egyházak valamelyike, illetőleg az Országgyűlés által meghatározott kiemelt cél javára rendelkezzen. Ez összhangban van a magyarországi egyházak hitéleti és közcélú tevékenységének anyagi feltételeiről szóló törvénnyel.

A 31-32. §-hoz

A közhasznú társadalmi szervezetek túlnyomó többsége nem képes, pártok esetében nem is célszerű saját forrásból fedezni működésének költségeit, ugyanakkor tevékenységük fenntartása alapvető társadalmi érdek. A támogatásukra fordítható előirányzat mértékét sokszorosan meghaladó igények következtében szükségessé válik a legfontosabb szervezetek kiválasztása és a működésük fenntartásához elégséges támogatás összegének meghatározása. Az Országgyűlés kompetenciájába telepített döntési jogkör hivatott biztosítani a pártatlanságot és a szakmai elfogulatlanságot.

A társadalmi szervezetek - ideértve a kisebbségi szervezeteket is - az I. Országgyűlés fejezetben előirányzott keretek terhére bevételeikből nem fedezhető, de működésükhöz elengedhetetlen kiadásaikhoz kaphatnak támogatást. Ez nem zárhatja ki azt, hogy egyes tevékenységeikhez, illetve akcióikhoz más költségvetési forrás ne járuljon hozzá, amennyiben ezekkel állami feladatokat vállalnak át, és a források fölött rendelkező szervek ezt hasznosnak ítélik. Az egyházak közvetlen támogatására előirányzott összegek felosztására - az egyházakkal történő megállapodásnak megfelelően - a Kormány kap felhatalmazást (44. § (4) bekezdés).

A pártok támogatására rendelkezésre álló összeg elosztására vonatkozó rendelkezés az 1998. évi választásokra való tekintettel került megszövegezésre.

Az egyházi alapintézmények működéséhez, felújításához és beruházásaihoz, valamint az egyházi műemlékek rekonstrukciójához előirányzott támogatás egyházankénti megosztását a 18. számú melléklet rögzíti. Ezek az összegek az Apostoli Szentszékkel kötött megállapodás és a többi egyházzal való tárgyalás alapján alakultak ki. Az egyházak új finanszírozási rendjében új támogatási csatornák jelennek meg, ezek tartalmazzák egyes korábbi konkrét támogatások összegeit is. Mindez összhangban van a lelkiismereti és vallásszabadságról, valamint az egyházakról szóló 1990. évi IV. törvény módosításával.

ÖTÖDIK FEJEZET

KEZESSÉGVÁLLALÁS, KEZESI HELYTÁLLÁS ÉS VISZONTGARANCIA

A 33-40. §-hoz

A törvény az államháztartásról szóló 1992. évi XXXVIII. törvényben és az 1994. évi XLII. törvényben foglaltak alapján meghatározza egyfelől a Kormány által vállalható új kezességek mértékét, másfelől a Magyar Export-Import Bank Rt. és a Magyar Exporthitel Biztosító Rt. által a központi költségvetés terhére vállalható kezességek felső határát. Rendelkezik a kereten kívül vállalható állami kezességekről, a Hitelgarancia Rt. és az Agrárvállalkozási Hitelgarancia Alapítvány által - pl. a mezőgazdasági tőkepótló hitelkonstrukcióval összefüggésben - vállalható kezesség feltételeiről és a hozzá kapcsolt viszontgaranciáról. Előírja továbbá a kezesség, illetve viszontgarancia érvényesítéseként kifizetett összeg behajtását, valamint a kezességvállalási díjfizetést.

HATODIK FEJEZET

A KÖZPONTI KÖLTSÉGVETÉS VÉGREHAJTÁSÁVAL KAPCSOLATOS RENDELKEZÉSEK

Az Országgyűlés kizárólagos hatásköre

A 41. §-hoz

Az Országgyűlés annak biztosítására, hogy egyes kiemelten fontos feladatok a döntésnek megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől -, fenntartja az előirányzatok megváltoztatásának jogát a pártok, a nemzeti és etnikai kisebbségi szervezetek és országos önkormányzatok, a társadalmi szervezetek, az egyházak esetében.

Hatásköri problémák elkerülésére fenntartja a kiadási és bevételi előirányzat főösszege csökkentésének jogát a Kormány alá nem tartozó költségvetési fejezetek esetében (a Kormány a költségvetés tartalékai terhére növelheti az egyes előirányzatokat).

Az Országgyűlés magának tartja fenn a jogot a helyi önkormányzatok normatív állami hozzájárulásának, támogatásának jogcímei és összegei (3. és 8 számú melléklet) évközbeni megváltoztatására, valamint a személyi jövedelemadó és más adók, bevételek megosztásának e törvényben meghatározott arányai megváltoztatására.

A központi költségvetés előirányzat-módosítási kötelezettség nélkül teljesülő kiadásai és bevételei

A 42. §-hoz

A törvény ezen paragrafusa nevesíti azon előirányzatok körét, amelyeknél a teljesülés előirányzat-módosítási kötelezettség nélkül is eltérhet az előirányzattól, mivel azok alakulására az előirányzat felett rendelkezni jogosultnak közvetlen ráhatása nincs.

A Kormány, a pénzügyminiszter és a fejezet felügyeletét ellátó szervek vezetőinek különleges jogosítványai

A 43-44. §-hoz

Ez a paragrafus nevesíti azon előirányzatok körét, amelyeket a Kormány jogosult átcsoportosítani, illetve amelyek felosztásáról a Kormány dönthet.

A 45. §-hoz

Ez a paragrafus nevesíti azon előirányzatok körét, amelyeket a pénzügyminiszter és a belügyminiszter jogosult átcsoportosítani.

A 46. §-hoz

A költségvetés szerkezeti rendjének megfelelően jóváhagyásra kerülő egyes előirányzatok feletti rendelkezési jog nem minden esetben esik egybe a fejezetért felelős vezető jog- és hatáskörével. A törvényhely célja a hatáskörök pontos - általánostól eltérő - meghatározása.

Az 1996. évi költségvetésről szóló 1996. évi LXXVIII. törvénnyel módosított 1995. évi CXXI. törvény 118. §-ának felhatalmazása alapján kiadott 7/1996. (XII. 11.) munkaügyi miniszteri rendeletben foglaltak értelmében a Közmunkatanács Hivatala működési költségvetésének meghatározásakor az éves költségvetésről szóló törvény előírásai az irányadók. Kizárólag a jelen bekezdésben szabályozott működési előirányzat szolgál a közmunkaprogramok támogatására kiírt pályázatokkal kapcsolatos eljárási költségek, valamint a Hivatal működésével összefüggő kiadások fedezésére.

Az előirányzat kialakításakor a költségvetési irányelvekben az intézményi előirányzatok tervezésére általában irányadó szempontok kerültek figyelembevételre.

HETEDIK FEJEZET

A KÖZPONTI KÖLTSÉGVETÉSSEL KAPCSOLATOS VEGYES ÉS ÁTMENETI RENDELKEZÉSEK

A 47. §-hoz

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 24. §-ának (2) bekezdése szerint a foglalkoztatott a nyugdíj- és egészségbiztosítási járulékot a járulékalapul szolgáló jövedelme, legfeljebb azonban a tárgyévre tervezett egy naptári napra jutó bruttó átlagkereset kétszeresének naptári évre számított összege után fizeti meg. A törvény azt is kimondja, hogy a járulékfizetési felső határ naptári napi összegét évente a Magyar Köztársaság költségvetéséről szóló törvény állapítja meg. A jogszabályhely e törvényi előírást teljesíti.

A 48. §-hoz

Kormányhatározat rendelkezik arról, hogy az éves költségvetési törvényben kell meghatározni a Magyar Nemzeti Üdülési Alapítvány által kibocsátható üdülési csekkek értékhatárát. A törvény e határozatnak tesz eleget.

A 49. §-hoz

A köztisztviselők jogállásáról szóló - módosított - 1992. évi XXIII. törvény 43. §-a (1) bekezdése szerint a köztisztviselői illetményalap mértékét a mindenkori költségvetési törvény határozza meg. 1997. január 1-jétől az illetményalap mértéke 23 400 forintról 26 000 forintra emelkedik, a Ktv. 45. §-a (1) bekezdésének a) pontjában megjelöltek esetében az illetményalap változatlan marad.

Az 50. §-hoz

A honvédelemről szóló 1993. évi CX. törvény 5. §-a (1) bekezdésének c) pontja szerint az Országgyűlés állapítja meg a fegyveres erők részletes bontású létszámát. A melléklet állománycsoportonként határozza meg a költségvetési létszámot.

Az 51. §-hoz

A kárpótlási jegyek életjáradékra váltásáról szóló 1992. évi XXXI. törvény 7. §-ának (1) bekezdése alapján évente a költségvetési törvényben kell meghatározni az életjáradék összegét. Az Étv. felhívott paragrafusa szerint az emelés mértéke nem lehet kevesebb az előző évi átlagos nyugdíjemelés mértékének 30%-ánál. A törvény e mértéktől jelentősen kedvezőbb kondíciókat állapít meg az életjáradék emelésére.

Az 52. §-hoz

Az államháztartás reformja során a központi költségvetési szervek szűkíthető az állami feladatokat teljes egészében vagy döntő hányadban saját bevételből (díjbevételek, alapoktól átvett pénzeszközök, térítési díjak, kutatási eredmények hasznosítása, termékértékesítés stb.) működő intézmények vállalkozássá, közhasznú társasággá, közalapítvánnyá történő átalakításával. Az utódszervezetek a továbbiakban is 100%-os állami tulajdonú gazdálkodó szervként, vagy közalapítványként államigazgatási irányítás, illetve felügyelet mellett működnek, állami (hatósági, felügyeleti, kutatás-fejlesztési stb.) feladataikat jogszabályi felhatalmazás alapján továbbra is ellátják. Indokolt, hogy a vagyonátadás térítésmentesen történjen.

Az 53. §-hoz

1998-ban kiemelt kormányzati programként folytatódik Borsod-Abaúj-Zemplén megye integrált szerkezet-átalakítási és válságkezelő programja, amelynek megvalósításában igen jelentős részt vállal az Európai Unió Phare programja is. A program komplex jellege, továbbá a külföldi segélyek igénybevétele szempontjából indokolt a program integrált finanszírozási feltételeinek megteremtése, ami célszerűen a programmal érintett tárcák fejezeti kezelésű előirányzatainak terhére, átcsoportosítással oldható meg.

A Kormány döntése alapján 1997-től kiemelt kormányzati program segíti az ország legsúlyosabb helyzetű Nógrád, valamint Szabolcs-Szatmár-Bereg megyéi társadalmi-gazdasági felzárkózásának gyorsítását is. E programok 1998. évi feladatainak megvalósításához elengedhetetlen, hogy a programok finanszírozásában a területfejlesztés decentralizált forrásain túl a gazdaságfejlesztést, infrastruktúrafejlesztést, foglalkoztatási és szociális problémák megoldását segítő célelőirányzatokkal, illetve Alapokkal rendelkező tárcák is részt vállaljanak.

Az 54. §-hoz

A törvény úgy rendelkezik, hogy az ott meghatározott közszolgálati rádió és televízió részvénytársaságok műsorterjesztési költségeire a támogatásokat kizárólag a közalapítványok útján, csak a számlával igazolt fizetési kötelezettségekhez igazítva és a média törvényben meghatározott hányadban kell folyósítani.

Az 55. §-hoz

A fejezeti kezelésű célelőirányzatok bevételeit törvényben szükséges szabályozni különös tekintettel arra, hogy a hozzájárulások jelentős mértékben érintik a gazdálkodó szervezeteket.

Az 56. §-hoz

A törvény a központi költségvetés mérlegét mutatja be.

Az 57. §-hoz

A területfejlesztésről és területrendezésről szóló törvény által felállított intézményrendszer, decentralizált döntéshozatal működésének elemi feltétele a forrásszükséglet biztosításának garantálása. Ennek forrásait és esetlegesen felmerülő finanszírozási problémáit oldja meg ez a szakasz.

MÁSODIK RÉSZ

A KÖZPONTI KÖLTSÉGVETÉS ELŐIRÁNYZATAINAK MEGALAPOZÁSÁT SZOLGÁLÓ RENDELKEZÉSEK ÉS TÖRVÉNYMÓDOSÍTÁSOK

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

Az 58. §-hoz

A környezetvédelmi termékdíjaknak a tervezett inflációs rátánál mintegy 3%-kal elmaradó mértékű valorizációja a Környezetvédelmi Alap kiadásainak növekedéséhez szükséges források megteremtését segíti elő.

A közoktatásról szóló 1993. évi LXXIX. törvény módosítása

Az 59. §-hoz

A közoktatási törvény módosítása a tanulmányi kötelezettséggel összhangban differenciáltan szabályozza az oktatáshoz kapcsolódó térítési díjfizetési kötelezettséget, valamint az Állami Számvevőszék vizsgálatainak tapasztalatait figyelembe véve pontosítja a normatív állami hozzájárulások igénybevételéhez szükséges ellátotti/oktatotti létszám számításának eljárásait.

A vad védelméről, a vadgazdálkodásról, valamint a vadászatról szóló 1996. évi LV. törvény módosítása

A 60. §-hoz

A vadvédelmi hozzájárulás, a vadvédelmi bírság, valamint a vadgazdálkodási bírság a vadászati igazgatás működési költségeire is felhasználható.

A helyi önkormányzatok adósságrendezési eljárásáról szóló 1996. évi XXV. törvény módosítása

A 61. §-hoz

A módosítás megteremti annak a lehetőségét, hogy az elmaradt közüzemi díjtartozás fedezetét az adósságrendezés alatt lévő önkormányzatok beépítsék a válságköltségvetésbe, és annak kiegyenlítésére a központi költségvetésből működési támogatást igényeljenek.

A Rendőrségről szóló 1994. évi XXXIV. törvény módosítása

A 62. §-hoz

A törvény azt az ésszerű módosítást tartalmazza, hogy az államháztartásról szóló 1992. évi XXXVIII. törvény egyetlen rendelkezése se vonatkozzék a rendőrségi fedővállalkozásokra. A korábbi rendelkezések fenntartása esetén könnyen elképzelhető, hogy az ún. „szervezett alvilág” tudomást szerez a fedővállalkozások rendeltetéséről.

A nemzetbiztonsági szolgálatokról szóló 1995. évi CXXV. törvény módosítása

A 63. §-hoz

Indoka ugyanaz mint a rendőrségi törvény módosításának.

A közraktározásról szóló 1996. évi XLVIII. törvény módosítása

A 64. §-hoz

A közraktározásról szóló 1996. évi XLVIII. törvény 12. §-ának (2) bekezdése értelmében a felügyeleti eljárásért igazgatási szolgáltatási díjat kell fizetni, melyet az ipari, kereskedelmi és idegenforgalmi miniszter a pénzügyminiszterrel együttes rendeletben szabályoz. Az említett rendelet megalkotását akadályozza, hogy a közraktározásról szóló 1996. évi XLVIII. törvény 12. §-ának (2) bekezdése igazgatási szolgáltatási díj szabályozására ad felhatalmazást. A felügyeleti tevékenység azonban nem az ügyfél kezdeményezésére indul, ezért rá az illetékekről szóló 1990. évi XCIII. törvényben szabályozott igazgatási szolgáltatási díj nem alkalmazható.

A közraktárak ellenőrzésénél felügyeleti eljárásról van szó, felügyeleti eljárási díjat pedig csak törvény keretében lehet elrendelni. A közraktározásról, valamint az illetékekről szóló törvény közötti ellentmondás feloldására tehát a közraktározásról szóló törvény már felhívott rendelkezésének módosításával nyílik lehetőség. Ennek a kérdésnek a megoldása rendkívül fontos, mert anélkül az IKIM a törvényben előírt felügyeleti tevékenységéhez szükséges bevételéhez nem jut hozzá, illetőleg a közraktározási törvény már hivatkozott rendelkezésében foglaltaknak nem tud eleget tenni.

A hajózásról szóló 1973. évi 6. törvényerejű rendelet módosítása

A közúti közlekedésről szóló 1988. évi I. törvény módosítása

A 65-66. §-hoz

A belvízi hajózási fuvarozás, valamint a közúti személyszállítás engedélyhez kötött tevékenység. A fuvarpiacon ennek ellenére egyre nagyobb gyakorisággal jelennek meg olyan szereplők, amelyek az előírt engedéllyel nem rendelkeznek, így a piacon jogszerűtlen eljárással szereznek fuvarfeladatokat. Ez a magatartás jelentős hátrányt okoz mindazon piaci szereplőknek, amelyek az előírt műszaki és közlekedés-biztonsági feltételeknek az engedélyek megszerzése tekintetében megfelelnek. A törvény e magatartásformákat kívánja szankcionálni a Magyar Köztársaság határain belül az engedély nélkül fuvarozók esetén a közigazgatási bírság bevezetésével.

A törvény ezen túlmenően a vámszervek részére egyértelműen meghatározza, hogy a nemzetközi fuvarozásban engedély nélkül résztvevőkkel szemben - a nemzetközi árufuvarozásra, illetve személyszállításra jogosító engedély megszerzéséig - a közlekedési eszköz, illetve az azon szállított áru vámkezelését meg kell tagadni.

A közúti közlekedésről szóló 1988. évi I. törvénynek az utánképzéssel kapcsolatos rendelkezésit a hatályos jogszabályokhoz igazítva indokolt pontosítani.

A szankció a nemzetközi egyezményekben erre jogosított országok hatósági jelzései alatt közlekedő közúti járművekkel, úszó létesítményekkel fuvarozókat nem érinti, mert e járműveket maguk a nemzetközi egyezmények jogosítják fel a forgalomban történő részvételre.

A közbeszerzésekről szóló 1995. évi XL. törvény módosítása

A 67. §-hoz

Az egészségügyi ellátások finanszírozásával kapcsolatban évek óta fennálló problémák enyhítését célozza a módosítás - összhangban a társadalombiztosítás önkormányzati igazgatásáról szóló 1991. évi LXXXIV. törvény 5. §-ában foglaltakkal - azzal, hogy a közbeszerzések központosított eljárás keretében történő lefolytatást írja elő.

A családi pótlékról és a családok támogatásáról szóló 1990. évi XXV. törvény módosítása

A 68. §-hoz

A Cspt. szerint a családi pótlék emeléséről az Országgyűlés az állami költségvetésről szóló törvény elfogadásával egyidejűleg dönt. Ennek megfelelően a Cspt. módosítására vonatkozó paragrafus keretében javaslat történt a családi pótlékra és ezzel összefüggésben a gyermekgondozási segélyre jogosító jövedelemhatár, valamint a különböző típusú családoknak járó családi pótlék-összegek 1998. május 1-jei hatállyal történő emelésére. A törvény szerint mind a jövedelemhatár, mind a családi pótlék 1998. évi éves átlaga - a családi pótlék 1997. évi éves átlagához viszonyítva - a családi pótlékra jogosító évhez igazodva, az 1997. májusa és az 1998. májusa közötti várható fogyasztói árnövekedést meghaladóan emelkedik (Cspt. 5. §-a).

A Cspt. módosítása során változik a családi pótlékkal kapcsolatos jövedelemnyilatkozat-tétel rendje. A továbbiakban az az igénylő, akinek a családjában van legalább egy személyi jövedelemadó-bevallásra kötelezett személy, jövedelemnyilatkozatának egyik példányát - saját maga, vagy munkáltatója útján - a személyi jövedelemadó-bevallással együtt köteles megküldeni az APEH-nek, másik példányát a családi pótlékot folyósító szervnek. Az az igénylő, akinek a családjában nincs egyetlen személyi jövedelemadó-bevallásra kötelezett személy sem, a továbbiakban egyszerűsített jövedelemnyilatkozatot tesz.

A családi pótlék-igénylés jogszerűségének ellenőrzése kiterjed a jövedelemnyilatkozatban szereplő valamennyi adatra. A jövedelemnyilatkozatot az APEH-el egyetértésben az OEP adja ki. Az OEP a felelős a családi pótlék-igénylés ellenőrzésének megszervezéséért és végrehajtásáért is. (Lásd Cspt. 7. §-át érintő változásokat.)

A Cspt. módosítás tartalmaz néhány, a családi pótlékra való jogosultság megállapítását könnyebbé, egyértelműbbé tevő egyszerűsítést (Cspt. 1/A. § (1) bekezdés, 2. § (2) bekezdés).

E módosítás keretében kerülnek helyesbítésre a gyermekek védelméről szóló törvény keretében pontatlanul történt, a Cspt.-t érintő módosítások (Cspt. 1. §) és sor kerül néhány technikai jellegű korrekcióra is.

Az egyes elkülönített állami pénzalapokról szóló 1992. évi LXXXIII. törvény módosítása

A 69. §-hoz

A törvény az egyes elkülönített állami pénzalapokról szóló 1992. évi LXXXIII. törvénynek a vízhasználó számára meghatározott alapjárulékoknak a valorizációval felemelt összegeit tartalmazza.

A Magyar Nemzeti Bankról szóló 1991. évi LXI. törvény módosítása

A 70. §-hoz

A törvény egyszerűsíti az MNB és a központi költségvetés elszámolását úgy, hogy az MNB minden hónapban elszámol a költségvetéssel a saját tőkéjének a forgalomban levő bankjegy és érmeállomány éves átlaga 9%-ához való viszonyítása alapján, valamint ezzel egyidejűleg a tárgyhavi bevételek és ráfordítások alapján számított eredményével, amelyben a mindenkori devizaeszközök és források átértékeléséből származó árfolyamnyereségek és veszteségek is megjelennek. Tekintettel arra, hogy az MNB az eredményének megfelelő osztalék előleget fizet, illetve a központi költségvetés a megállapított mutatóhoz viszonyított saját-tőke hiányt megtéríti, az MNB tőkéje nem csökkenhet a meghatározott szint alá.

A köztisztviselők jogállásáról szóló 1992. évi XXIII. törvény módosítása

A 71. §-hoz

A törvény a felsőfokú iskolai végzettségű köztisztviselők illetmény-kiegészítésének mértékét az 1992. évi XXIII. törvény 44. §-ának (2) bekezdésében meghatározottakon túl, kiterjeszti a jogszabály által országos hatáskörű szervnek nyilvánított központi költségvetési szervek dolgozóira is.

A halászatról és a horgászatról szóló 1997. évi XLI. törvény módosítása

A 72. §-hoz

A módosítás az egyes ügytípusokhoz jobban igazodó hatósági fórumrendszer kialakítását, és ezzel egyidejűleg a költségvetési pénzeszközök hatékonyabb felhasználását szolgálja.

A földadóról szóló 1991. évi LXXIX. törvény módosítása

A 73. §-hoz

Az elemi csapásokat a földadóról szóló - módosított - 1991. évi LXXIX. törvény határozza meg. Ezek között valamennyi művelési ágra (így az erdőre is) csak az aszály vonatkozik. Ismeretes, hogy az utóbbi években az elemi károk (árvíz, belvíz, tűz, hó-, jég- és széltörés stb.) volumene óriási károkat okozott az ország erdőállományában. Az így károsodott erdőterületek kárfelszámolása jelentős költségterhet okoz az érintett gazdálkodóknak. A földadóról szóló törvény erdő művelési ágra ár- és belvíz, tűz esetén nem terjed ki, illetve hó-, jég- és széltörésből eredő károkat nem tartalmazza. A költségvetési törvénybe ezért szükséges felvenni a törvényben szereplő szövegrészeket. E törvénymódosítást az is szükségessé teszi, hogy az erdőt ért fent említett károk enyhítésére a 3/1997. (I. 18.) FM rendelet 3. §-ának (1) bekezdése szerint az erdőgazdálkodási tevékenységet végző is igényelheti a (7) bekezdés alapján a kamattámogatást, míg a földadóról szóló törvény alapján ezt nem teheti meg.

A rádiózásról és televíziózásról szóló 1996. évi I. törvény módosítása

A 74. §-hoz

A célból, hogy az egyes közszolgálati műsorszolgáltatók érdekeltek legyenek a műsorterjesztési költségek csökkentésében, s e költségek mértéke összhangban legyen a költségvetés tehervállaló képességével, a média törvény 75. §-ának (1) bekezdésében megszabott és a közszolgálati műsorszolgáltatók műsorterjesztési költségeihez igazított támogatási kötelezettséget 75%-ra szükséges csökkenteni. Ehhez a média törvény módosítása szükséges. Ugyanakkor azért, hogy az egyes média részvénytársaságok forrásarányai kedvezőbben alakuljanak, véglegesíteni kell az üzembentartási díjbevétel elosztási arányainak 1997-re átmenetileg meghatározott mértékét. Ez is a média törvény módosítását igényli. Az üzembentartási díjbeszedés hatékonyságának javítása szükségessé teszi, hogy a pályázat során megfelelő követelményeket érvényesítő eljárásban és biztosítékokkal válasszák a díjbeszedőt.

A sportról szóló 1996. évi LXIV. törvény módosítása

A 75. §-hoz

A szerencsejáték szervezéséről szóló törvény módosítása a bukmékeri rendszerű fogadásokkal egészült ki.

Az államháztartásról szóló 1994. évi XXXVIII. törvény módosítása

A 76. §-hoz

Az Áht. módosítását az elmúlt évben felmerülő problémák rendezése, a jogi szabályozásnak az új feladatokhoz igazítása indokolja.

Az (1) bekezdéshez:

A maradvány-elszámolás során problémát okozott a teljesítésarányos finanszírozás körébe tartozó előirányzatoknál a Kincstár részéről meg nem nyitott, de kötelezettségvállalással terhelt előirányzat-felhasználási kereteknek a maradvány-elszámolás során történő kezelése, ezért indokolt a pontosítás az Áht. e bekezdésében.

A (2) bekezdéshez:

A fizetésre kötelezettek számára kedvezőbb törvényi szabályozás esetén nem indokolt a negyvenötnapos „felkészülési idő” biztosítása.

A (5) bekezdéshez:

A módosítás a Magyar Köztársaság érdekei szempontjából kiemelkedőnek minősülő (titkos, szigorúan titkos) adatokkal kapcsolatos prezentációs és beszámolási rend szabályozását célozza.

A (6) bekezdéshez:

Az Áht. 124. § (2) bekezdésének s) pontjában és a Magyar Köztársaság 1997. évi költségvetéséről szóló 1996. évi CXXIV. törvény 97. §-a (1) bekezdésének e) pontjában foglalt felhatalmazás egyfelől az alapok és a kapcsolódó célú, rendeltetésű fejezeti kezelésű előirányzatok felhasználása összehangolásának, másfelől a fejlesztési célú állami támogatások összehangolása és a területi kiegyenlítés követelményének erősítése érdekében a fejezeti kezelésű támogatási célprogramok, illetve célelőirányzatok, továbbá az elkülönített állami pénzalapok, valamint az önkormányzati kiegyenlítést szolgáló támogatás feltételrendszerének, pályázati, eljárási, finanszírozási, ellenőrzési és információs rendszerének kormányrendeletben történő szabályozására irányul. Ebben a feladatkörben jelentős és sokrétű szerep hárul a Kincstárra, amely a feladatokat csak az Áht.-ban kapott felhatalmazás alapján láthatja el. Ezért - a feladatok konkrét nevesítése helyett - a Kincstár számára a hivatkozott törvényi rendelkezések végrehajtása érdekében általános felhatalmazás rögzítése indokolt.

A Kincstár nem teljesítheti az ügyfelei által benyújtott megbízások és rendelkezések teljesítését, ha azok nem felelnek meg a hatályos jogszabályok előírásainak (pl. előirányzat-módosítás, finanszírozási korrekció). Erre a közvetlen jogszabályi felhatalmazást is indokolt rögzíteni.

A szöveg-kiegészítés megteremti a lehetőséget ezen követelményekhez megfelelésnek, valamint jelentős lépés az EU konform támogatási rendszerek kialakítása irányába.

A (7)-(8) bekezdéshez:

A Kincstár által kezelt államadóssághoz, a különböző ügyletek elszámolásához és a külföldi támogatási és hitelforrásokból finanszírozott programok megvalósításával összefüggő kincstári feladatok ellátásához szükséges az MNB-nél vezetett devizaszámla. A bekezdés további módosítása a hivatkozott bekezdések számozásának megváltozása miatt szükséges.

A rendelkezés módosítása a javasolt módosítások és a hatályos szövegben levő hivatkozás pontosítása miatt szükséges.

A (10) bekezdéshez:

A módosítás nyomán a jegybank az MNB-nél vezetett kincstári egységes számla egyenlege után olyan mértékű betéti kamatot fizet mint amilyen más gazdasági szereplőknek is fizet a jegybankban elhelyezett betétek után.

A (11) bekezdéshez:

A pártok esetében a tényleges helyzet törvényesítése miatt van szükség a módosításra, az országos kisebbségi önkormányzatok esetében azért, hogy a fejezet kezelni tudja az előirányzatot.

A (14)-(15) bekezdéshez:

A törvény - figyelemmel az alapok és fejezeti kezelésű előirányzatok felhasználásának összehangolásával kapcsolatos szabályozásra - pontosítja a fejezeti kezelésű előirányzatok felhasználását szabályozó dokumentumok tartalmát.

A módosítást indokolja, hogy bár az állami feladatok előirányzatainak fejezetek közötti átcsoportosítására a 39. § (1) bekezdése alapján a Kormány jogosult, a szóban forgó esetre a Kormány jóváhagyása nem indokolt, ugyanakkor javasolható az átcsoportosításról történő tájékoztatási kötelezettség előírása.

A (17) bekezdéshez:

Az Áht. módosítása indokolt, hogy ne kelljen az évenkénti költségvetésben meghatározni, hogy az adósság behajtása kinek a feladata.

A (18) bekezdéshez:

A kezességvállalás szabályainak a (6) bekezdéssel való kiegészítése azért indokolt, mert a külföldi székhelyű pénzintézetek országának joga a magyar jog szerinti készfizető kezességvállalásnál szigorúbb állami felelősségvállalást kíván meg nagyhitelek esetén, ezért indokolt az ilyen típusú felelősségvállalás lehetőségét törvényi szinten biztosítani a Kormány részére.

A (19) bekezdéshez:

A javasolt módosítás a központi költségvetés terhére történő viszontgarancia vállalásának jogi alapját biztosítja.

A (20)-(21) bekezdéshez:

A javasolt módosítás az Áht. két érintett rendelkezése közötti összhangot biztosítja.

A Kormány irányítási és felügyeleti jogkörébe nem tartozó, a központi költségvetésben fejezetet alkotó szervek testületek előirányzatainak a Kormány hatáskörébe utalt átcsoportosítása alkotmányjogi szempontból aggályos, ezért e fejezetek tekintetében az átcsoportosítási joggal a fejezet felügyeletét ellátó szerv vezetőjét célszerű felruházni.

A (22) bekezdéshez:

Az Európa Megállapodás 62 1. cikkelye kimondja, hogy a Megállapodás megfelelő működésével, amennyiben érinthetik a Közösség és Magyarország közötti kereskedelmet, összeegyeztethetetlenek a következők: „bármely állami támogatás, amely azáltal, hogy előnyben részesít egyes vállalatokat vagy egyes áruk termelését, torzítja a versenyt vagy azzal fenyeget.” Azt, hogy mely állami támogatás összeegyeztethetetlen az egyezménnyel, az EGK-t létrehozó Római Szerződés 92. cikkelyének alkalmazásából eredő kritériumok alapján kell elbírálni. Ezek a kritériumok az állami támogatásokkal kapcsolatos EU másodlagos joganyagban találhatók meg. Az elbírálást a Pénzügyminisztériumnak kell elvégezni. Az idézett főszabályhoz végrehajtási szabályok tartoznak, amelyek előírják a főszabályban vállalt kötelezettség végrehajtásának módját, feladatait és a szabályok megsértése esetén követendő eljárást.

A (23) bekezdéshez:

A fejezet felügyeletét ellátó szerv vezetőjének feladatai közül javasoljuk kivenni az előirányzat-maradvánnyal kapcsolatos előirányzat-módosítási hatáskört és e helyett az előirányzat-maradvány összegének jóváhagyását és a lekötetlen előirányzat-maradvány célhoz rendelését szükséges rögzíteni.

A (25) bekezdéshez:

Az Áht. jelenlegi rendelkezései csak abban az esetben teszik lehetővé a Kincstár számára inkasszó benyújtását a helyi önkormányzatok ellen, ha a decemberi nettó finanszírozást követően is marad fenn közterhekre megelőlegezett és le nem vont összeg. Az azonnali beszedési megbízás benyújtására lehetőséget kell adni évközben is a Kincstár számára.

A (26) bekezdéshez:

Amennyiben a tárgyévet megelőzően kerül elfogadásra az adott évi költségvetési törvény, akkor hatályba lépését követően az önkormányzatoknak elegendő időt kell biztosítani saját költségvetési rendeletük megalkotására. A módosítás ezt a célt szolgálja.

A (27) bekezdéshez:

A javasolt módosítás összefügg a 71. §-ban javasolt módosítással.

A (28) bekezdéshez:

A javasolt módosítás a hatályos jogszabály joghézagát pótolja, rendezve a helyi önkormányzat képviselő-testülete által meghatározott költségvetési létszámkeretek közötti átcsoportosítási hatáskört.

A (30)-(31) bekezdéshez:

A költségvetési szervek alapításáról és megszüntetéséről rendelkező dokumentumok és azok tartalmának egységes értelmezését célozza a törvény.

A (32) bekezdéshez:

Az előirányzat-maradvánnyal kapcsolatos előirányzat-módosítási hatáskört a 49. § g) pontjában foglaltakra figyelemmel a felügyeleti szerv hatásköréből az intézményi hatáskörbe indokolt helyezni

A rendelkezés pontosítását egyrészt az intézményi hatáskörbe utalt előirányzat-módosítási kör változása indokolja, másrészt amiatt szükséges, mert a Kincstár által végzett előirányzati fedezetvizsgálat előirányzat nélkül nem engedélyez kifizetést.

Az előirányzat-maradvány megállapításának szabályait szükséges kiterjeszteni a fejezeti kezelésű előirányzatokra és az államháztartás más alrendszerei által ellátott feladatokhoz kapcsolódó előirányzatokra is, illetve pontosítani indokolt a törlésre kerülő előirányzat-maradványok körét.

A költségvetési törvényben az Országgyűlés által megállapított előirányzatok mind nagyobb hányada egy-egy meghatározott feladat közvetlen ellátására, vagy valamilyen szakmai cél megvalósítása érdekében társfinanszírozó forrásként szolgál. A feladatok programokba szerveződnek és ezért megfelelő költségvetési szabályozást kell kialakítani ezen előirányzatok éven túli felhasználására is. A feladatok, programok finanszírozásánál ugyanis a megvalósítandó feladat, illetve szakmai cél a szakmai, műszaki teljesítés, teljesíthetőség függvényében alakul és ez nem mindig esik egybe a költségvetési évvel, illetve a kötelezettségvállalással előre fedezhető időszakkal. A javasolt kiegészítés a folyamatos, többéves feladatok maradványainak továbbvihetőségét biztosítja a költségvetési szerveknél alkalmazottakkal analóg módon. A törvény ugyanakkor kizárja azt is, hogy az adott célra a költségvetési törvényben megállapított és országgyűlési jóváhagyás nélkül év közben más célra nem felhasználható előirányzatok a maradvány-elszámolásnál más célra fordítódjanak, a feladat folytonosságát szigorúan a szakmai és pénzügyi értékeléstől teszi függővé.

A törvény a nemzetközi segélyek előirányzat-maradványának kezelésével felmerült problémák rendezését célozza.

A (33) bekezdéshez:

A közbeszerzési törvény alkalmazása során visszatérő igény a rendelkezésre álló fedezet meghatározása, különösképpen a több éves megvalósítási idejű beszerzések esetében. A javasolt módosítás ennek a problémának a rendezését célozza.

A (34) bekezdéshez:

Az 1992-ben hatályba léptetett eredeti rendelkezést az azóta bekövetkezett jogszabályi változások (a hitelintézetekről és pénzügyi vállalkozásokról szóló 1996. évi CXII. törvény) és a nemzetközi pénzügyi intézményektől történő hitelfelvétel kialakult gyakorlata (a hitelt a Kormány veszi fel) miatt szükséges módosítani.

A (35) bekezdéshez:

Az önkormányzati fejlesztéseknek a céljellegű decentralizált előirányzatok odaítélésével a megyei területfejlesztési tanácsok hosszú távú elkötelezettséget vállalnak. Ennek törvényi feltételeit kell megteremteni a címzett- és céltámogatások maradvány elszámolási szabályaival analóg módon.

A (36) bekezdéshez:

A törvény célja, hogy megakadályozza, illetve orvosolja az olyan problémák kialakulását, amikor a központi költségvetési szervek jelentős köztartozásokat halmoznak fel és előirányzataikat is túllépik. A törvény szerint a megnyitott előirányzat-felhasználási keret a törvényben meghatározottak szerint csökken a köztartozások összegével. A köztartozást csökkentő átutalási megbízásokra - azok összegének erejéig - a Kincstár további előirányzat-felhasználási keretet nyit.

A (37) bekezdéshez:

A Magyar Állam a tulajdonában álló lakások nagy többségét a benne lakó bérlők részére kedvezményes áron értékesítette. Ennek feltételei az ún. szolgálati lakások körében is fennállnak azzal a többlet megkötöttséggel, hogy ezen lakások kincstári vagyonkörből történő kikerüléséhez a pénzügyminiszter jóváhagyása szükséges, illetőleg az értékesítésére a KVI jogosult, kivéve ha pályázat keretében kiválasztott személy egy szervezet részére megbízást ad e lakások értékesítésére. Ezek a kötöttségek felesleges adminisztrációt okozva rendkívül időigényessé és bonyolulttá teszik az értékesítést, tekintettel e lakások jellemzően nem túl nagy értékére, valamint a társadalmi elvárásokra is.

A költségvetési szerv lakásgazdálkodási feladatainak ellátására feleslegessé vált szolgálati lakások kincstári vagyoni körből történő kikerülésének szándékával alkotta meg az Országgyűlés az ún. lakástörvényt. Erre tekintettel sem indokolt a főleg törvényességi és alaki követelmények ellenőrzésére irányuló pénzügyminisztériumi, illetőleg KVI eljárás.

A (38)-(39) bekezdéshez:

Az (1) bekezdés alapján a KVI-hez kerülő állami öröklésű vagyontárgyak értékesítése is a pénzügyminiszter jóváhagyásával valósulhat meg. A KVI kincstári vagyonkörből történő kikerülést kezdeményező előterjesztéseinek túlnyomó többsége az állami öröklésű ingatlanok értékesítésére vonatkozik.

Az állami öröklésű ingatlanok kincstári vagyoni körből történő kikerülésének engedélyezését - az ingatlanok és azok hasznosítási lehetőségeinek pontosabb ismeretére tekintettel - a KVI vezérigazgatója a pénzügyminisztériumi eljárással azonos hatékonysággal képes megítélni. Az értékhatár szerepeltetése a Magyar Köztársaság 1998. évi költségvetéséről szóló törvényben szereplő mértékekkel való arányosság miatt indokolt.

A (40) bekezdéshez:

A jelenlegi szabályok a Kincstár részére nem teszik lehetővé, hogy a forgalmazókhoz hasonlóan korlátozott rendeltetésű és a befektetési szolgáltatásokhoz kapcsolódó számlát vezessen. Így a Kincstár nem tud a befektetési vállalkozások által nyújtott szolgáltatásokat kínálni. E problémának a rendezését célozza a törvény.

A (41) bekezdéshez:

A külföldről érkező támogatások kincstári kezelését csak az új, 1998-ban induló támogatásokra indokolt előírni, mivel a jelenleg folyamatban levő programokra más kezelési szabályok kerültek a korábbiakban meghatározásra, azok módosítása jelentős többletterheket okozna a tárcák részére.

A (42) bekezdéshez:

Az u) pontban javasolt kiegészítés az Európai Unióhoz való csatlakozásunkkal összefüggő jogharmonizációs követelmények teljesítése érdekében szükséges. Kormányrendeletben kell rögzíteni azt az eljárást, illetve szabályozást, amely biztosítani hivatott, hogy az állami támogatásokra vonatkozó szabályozások jogharmonizációs szempontú megítélését végző szerv valamennyi állami támogatásokat érintő szabályozás változásáról még annak elfogadása előtt az előzetes bejelentést (notifikációt) megkapja, valamint azt, hogy csak a pénzügyminiszter egyetértésével valósulhasson meg az új támogatási rendszerre vagy a meglévő változtatására irányuló szabályozás kidolgozása.

A v) pontban javasolt szabályozást az indokolja, hogy a központi költségvetési szervek közhasznú társasággá, gazdasági társasággá történő kvázi „átalakítása”, valamint a már létrejött társaságok számára történő kincstári vagyon rendelkezésre bocsátása során az apportálással kapcsolatban olyan joghézagok jelentkeztek a jogalkalmazás tekintetében, melyek szabályozása kormányrendelet útján célszerű.

A közalkalmazottak jogállásáról szóló 1992. évi XXXIII. törvény módosítása

A 77. §-hoz és a 87. § (9)-(12) bekezdéséhez

A törvény az előirányzott közalkalmazotti keresetnövekedés megvalósulásának elősegítése érdekében a 10 fizetési osztályból álló illetménytáblázat garantált illetménytételeinek átlagosan 16%-os növelését tartalmazza 1998. február 1-jétől. A pótlékalap 11 800 forintról 13 500 forintra, tehát 14,4%-kal emelkedik ugyanezen időponttól. Az illetménytáblázat és a pótlékalap javasolt emelése meghatározó szerepet játszik a közalkalmazottak keresetének 1998. évi növelésében.

A 10 fizetési osztályos illetménytáblázatra való 1997. évi átállás miatt a korábbi „F” fizetési osztályba soroltak számára átmenetileg alkalmazott kiegészítő tábla 1998-ban is fennmarad azokban a fizetési fokozatokba, ahol az átlagosan 16%-os illetménytáblázat-változás nyomán az új garantált illetményminimumok még alacsonyabbak, mint a kiegészítő táblázatban.

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosítása

A 78. §-hoz

A módosítást a társadalombiztosítási szabályok 1998. január 1-jétől történő változása indokolja. Az alkalmi munkát vállalók számára, akik magán-nyugdíjpénztárral tagsági viszonyt létesítenek ugyanúgy, mint az egyéb jogviszonyban állók esetén, e módosítás megteremti a lehetőséget a tagdíjak átutalására a magán-nyugdíjpénztárakba. A melléklet változását a minimálbér 1998. január 1-jétől várható változása indokolja.

A lakások és helyiségek bérletére, valamint az elidegenítésükre vonatkozó egyes szabályokról szóló 1993. évi LXXVIII. törvény módosítása

A 79. §-hoz

Az elidegenítésből származó bevételét az önkormányzat használt lakás vásárlására is fordíthatja.

A vámjogról, a vámeljárásról, valamint a vámigazgatásról szóló 1995. évi C. törvény módosítása

A 80. §-hoz

A vámkezelési kérelemhez csatolni kell a szabályszerűen kiállított vámérték bevallást is.

Az eljárási határidőbe nem számít bele a külföldi társhatóság megkeresése miatt eltelt idő.

A felsőoktatásról szóló 1993. évi LXXX. törvény módosítása

A 81. §-hoz

A felsőoktatási intézmények folytatnak iskolarendszerű szakképzést is, amelynek a finanszírozását a szakképzési törvényhez igazodóan kell szabályozni. Meg kell határozni a képzési és fenntartási előirányzat funkcióját, továbbá a normatíva megállapításának szabályait. Rendelkezni kell a programfinanszírozási előirányzat felhasználásának szabályairól is.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosítása

A 82. §-hoz

A törvény 22. számú melléklete tartalmazza az illetménytábla módosítását.

A Magyar Köztársaság 1997. évi költségvetéséről szóló 1996. évi CXXIV. törvény módosítása

A 83. §-hoz

A költségvetés általános tartaléka 2,5 md forinttal eltérhet külön döntés nélkül is a törvényben meghatározottaktól.

A Nemzeti Kulturális Alapról szóló 1993. évi XXIII. törvény módosítása

A 84. §-hoz

A honoráriumok és tiszteletdíjak tb. kötelesek, az intézmények pályázhatnak az Alapból e járulékok kifizetésére is.

A személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvény módosítása.

A 85. §-hoz

Felhatalmazást kap a Kincstár az adószám és a TAJ-szám kezelésére, saját feladata ellátásához.

Az olimpiai bajnoki járadékról szóló 1997. évi XXII. törvény módosítása

A 86. §-hoz

A járadék fedezetét az OTSH költségvetésében kell biztosítani. A kormány a részletes szabályokat 1998. március 15-ig alkotja meg, addig a jogosultak részére a járadékot előlegként kell folyósítani.

VEGYES ÉS ZÁRÓ RENDELKEZÉSEK

A 87. §-hoz

Ez a paragrafus a hatályba léptető rendelkezéseket tartalmazza.

A 88. §-hoz

A törvény a hatályon kívül helyezendő rendelkezésekről szól.

A 89. §-hoz

A törvény a költségvetési törvény végrehajtásához szükséges kormány felhatalmazásokat illetőleg miniszteri felhatalmazásokat fogalmazza meg.

A 90. §-hoz

A MÁV Rt. működésének biztosításához az egyedi termelési támogatás jelentős növelésére van szükség. A költségvetési támogatás emelése mellett ugyanakkor indokolt a társaság alkalmazkodó képességének gyorsítására is törekedni. Ezt a célt szolgálja, hogy az összes egyedi termelési támogatásból a Kormány 2194/1997. (VII. 9.) számú határozatával összhangban 6000 millió forintot a MÁV Rt. csak a hatékonyság javítását tartalmazó intézkedési program alapján használhat fel.

A 91. §-hoz

Ez a paragrafus egyrészt meghatározza a Magyar Rádió Rt., a Magyar Televízió Rt. és a Duna Televízió Rt. esetében a műsorterjesztési költségek felső határát, továbbá az üzemben tartási díj havi összegét, amely megegyezik az 1997. évivel.

A 92. §-hoz

A közbeszerzésekről szóló törvény az éves költségvetési törvény hatáskörébe utalja a közbeszerzési értékhatárok megállapítását. Ez a paragrafus ennek a követelménynek tesz eleget.

A 93. §-hoz

A különböző támogatások pályázati felhívásat 1998. február 20-áig közzé kell tenni és az első támogatási döntések 1998. május 31-ig meg kell hozni.

* A benyújtott törvényjavaslat általános indokolásával azonos szöveg.

*/ 1995 végétől napjainkig az állam konszolidált adósságállományán belül folyamatosan nő a forintban vállalt, és épül le a devizában fennálló adósság. Ez a nominális kamatterhek növekedését okozza, mivel az érvényes elszámolási elvek szerint a forinthitelek kamatai tartalmazzák az inflációs komponenst, míg a devizahitelek kamatai nem. A befektetők vagyoni és reáljövedelmi helyzetében azonban az átstrukturálódás során nem történik változás. Pénzügytechnikai okok miatt az 1995 végén és 1996-ban bekövetkezett átstrukturálódás rontó hatása 1997-ben jelentkezik, ami egyszeri deficit/GDP arány romlást okoz.

*/ Az adóbevallás adatainak részletes kiértékelése, a nemzeti számlákba való beépítése és az 1996. évi tényleges nemzetgazdasági adatok lezárása a KSH-ban még folyamatban van, ezért a jövedelemelosztásra vonatkozó teljeskörű számításokat még nem tudjuk bemutatni.