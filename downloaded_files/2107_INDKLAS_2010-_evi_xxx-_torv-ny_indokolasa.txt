2010. évi XXX. törvény indokolása

a Magyar Köztársaság Kormánya és az Amerikai Egyesült Államok Kormánya közötti tudományos és technológiai együttműködési megállapodás kihirdetéséről

Általános indokolás

A Magyar Köztársaság Kormánya és az Amerikai Egyesült Államok Kormánya közötti tudományos és technológiai megállapodás létrehozását a két ország kormánya között 2000-ben kötött és a 142/2000. (VIII. 17.) Korm. rendelettel kihirdetett Megállapodás jogi környezetében bekövetkezett változások indokolják. A 142/2000. (VIII. 17.) Korm. rendelettel kihirdetett előző Megállapodás pénzügyi forrásai kimerültek, Magyarország 2004. május 1-je óta az Európai Unió teljes jogú tagja lett, továbbá hatályba lépett a nemzetközi szerződésekkel kapcsolatos eljárásról szóló 2005. évi L. törvény. Az Amerikai Egyesült Államokban is új jogszabály rendezi a nemzetközi fejlesztési, valamint a tudományos együttműködések kapcsolatait. Ennek alapján az Egyesült Államok újratárgyalja az összes hasonló megállapodást a különböző országokkal. A jelenlegi Megállapodás egyik Fél részéről sem tartalmaz elkülönített pénzügyi forrásokat, ugyanakkor kijelöli azt az általános jogi keretet, amely alapján megindulhat az érintett kormányközi szervek közötti végrehajtási rendelkezések kidolgozása konkrét projektekre vonatkozóan.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdése szerint kiemelkedő fontosságúnak minősül a Megállapodás, ha a Magyar Köztársaság joghatósága alá tartozó személyek jogait és kötelezettségeit közvetlenül szabályozza, illetve ha olyan tárgykört érint, amelyről törvény rendelkezik. E szerződés - különösen annak a szellemi tulajdonról szóló része - kihatással van az együttműködésben résztvevők jogaira és kötelezettségeire, valamint a magyar jogban törvényi szinten szabályozott tárgykört érint. A „közvetlenül szabályozza” kifejezés azt jelenti, hogy a szerződés nem a részes államot kötelezi valamire, hanem annak polgárait.

A 2. §-hoz

A 2005. évi L. törvény 9. §-a értelmében törvényben kell kihirdetni a Megállapodást, mivel annak kötelező hatályának elismerésére az Országgyűlés ad felhatalmazást.

A 3. §-hoz

A 2005. évi L. törvény 10. § (1) bekezdés b) pontja előírja, hogy a Megállapodást kihirdető törvénynek a Megállapodás hiteles szövegét tartalmaznia kell. A Megállapodás angol és magyar nyelven készült, mindkét nyelvű szöveg egyaránt hiteles, ezért a Megállapodás angol és magyar nyelvű szövegét egyaránt indokolt kihirdetni.

Ez a paragrafus a Megállapodás angol és magyar nyelvű szövegét tartalmazza.

1. Cikkhez: A Felek fejlesztik, támogatják és elősegítik az egyenjogúság, a viszonosság és a kölcsönös előnyök alapján, az országaik közötti tudományos és technológiai együttműködést, amely alapkutatásra, alkalmazott kutatásra, fejlesztési munkákra és innovációs tevékenységekre terjed ki.

A Megállapodás alapján összehangolt programok, közös kutatási projektek, közös tudományos műhelyek, konferenciák és szimpóziumok végezhetőek. Az együttműködési tevékenység kiterjed a keletkező tudományos és műszaki információk és dokumentációk cseréjére, tudósok, szakemberek és kutatók cseréjére, a felszerelések vagy anyagok cseréjére vagy közös felhasználására, valamint a tudományos és technológiai együttműködés mindazon más területeire, amelyekben a Felek megállapodnak.

2. Cikkhez: A Cikk arról rendelkezik, hogy a megvalósuló tudományos és technológiai együttműködés a Felek vonatkozó hatályos jogszabályaival összhangban, a rendelkezésre álló emberi erőforrásoktól és a biztosított pénzügyi eszközöktől függően valósul meg.

3. Cikkhez: A tudományos és technológiai együttműködés a Felek kormányzati szervei által megkötött végrehajtási rendelkezések szerint valósul meg. A végrehajtási rendelkezések szabályozzák az együttműködés tartalmát, a követendő eljárási szabályokat, a finanszírozás és a költségviselés kérdéseit, a koordinációs eljárást és a koordinációs eljárásokat és a szellemi tulajdonjogokra vonatkozó technikai jellegű kérdéseket.

4. Cikkhez: A végrehajtásáért felelős Végrehajtó Szervek az Amerikai Egyesült Államok Külügyminisztériuma, valamint a Magyar Köztársaság Nemzeti Fejlesztési és Gazdasági Minisztériuma. A Végrehajtó Szervek általános felügyeletet és irányítást gyakorolnak a megvalósuló együttműködési tevékenységek felett.

5. Cikkhez: A Felek mindent megtesznek annak érdekében, hogy elősegítsék a végrehajtásában érintett személyek országaik területére történő gyors és hatékony beléptetését, illetve onnan történő kiléptetését, belföldi utazásukat és munkavégzésüket, adatokhoz, anyagokhoz, intézményekhez és személyekhez történő hozzáférés biztosítását; továbbá a szükséges berendezések, műszerek, anyagok, kellékek, minták, kutatási adatok és a Megállapodásban szabályozott együttműködési tevékenységekkel kapcsolatos egyéb információk országaik területére történő gyors és hatékony beléptetését, illetve onnan történő kiléptetését.

6. Cikkhez: A keletkező vagy szolgáltatott szellemi tulajdon védelmére és továbbadására vonatkozó rendelkezéseket a Megállapodás „A” Függeléke tartalmazza, míg az információk biztonságára és a technológiák továbbadására vonatkozó rendelkezések a „B” Függelékben találhatók.

7. Cikkhez: A megvalósuló együttműködési tevékenységekből eredő nem védett jellegű tudományos és technológiai információk a megszokott csatornákon keresztül hozzáférhetők a világ tudományos közössége számára.

8. Cikkhez: A Megállapodás végrehajtása céljából a Felek létrehozzák az Amerikai-Magyar Tudományos és Technológiai Vegyes Bizottságot (a továbbiakban: Vegyes Bizottság), amely javaslatot tesz a megvalósítandó általános politikára, időszaki jelentéseket készít és ellátja a Felek megállapodása értelmében a hatáskörébe utalt további feladatokat.

9. Cikkhez: A Megállapodás alapján megvalósuló tevékenységekben való részvételre meghívást kaphatnak más országok és nemzetközi szervezetek tudósai, intézményei is.

10. Cikkhez: A Felek nem rendelkeznek előre a külföldi segítségnyújtásról.

11. Cikkhez: Jelen Megállapodás nem befolyásolja a Felek egyéb tudományos és technológiai együttműködést szabályozó megállapodásait.

12. Cikkhez: Az esetleges nézeteltéréseket a Felek tárgyalások és egyeztetések útján rendezik.

13. Cikkhez: Ezen Cikk 1. pontja a Megállapodás hatályba lépéséről rendelkezik.

A 2. pont a korábbi Egyezmény és az ahhoz kapcsolódó végrehajtási rendelkezésekkel kapcsolatos szabályokat tartalmazza.

A 3. pont a Megállapodás időtartalmáról, hatályának meghosszabbításával kapcsolatos rendelkezéseket tartalmazza.

A 4. pont a Megállapodás módosításáról rendelkezik.

Az „A” FÜGGELÉK a szellemi tulajdon védelmére vonatkozó általános kötelezettségeket határozza meg, a „B” FÜGGELÉK a biztonsági kötelezettségeket tartalmazza.

A diplomáciai jegyzék-váltás alapján - amelyet a függelékeket követően tartalmaz a szöveg - a Magyar Köztársaság Kormánya tájékoztatja az Amerikai Egyesült Államok Kormányát, hogy a Megállapodás tartalma összhangban van Magyarország Európai Uniós tagságából származó jogokkal és kötelezettségekkel.

A 4. §-hoz

Ezen szakaszban a hatályba léptető rendelkezések szerepelnek.