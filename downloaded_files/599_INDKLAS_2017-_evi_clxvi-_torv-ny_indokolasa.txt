2017. évi CLXVI. törvény indokolása

a Wacław Felczak Alapítványról

-----STARTING---POINT---ALTALANOS--- 

Wacław Felczak professzor (1916-1993) történész, a magyar-lengyel kapcsolatok kutatója, a két nép közötti barátság és a közép-európai összefogás eszméjének áldozatos terjesztője, a nácizmus- és kommunizmusellenes lengyel ellenállás egyik vezetőszemélyisége volt. A poznani egyetem történelem szakos hallgatójaként létrehozta az egyetem magyarbarát társaságát. A lengyel állam ösztöndíjasaként az 1938/39-es tanévet az Eötvös Collegium diákjaként Magyarországon töltötte. Lengyelország német-szovjet megszállása után a lengyel nemzeti ellenállás keretében futárszolgálatot vállalt Magyarország, illetve a londoni emigráns lengyel kormány irányában. 1945 után is folytatta a kapcsolattartást London és Lengyelország között. Ennek során 1947-ben Csehszlovákiában letartóztatták, kiadták Lengyelországnak, ahol 1948-ban életfogytiglani börtönre ítélték. 1956-ban szabadult, 1958 után a krakkói Jagelló Egyetemen dolgozott és szerezett tudományos fokozatot. Fő kutatási témája az 1868-as magyar-horvát kiegyezés volt, továbbá a XIX. század, főleg a forradalom és a szabadságharc magyar-lengyel kapcsolataival foglalkozott. 1983-ban adták ki fő művét, a „Magyarország története” című könyvét lengyelül, amely hazánk történelmének máig az egyik legfontosabb összefoglaló alapműve Lengyelországban. A nyolcvanas évek végén fontos hatást gyakorolt a magyar rendszerváltás folyamatára, a mai magyar többpárti demokrácia megalakulására is.

A két nép közötti kulturális és közéleti kapcsolatokat ápolók számára Wacław Felczak azóta is a magyar-lengyel barátság történelemformáló erejének, nácizmusellenes és kommunizmusellenes hagyományainak, demokratikus elkötelezettségének, közép-európai jelentőségének és összeurópai felelősségtudatának a jelképes személyisége.

A törvény célja a Wacław Felczak Alapítvány létrehozásához szükséges jogszabályi keret meghatározása által a magyar-lengyel barátság társadalmi bázisának szélesítésére irányuló politikai szándék megvalósítása. A törvény önmagában nem eredményezi az alapítvány létrehozását, arról a Kormány, mint alapító gondoskodik.

-----STARTING---POINT---RESZLETES---

Az 1. §-hoz

A Wacław Felczak Alapítvány deklarálása és felhatalmazás a Wacław Felczak Alapítvány Kormány általi létrehozásához.

A 2-3. §-hoz

Az Alapítvány közfeladatának és feladatainak meghatározása.

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 32. § (2) bekezdése alapján törvény megállapíthatja valamely szervezet közhasznú jogállását. Közhasznú tevékenység minden olyan tevékenység, amely a létesítő okiratban megjelölt közfeladat teljesítését közvetlenül vagy közvetve szolgálja, ezzel hozzájárulva a társadalom és az egyén közös szükségleteinek kielégítéséhez.

A 4. §-hoz

Az alapító az alapító okiratban meghatározza az Alapítványnak juttatott vagyont és az alapítvány szervezetét. Ezen felül a Kormány határozatában gondoskodik az alapítvány vagyonának biztosításáról és minimális éves pénzügyi támogatásának mértékéről.

-----STARTING---POINT---VEGE---

Az 5. §-hoz

Hatályba léptető rendelkezés.