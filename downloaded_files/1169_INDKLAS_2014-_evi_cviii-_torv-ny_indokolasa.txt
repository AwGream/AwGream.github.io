2014. évi CVIII. törvény indokolása

a harmadik országbeli állampolgárok beutazásáról és tartózkodásáról szóló 2007. évi II. törvény módosításáról

-----STARTING---POINT---ALTALANOS--- 

A harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) 28. § (3) bekezdésével 2012. december 28-i hatállyal bevezetésre került a nemzetgazdasági célú tartózkodási engedély, majd erre tekintettel kibocsátott nemzeti letelepedési engedély intézménye. Az új jogintézmény bevezetése óta eltelt idő alatt leszűrt tapasztalatok a jelen módosításban meghatározott változtatásokat teszik szükségessé.

-----STARTING---POINT---RESZLETES---

Az 1. §-hoz

A törvény pontosítja az eljárási és a letéti szabályok, valamint a jóváhagyás visszavonásának eseteit, előírja az idegenrendészeti hatóság értesítési kötelezettségét az Országgyűlés gazdasági ügyekért felelős állandó bizottsága felé.

A nemzeti letelepedési engedély kérelmezését - nemzetgazdasági érdekre tekintettel - a Harmtv. 35. § (1) bekezdésének f) pontja azon harmadik országbeli állampolgárok részére is lehetővé teszi, akik a letelepedés kérelmezését közvetlenül megelőzően legalább 6 hónapja rendelkeznek tartózkodási engedéllyel, de az nem a Harmtv. 28. § (3) bekezdése alapján került kiadásra, és az államkötvény megvásárlásáról döntenek. Ezen letelepedést kérelmezők vonatkozásában a Harmtv. kötvényjegyzési határidőről nem rendelkezett, mely hiányosság kiküszöböléséhez a fenti kiegészítés indokolt.

A 2. §-hoz

Kizárólag a Harmtv. 35. § (1) bekezdésének e) pontja szerinti kérelmező részére kibocsátott nemzeti letelepedési engedélyek vonatkozásában a Harmtv. 37. § (1) bekezdésének c) pontja a nemzetgazdasági célra tekintettel megszüntette a letelepedési engedély hatósági visszavonásának lehetőségét 6 hónapos Magyarországon tartózkodás hiányában. Az egyenlő bánásmód jogszabályi hátterének megteremtése érdekében a Harmtv. 35. § (1) bekezdésének f) pontja szerinti kérelmezők vonatkozásában is, valamint a Harmtv. 35. § (1) bekezdésének e) és f) pontja szerinti kérelmezők 35. § (1) bekezdés c) pontja szerinti házastársa és 35. § (1) bekezdés g) pontja szerinti kiskorú gyermeke javára is szükséges a visszavonás lehetőségének eltörlése.

A Harmtv. 35. § (1) bekezdésének f) pontja alapján a letelepedést kérelmezők vonatkozásában a 28. § (4) bekezdés b) pontja szerinti állampapír lejegyzésére kötelezővé tett 45 napos határidő betartásának elmulasztása esetén a letelepedési engedély visszavonása indokolt, figyelemmel arra, hogy a letelepedés célja, a nemzetgazdasági cél nem valósult meg.

A 3. §-hoz

Átmeneti rendelkezést tartalmaz a 2014. december 31-éig benyújtott kérelmek elbírálására vonatkozóan.

A 4. §-hoz

A befektetői letelepedés jogintézményének bevezetése óta folyamatosan nő az érdeklődés, és mivel a magyar program a legolcsóbb programnak számít az Európai Unió tagállamainak hasonló programjai között, indokoltnak tűnik a letelepedés feltételéül szolgáló államkötvény 250 ezer eurós névértékének 300 ezer euróra történő emelése. A magyar program összehasonlító áron még így is az Európai Unió tagállamainak hasonló programjai közül a legversenyképesebb marad.

-----STARTING---POINT---VEGE---

Az 5. §-hoz

Hatályba léptető rendelkezések.