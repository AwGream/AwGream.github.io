2005. évi LXVIII. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény módosításáról

-----STARTING---POINT---ALTALANOS--- 

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) legutóbb 2000-ben módosult átfogóan - a 2003. évi módosítás a közösségi jogi követelmények teljesítésére szorítkozott - így az elmúlt évek jogalkalmazási tapasztalataiból leszűrhető következtetések törvénybe foglalása a jogbiztonság, illetve a hatékonyság növelése céljából indokolttá vált.

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 2005. november 1-jén lép hatályba, ezért eddig az időpontig meg kell teremteni minden közigazgatási hatósági eljárásra vonatkozó szabályozásban az összhangot a Ket.-tel. A Ket. hatálya ugyan a Tpvt.-ben szabályozott eljárásokra csak akkor terjed ki, ha a Tpvt. másként nem rendelkezik [13. § (2) bekezdés d) pont], azonban a terminológiai összhangot mindenképpen biztosítani kell, illetve egyes rendelkezések elhagyhatók a Tpvt.-ből a Ket. által bevezetett új rendelkezésekre tekintettel, egyes jogintézmények esetében pedig a Ket. szerinti új megközelítést célszerű érvényesíteni a Tpvt.-ben is.

Egyes rendelkezések a közösségi versenyjog alkalmazásához kapcsolódnak, pontosítva a közösségi anyagi jog alkalmazását szolgáló eljárási rendelkezéseinket. Ezen túlmenően több rendelkezés célja az, hogy a magyar versenyjogot közelítse a közösségi versenyjoghoz (pl. fúziós szabályok módosítása, egyedi mentesítési eljárás megszüntetése).

A törvény egészét áthatja az a törekvés, hogy a Tpvt.-ben szabályozott eljárások hatékonyabbakká váljanak, ugyanakkor a lehető legegyszerűbbek legyenek.

-----STARTING---POINT---RESZLETES---

Az 1. §-hoz

A hatályos törvényszöveg a vállalkozások összefonódásának ellenőrzéséről szóló VI. fejezet irányításra vonatkozó rendelkezéseire utal, amikor meghatározza annak kritériumait, hogy mikor tekinthetők a vállalkozások „nem függetleneknek”. A módosítás bevezeti az ún. „vállalkozás-csoport” fogalmat [Tpvt. 15. § (2) bekezdés], melynek egyik legfontosabb célja, hogy leegyszerűsítse a fúziós szabályok bonyolult fogalomrendszerét. A „nem független” vállalkozások meghatározásáról szóló Tpvt. 15. § (1) bekezdését is ugyanebből az egyszerűsítési törekvésből fakadóan váltja fel a „vállalkozás-csoport” kifejezéssel operáló új definíció.

A 2-3. §-hoz

Az 1/2003/EK tanácsi rendelettel a közösségi versenyjogi eljárásban megszűnt az egyedi mentesítés iránti kérelmek bejelentésének rendszere, egyúttal az EK-Szerződés 81. cikkének (3) bekezdése közvetlenül alkalmazhatóvá vált. Így a Tpvt.-nek a versenykorlátozás tilalma alóli mentesítésre vonatkozó eljárási szabályai jelenleg eltérnek a hatályos közösségi szabályozástól. Noha harmonizációs kötelezettségünk nincs, ezek az eltérések jelentősen gyengítik a jogbiztonságot, mivel a csatlakozást követően a Gazdasági Versenyhivatal számára kötelezővé vált bizonyos feltételek teljesülése esetén a közösségi versenyjog alkalmazása, így a kétféle eljárási rendszer a gyakorlatban nem különíthető el egymástól, azok a konkrét ügyek vizsgálatakor párhuzamosan is alkalmazásra kerülhetnek. Célszerű tehát a két rendszer közötti ellentmondások megszüntetése érdekében a kérelem alapján való mentesítés intézményének eltörlése. Az egyéb kérelemre induló megállapítási eljárások megszüntetése szintén a kettős anyagi jog alkalmazás szülte problémák megakadályozása céljából indokolt. Megjegyzendő, hogy a gyakorlatban a vállalkozások igen csekély számban éltek ezekkel a lehetőségekkel. A kérelmes eljárások megszűnése értelemszerűen maga után vonja az alkalmazásához kapcsolódó egyéb rendelkezések, így a bizonyítási teherre vonatkozó szabály módosítását is.

A 4. §-hoz

A jelenlegi gyakorlat egyértelműbbé tétele érdekében a 22. § (2) bekezdés b) és c) pontjában, valamint (3) bekezdésében a „vállalkozás” kifejezés mellett a „vállalkozás-csoport” kifejezés is megjelenik, élve a „vállalkozás-csoport” fogalom bevezetése által kínált lehetőséggel.

Az 5. §-hoz

A hatályos Tpvt. rendelkezése két ponton is megszorítóbb, mint a közösségi fúziós rendelet (a vállalkozások közötti összefonódások ellenőrzéséről szóló 139/2004/EK rendelet). Ahhoz ugyanis, hogy a közös vállalatról lehessen beszélni, annak egyfelől a felek által alapítottnak kell lennie, másfelől abban korábban végzett azonos vagy egymást kiegészítő tevékenységüket kell, hogy egyesítsék. A fúziós rendelet preambulumának 20. pontja ehhez képest deklarálja, hogy célszerű az összefonódás fogalmát oly módon meghatározni, hogy az az érintett vállalkozások irányításában és ennek következtében a piac szerkezetében maradandó változás előidézésére irányuló műveletekre terjedjen ki. Ennek megfelelően a fúziós rendelet hatálya az olyan közös vállalkozásokra terjed ki, amelyek egy önálló gazdasági egység összes funkcióját tartósan ellátják [3. cikk (4) bekezdés]. A hatályos Tpvt. közös vállalat meghatározása még az 1991-es bizottsági koncentratív-kooperatív koncepció mentén határolta el, hogy az alapítást összefonódásként vagy versenykorlátozó megállapodásként kell-e értékelni, ezzel szemben a jelenlegi módosítás - a már 1998 óta élő - full-function és non-full-function joint venture szerinti elhatárolást vezeti be.

A 6. §-hoz

Nincs összhangban a vonatkozó közösségi szabályokkal az, hogy a hatályos magyar rendelkezések szerint az ötszázmillió forintos küszöbérték az összefonódásban részt vevő vállalkozáscsoportok közül az irányítást szerzőre és a befogadóra nem érvényesül (azoknak akár nulla forint forgalma mellett is engedélyköteles az összefonódás, ha a beolvadó vagy irányítás alá kerülő csoporté meghaladja a 10 milliárd forintot). A módosítás az „érintett vállalkozás-csoport” [26. § (5) bekezdés] fogalmat használva kiküszöböli ezt az ellentmondást.

A fúziós fejezet bejelentési küszöbszámai az első versenytörvény megalkotás óta nem változtak, akkor is becslésszerűen kerültek megállapításra. A küszöbszámok megalkotása óta eltelt időszak inflációs változásait is figyelembe véve a kialakított küszöbszámok az eredeti érték szerint egyre „lejjebb” kerültek. (Az 1990-es 10 milliárd forintos küszöbszám inflációkövető változásokkal jelenleg 50 milliárd forint lenne.) A küszöbszám változtatásánál a mérték nagysága a valódi kérdés. A törvény a szakmai egyeztetések alapján arra az álláspontra helyezkedik, hogy a 15 milliárd forintos küszöbérték megfelelő a cél elérése érdekében. Abban az esetben, ha egyes piacokon szükséges, akkor az ágazati jogszabályok tartalmazhatnak speciális összevásárlási szabályokat. A küszöbszám megemelése a vállalkozások adminisztratív terheinek csökkenését is maga után vonja.

A fúziós rendelet 5. cikkének (2) bekezdése szerint kizárólag az azonos „vállalkozáscsoportok” közötti, két éven belüli, még nem engedélyezett ügyleteket kell összevonni, mivel e szabályozás funkciója annak megakadályozása, hogy a vállalkozások a tranzakciók több lépésben történő végrehajtásával elkerüljék a versenyhatósági kontrollt. A módosítás a fúziós rendeletnek megfelelő szabály magyar jogba történő átültetését jelenti. A hatályos magyar szabályozás szerint az engedélykérési kötelezettség alá esett (és egyszer már értékelt) összefonódásokkal is számolni kell minden újabb koncentrációnál. Ezt az anomáliát a módosítás az „engedélykérési kötelezettség alá nem esett” szövegrész beiktatásával orvosolja.

A hitelintézetek mérőszámainak módosítása azért szükséges, mert az új fúziós rendelet hatálybalépéséig (2004. május 1.) a korábbi közösségi fúziós rendelettel azonos mérőszámot írt elő a Tpvt. a hitelintézetek számára. Ez az új fúziós rendelet hatálybalépésével megváltozott, s az újbóli összhangba hozás mindenképpen célszerű, mivel így a Bizottságtól áttett ügyekben is átláthatóbbak lesznek a körülmények.

A 7. §-hoz

A „vállalkozáscsoport” valamely vállalkozás és az ahhoz, a közvetett résztvevőkre vonatkozó szabályok szerint kapcsolódó vállalkozások együttesét jelenti. A „vállalkozás-csoport” kifejezés a közösségi jog gazdasági egységként értelmezett „vállalkozás” fogalmát vezeti be a magyar szabályozásba.

A módosítás utáni versenytörvényben az újonnan bevezetett vállalkozás-csoport fogalom először a 15. § (1) bekezdésében jelenik meg. A 15. § (2) bekezdésében ezért definiálja a törvény a régi 26. § (3) bekezdés fogalmai segítségével azt, hogy mely vállalkozások tartoznak egy vállalkozás-csoportba, így az új 26. § (3) bekezdésében elegendő a 15. § (2) bekezdésére visszautalni. A módosítás után a 26. § (3) bekezdése a 15. § (2) bekezdésére visszautalva - egyezően a fúziós rendelettel - a d) pontban foglalt kivétellel az önálló irányítókra, irányítottakra korlátozná a közvetett résztvevők körét.

A 8. §-hoz

A fúziós rendelet eltérő irányításfogalmat használ, mint a Tpvt., amelyből jogalkalmazásbeli eltérések adódnak. A Tpvt. közvetett résztvevőnek (így a forgalomba beszámítandónak) tekinti az érintett vállalkozások valamelyike és egy vagy több további vállalkozás által közösen irányított vállalkozásokat is. A fúziós rendelet az ilyen közösen irányított vállalkozás forgalmának figyelembevehetőségére nem tartalmaz szabályt. A kérdést a 98/C66/04 közlemény 40. pontja rendezi: a közösen irányított vállalkozás forgalmát egyenlően kell szétosztani a közös irányítók között. A közösen irányított vállalkozások nettó árbevételének meghatározására a Tpvt. 27. §-a egy új (5) bekezdéssel egészül ki, amely tisztázza a régebbi bizonytalanságot - a közösen irányított vállalkozás(ok) nettó árbevételéből csak az összefonódásban érintett vállalkozáscsoportok irányítási arányának megfelelő részt kell figyelembe venni.

A 9. §-hoz

A módosítás szerinti full-function, illetve non-full-function elhatárolás mellett az EK fúziós rendelet 2. cikkének (4) bekezdése az alapítók közötti egyeztetést szolgáló közös vállalkozások (kooperatív közös vállalatok) esetében az összefonódás elbírálásának alapjául az általánosan alkalmazott erőfölény-teszt helyett az annál szigorúbb kartell mentesülési kritériumokat rendeli. A módosítás ezt a szabályozást veszi át.

A 10-16. §-hoz

A Magyar Köztársaság 2005. évi költségvetéséről szóló 2004. évi CXXV. törvény a „Központi Költségvetés” fogalmat rögzíti az „Állami Költségvetés” helyett, ezért vált szükségessé a kifejezés igazítása. Az utolsó fordulat azt erősíti meg a Tpvt.-ben is, hogy költségvetési előirányzat csökkentésére ne lehessen mód, csak úgy, ha azt az Országgyűlés rendeli el, így az alacsonyabb szintű jogszabállyal történő rendelkezés kizárt.

A Gazdasági Versenyhivatal elnöke feladatai között nevesítésre kerül a versenykultúra fejlesztése; e módosítás az eddigi gyakorlatot rögzíti. Az Európai Unió ajánlásai alapján ezt a tevékenységet a GVH hosszú ideje ellátja.

A Gazdasági Versenyhivatal jogállása, feladatai, országgyűlési kapcsolatai sok szempontból különböznek a közigazgatás más szerveitől. A köztársasági elnök által kinevezett tisztségviselők helyzetét tekintve, s a munkatársak, a vizsgálók kötelezettségei, jogai körében is számottevők az eltérések, szigorúbbak a kötöttségek. Ezért indokolt a juttatások szabályozásának módosítása. A módosítás elsődleges motívuma, hogy a GVH feladatai teljesítése érdekében (a versenyfelügyeleti munka színvonalának további emelésére törekedve) megnyerhesse (és megtarthassa) a speciális jogi és közgazdasági tudással magas szinten rendelkező, valamint sok éves tapasztalattal bíró szakembereket a GVH döntéshozó fórumának tagjaként. A törvény figyelembe veszi azt a sajátosságot is, hogy a Versenytanács tagjai a közigazgatásban szokatlan státusszal rendelkeznek: a köztársasági elnök nevezi ki őket, és döntéseik során a bíróihoz hasonló függetlenséget élveznek, csak a törvénynek vannak alárendelve. A korábbi elveknek megfelelően a Tpvt. rendelkezéseit az Állami Számvevőszék szabályozásához közelíti a törvény.

Az irodavezető-helyettesi szint beiktatása azért szükséges, mert a hivatal felelősségi rendszerében gondot okoz egy ilyen középvezető helyettesítésére szolgáló szint hiánya.

A 17. §-hoz

Az ágazati vizsgálatok növekvő szerepére tekintettel szükséges e jogintézmény eljárásjogi finomítása, és a felhalmozódott tapasztalatok felhasználásával a Tpvt. rendszerébe való jobb beillesztése.

Az ágazati vizsgálatnak két fő vonása azonosítható. Egyfelől a versenyfelügyeleti eljáráshoz képest is sajátos közigazgatási eljárási természettel bír, másfelől a Gazdasági Versenyhivatal elnökéhez kötődik. Erre tekintettel az ágazati vizsgálatról szóló új fejezet a III. részben kerül elhelyezésre, a versenyfelügyeleti eljárás általános szabályairól szóló fejezet előtt.

Az ágazati vizsgálat atipikus közigazgatási eljárási természetéből fakadóan nem csupán a Ket., de a Tpvt. rendelkezéseihez való viszonyát is szükséges tisztázni. Utóbbi vonatkozásában a vizsgálók kizárására és a határidők számítására irányadó rendelkezések alkalmazhatósága indokolt.

A törvény orvosolja azt a korábbi hiányosságot, hogy nem került kellően konkrétan megjelölésre az ágazati vizsgálat indoka. A vizsgálat indokának részletes megjelölését előíró rendelkezés a jogorvoslat hatékonyságát is biztosítja. A GVH részéről résztvevők kijelölésére vonatkozó kifejezett rendelkezés a kizárás kezdeményezéséhez szükséges alapvető információt garantálja a vizsgált piaci szereplők számára.

Az ágazati vizsgálatok egyik legérzékenyebb területét az üzleti titok jelenti, mivel a hatályos Tpvt. csak az - üzleti titokról nem rendelkező - Áe. rendelkezéseit teszi irányadóvá az eljárásra. A módosítás ezt a hiányosságot pótolja, amikor a Tpvt. 55. §-ához hasonló, de az ágazati vizsgálatra specifikált rendelkezéseket ír elő az üzleti titok kezelésére.

A törvény rögzíti, hogy a vizsgálat lezárásaként jelentés készül, amelynek üzleti titkokat nem tartalmazó változatát a Gazdasági Versenyhivatal nyilvánosságra hozhatja. Az ágazati vizsgálatról szóló jelentés tartalmát illetően három garanciális szabály biztosítja a nyilvánosságra hozatal előtti észrevételezést, illetve az álláspontok megjelenítését. Egyrészt a vizsgálatban résztvevő piaci szereplők betekinthetnek az eljárás irataiba a Ket. alapján, azokról feljegyzéseket, másolatokat készíthetnek, másrészt a nyilvánosságra hozatal előtt megkapják a jelentés szövegét és azt észrevételezhetik, harmadrészt pedig észrevételeik a jelentéssel együtt a meghallgatásról készült összefoglalóban, illetve ha készítenek érdemi állásfoglalást, akkor erre vonatkozó kérés esetén önállóan is megjelennek. Előfordulhat, hogy vannak olyan piaci szereplők, akik a vizsgálatnak nem részesei, de érdekeltségüket jelzik a Gazdasági Versenyhivatal felé annak érdekében, hogy álláspontjukat kifejthessék a vizsgálat kapcsán. A törvény lehetővé teszi, hogy a jelentésre ők is észrevételeket tegyenek, ugyanis a rendelkezés tágabb körről, érintettekről, és nem felvilágosítás adására kötelezettekről szól.

A módosítás egyértelművé teszi az ágazati vizsgálat természetének és céljának rögzítésén túl a piaci szereplők számára is, hogy annak eredményeképpen versenyfelügyeleti eljárás indulhat, és ott a szolgáltatott adatok a Tpvt. módosított 65. §-ának (9) bekezdése alapján a versenyfelügyeleti eljárásban is felhasználásra kerülhetnek.

A 18. §-hoz

A GVH versenyfelügyeleti eljárásai a hatásos verseny működéséhez fűződő közérdek védelmében indulnak. A törvény világossá teszi, hogy a sérelmet szenvedőnek arra van joga, hogy a GVH-hoz fordulva előadja a sérelmét, és erre a GVH-tól választ kapjon, így nincs alanyi joga a közérdek védelmében indítandó versenyfelügyeleti eljárást kikényszeríteni.

A piaci zavarokat ugyanakkor leginkább a piacon tevékenykedő vállalkozások és a fogyasztók érzékelik, ezért a tőlük származó információk, jelzések ténylegesen nélkülözhetetlenek a hivatal számára. Mindez azt jelenti, hogy meg kell teremteni a piaci információk becsatornázásának módját, úgy, hogy a törvénysértést észlelő, GVH-hoz forduló személyek ügyével a hivatal köteles legyen foglalkozni, és e személyek megfelelő tájékoztatása megtörténjen, s ezáltal biztosított legyen, hogy a GVH nem önkényesen dönt az egyes ügyek elbírálásáról. A törvény olyan rendszer kialakítására törekszik, amelyben a panaszok elsődleges funkciója, vagyis információforrás-jellege kap nagyobb hangsúlyt.

Az Európai Unió versenyhatósága, az Európai Bizottság panaszok kezelésére vonatkozó gyakorlata is megjelenik abban a szabályozásban, mely a formális és informális bejelentéseket megkülönböztető eljárás jogszabályi megalapozását célozza.

A törvény szerint csak a GVH által közzétett és a bejelentők által megfelelően kitöltött bejelentési űrlapokon benyújtott beadványok minősülnek formális bejelentésnek. Panaszként kezelendő minden olyan egyéb, a GVH-hoz érkezett jelzés, amelyben a panaszos felismerhetően megjelöl egy vállalkozást, amelynek valamely magatartását sérelmesnek tekinti, valamint amely tartalmazza a panaszos nevét és címét. A panaszokat a GVH tartalmuk szerint kezeli, de a panaszost a hivatal intézkedéséről szóló tájékoztatáson túl nem illetik meg egyéb jogosultságok. A panaszok kezelésére a törvény önálló eljárási szabályokat állapít meg, s egyúttal kizárja a 2004. évi XXIX. törvény 141-143. §-ainak alkalmazását.

Versenyfelügyeleti eljárás természetszerűleg mindkét típusú beadvány nyomán indulhat, hiszen az eljárás továbbra is hivatalból folyik. A jogaikban megsértettek számára nem a bejelentés és panasz az egyetlen eszköz a jogsérelmük orvosolására, hanem adott a bíróságok előtti egyéni jogérvényesítés lehetősége is, melynek szabályait a törvény kiegészíti, bővítve a jogérvényesítési módozat igénybevételének lehetőségét.

Bejelentő bárki lehet, személyes érdekeltség valószínűsítése nem szükséges. A bejelentői kör ilyen nagyfokú kiterjesztése határozottabb módon fejezi ki a versenyjog közjogias jellegét, valamint tovább erősíti a bejelentések információforrás mivoltát.

A bejelentési eljárás speciális eljárás; a Ket. rendelkezései csak akkor alkalmazhatók, ha a Tpvt. kifejezetten így rendelkezik. A bejelentési eljárás megkülönböztetendő a Tpvt. fő eljárás-típusától, a versenyfelügyeleti eljárástól is.

A bejelentések formalizálásával és a megfelelő bejelentési űrlapok kialakításával a GVH - a korábbiakhoz képest - valószínűsíthetően sokkal több és jobb minőségű információhoz jut majd a bejelentésekből, mint az eddigi helyzetben.

A bejelentési eljárásban csak az ott szabályozott „vizsgálati” eszközök vehetők igénybe, és azok is csak az érintettek önkéntes közreműködésével.

A bejelentés „elutasítása” ellen egyfokú jogorvoslat vehető igénybe, melyet a Fővárosi Bíróság bírál el. (Az egyéni jogérvényesítés valódi terepe azonban a polgári per, melynek megindításában az egyéni sérelmet szenvedett nem korlátozott.)

A törvény lehetővé teszi a bejelentés során adatot szolgáltató személyek, vállalkozások számára azt, hogy a bejelentéses eljárásban kérjék adataik üzleti titokként történő kezelését. Az iratbetekintésre csak a bejelentő jogosult, és ő is csak akkor - jogorvoslati jogának gyakorolhatósága érdekében - ha a bejelentését „elutasították.” Ha versenyfelügyeleti eljárás indul, az iratbetekintésre ezen eljárás szabályai irányadók.

A bejelentések elintézésére rendelkezésre álló határidő a hatályos szabályok szerint alakul. Ha a bejelentés alapján versenyfelügyeleti eljárás indul, az eljárást megindító végzés meghozatalára, tartalmára, közlésére stb. már a versenyfelügyeleti eljárás szabályai lesznek irányadók.

A panasz alapján indított eljárás nem közigazgatási hatósági eljárás, így a Ket. szabályai nem érvényesülnek. Azokat a beadványokat, amelyeket nem a GVH által közzétett, megfelelően kitöltött űrlapon nyújtanak be, a GVH piaci információt tartalmazó panaszként kezeli, ugyanakkor mindenképpen foglalkoznia kell az ilyen beadványokkal is. A formai kötöttségek hiányának köszönhetően a vizsgáló mérlegelheti, hogy a hivatal tudomására jutott információk alapján az eljárás mikor induljon meg, hasonlóan ahhoz, amikor a hivatal saját észlelése alapján indul valamely eljárás.

A panaszost megilleti a tájékoztatáshoz való jog, vagyis tájékoztatni kell arról, hogy az ügyben indokolt vagy sem eljárást indítani, ideértve azt is, ha a versenyfelügyeleti eljárás már folyamatban van, vagy volt, ezért nem szükséges a megindítás.

Természetesen annak sincs akadálya, hogy a panaszra adott elutasítást tartalmazó tájékoztatást követően a panaszos úgy egészítse ki a beadványát, hogy azt a GVH már bejelentésként legyen köteles kezelni.

A 19. §-hoz

A versenyfelügyeleti eljárásra a Tpvt. eltérő rendelkezése hiányában a Tpvt. 44. §-a alapján az államigazgatási eljárás általános szabályairól szóló 1957. évi IV. törvény (Áe.) rendelkezéseit kell alkalmazni. A közigazgatási hatósági eljárás és szolgáltatás általános szabályairól szóló 2004. évi CXL. törvény (Ket.) - néhány kivétellel - a módosított versenytörvénnyel egyidőben, 2005. november 1-jén lép hatályba. Egyidejűleg az Áe. hatályát veszti, ezért szükséges a Ket., mint mögöttes joganyag és a Tpvt. szabályainak „összefésülése”. A törvény azokat a Ket. szakaszokat nem tünteti fel, amelyeket azért nem kell alkalmazni, mert az adott kérdésre a Tpvt. más szabályt ad, továbbá azokat sem, melyek alkalmazása fogalmilag kizárt a versenyfelügyeleti eljárásban.

A 20. §-hoz

A Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést. A módosítás biztosítja, hogy határozatot csak a versenytanács hozhasson.

A 21. §-hoz

A Tpvt. 48. §-ának (1) bekezdése szerint az eljáró versenytanács érdemi határozatát fő szabály szerint háromtagú tanácsban hozza. Ha az eljárás tárgya a vállalkozások összefonódásának ellenőrzése, gazdasági erőfölénnyel való visszaélés vagy a gazdasági versenyt korlátozó megállapodás elbírálására irányul és az indokolt, a versenytanács öttagú tanácsban dönt. A fentiek értelmében a Tpvt. III. Fejezetében szabályozott, a fogyasztói döntések tisztességtelen befolyásolásának tilalmába ütköző magatartás elbírálásakor háromtagú a versenytanács, nincs lehetőség arra, hogy öt versenytanács tag járjon el. A GVH gyakorlatában előfordul, hogy bonyolult, nehezen megítélhető vagy különösen nagy érdeklődésre számot tartó, a fogyasztói döntések tisztességtelen befolyásolásával kapcsolatos ügyben kell határozatot hozni. A törvény lehetővé teszi az öttagú testületben történő döntéshozatalt ilyen esetekben is.

A 22. §-hoz

A Ket. szabályaival való összhang megteremtése érdekében a tervezet a rendbírság kifejezést eljárási bírságra változtatja.

A 23. §-hoz

A Tpvt. 52. és 53. §-a rendelkezik az ügyfélről. A hatályos szabályozás azonban hiányos volt a tekintetben, hogy nem rendelkezett azon esetről, amikor a hivatalból már megindított eljárás során derül ki, hogy egy vagy több eljárás alá nem vont vállalkozás is részese volt a vizsgált magatartásnak. E hiányosságot orvosolja a módosítás azáltal, hogy lehetővé teszi e vállalkozások eljárásba vonását. Garanciális szabály, hogy az új vállalkozást csak a vizsgáló vonhatja az eljárásba. Amennyiben ilyen igény versenytanácsi szakban merül fel, az eljáró versenytanács a 72. § (1) bekezdése alapján visszaadja a vizsgálónak az ügyet. Az új (5) bekezdés a fúziós ügyekben felmerült gyakorlati problémát orvosolja.

A 24. §-hoz

Az eljárás hatékony lefolytatása indokolttá teszi, hogy az iratok csak a vizsgálat befejezése után legyenek betekinthetőek. Ez a rendelkezés nem csökkenti a védekezéshez való jog tartalmi mélységét, az ügyfél számára az eljárás során keletkező iratok a törvényi kivételektől eltekintve továbbra is betekinthetőek maradnak, csupán a betekinthetőség megnyílásának időpontja módosul.

A törvény szerinti szabályozás illeszkedik a versenyfelügyeleti eljárások háttérszabályaként alkalmazott közigazgatási hatósági eljárás szabályaihoz, melyek szintén nem az eljárás megindítását teszik meg kifejezetten az iratokba való betekinthetőség kezdő időpontjának. Ugyanígy a nemzetközi gyakorlat is alátámasztja, illetve az Európai Bíróság esetjoga is elismeri, hogy az antitröszt eljárásokban a vizsgálatok sikerességének biztosítása érdekében szükséges és arányos az iratbetekintési jog megnyílásának időben történő kitolása.

Az ügyész iratbetekintési jogára és a szakértő versenyfelügyeleti eljárásban való iratbetekintési jogára vonatkozó szabályok nem változtak, azonban a szakértő ágazati vizsgálatban gyakorolt iratbetekintési jogára vonatkozó szabályok és a bejelentő iratbetekintési jogát előíró rendelkezések a Tpvt. külön fejezeteiben kerültek szabályozásra.

A módosítás a büntetőeljárás szabályaival összhangban kimondja, hogy a nyomozóhatóság - ügyészi jóváhagyás mellett - betekinthet az eljárás során keletkezett iratokba.

Az eljárás egyéb résztvevői közül a tanú iratbetekintési jogáról nem rendelkezik a Tpvt., így e tekintetben a Ket. megfelelő szabálya alkalmazandó, mely szerint a tanú betekinthet a saját tanúvallomásáról készített jegyzőkönyvbe.

A versenyfelügyeleti eljárás aktája minden olyan dokumentumot tartalmaz, amelyet a GVH beszerzett, megkapott, előállított vagy összeállított az adott ügyben folytatott vizsgálat során. Az akta egy része megismerhető, másik része pedig a Ket. 68. § (2) bekezdése és a Tpvt. 55. §-a alapján minősül nem betekinthető iratnak.

Ezen iratok körét bővíti ki a Tpvt. 55. §-ának új (5) bekezdése, amely kimondja, hogy a GVH eljárása során az ügyfél és az eljárás egyéb résztvevői nem tekinthetnek be a Gazdasági Versenyhivatal, az Európai Bizottság és a tagállami versenyhatóságok belső irataiba, ide értve az 1/2003/EK rendelet 11. és 14. cikke szerint készített iratokat, valamint a Gazdasági Versenyhivatal és más hatóságok közti vagy az utóbbiak egymás közti levelezését. A módosítás tehát két új, be nem tekinthető iratkört nevesít: a versenyhatóságok (GVH, Európai Bizottság, valamint más tagállami versenyhatóságok) belső iratait, illetve a GVH és más külföldi és magyar hatóságok közötti levelezéseket. A belső iratok és a hatóságok közötti levelezések be nem tekinthetővé nyilvánításának célja az, hogy a GVH-n belül biztosítsa a folyamatban lévő versenyfelügyeleti eljárásokkal kapcsolatos szabad véleménykifejezést és döntés-előkészítést, elősegítve ezzel az eljárás eredményes lefolytatását és a döntéshozatali eljárás, valamint a GVH működésének hatékonyságát. A belső iratok és a hatóságok közötti levelezések természetüknél fogva általában nem rendelkeznek bizonyító erővel; azok nem terhelőek vagy kimentőek a felek számára, így az azokkal kapcsolatos iratbetekintés korlátozása nem sérti a felek védekezéshez való jogának megfelelő gyakorlását. Garanciális rendelkezés azonban, hogy mindkét kategóriába tartozó iratok betekinthetőek legyenek, összhangban a védekezéshez való jog biztosításának követelményével, amennyiben azokat a GVH a jogsértés bizonyításához használja fel.

A belső iratok körébe tartozik a versenyfelügyeleti eljárás során készült összes olyan munkaanyag (tervezet, emlékeztető, vélemény, feljegyzés), amely egy adott versenyfelügyeleti eljárással kapcsolatos, és nem minősül bizonyítéknak, hanem az eljárás eredményes lefolytatását hivatott biztosítani, illetve az ügyben való döntést készíti elő. Ilyen munkaanyagok például az irodákon belüli vagy azok közötti, a versenyfelügyeleti eljárással kapcsolatos feljegyzések (pl. a vizsgáló által alkalmazott bírságszámítási módszerről szóló feljegyzés stb.). A módosítás nemcsak a GVH belső iratait, hanem a vele kapcsolatban álló Európai Bizottság és tagállami versenyhatóságok belső iratait is be nem tekinthetőnek nyilvánítja a fentebbiekben kifejtett megfontolásból.

A hatóságok közötti levelezések be nem tekinthetősége szempontjából hatóság alatt kell érteni azokat a magyar hatóságokat, amelyekkel a GVH feladatainak teljesítése során kapcsolatba kerül (pl. rendőrség, Fogyasztóvédelmi Főfelügyelőség), az Európai Versenyhálózat (ECN) tagjait (azaz az Európai Bizottságot és más tagállami versenyhatóságokat), illetve az ECN-en kívüli egyéb hatóságokat - beleértve a közösségi versenyhatóságokon kívüli harmadik állambeli versenyhatóságokat is -, amennyiben azokkal a GVH megkeresés vagy kétoldalú együttműködési megállapodás alapján kerül kapcsolatba.

A módosítás összhangban áll az 1/2003/EK tanácsi rendelet 27. cikkének (2) bekezdésével, amely szerint „[…] Az iratbetekintés joga nem terjed ki a bizalmas jellegű információkra és a Bizottság vagy a tagállami versenyhatóságok belső dokumentumaira. Az iratbetekintés joga különösen nem terjed ki a Bizottság és a tagállami versenyhatóságok közti vagy az utóbbiak egymás közti levelezésére, ide értve a 11. és a 14. cikk szerint készített dokumentumokat.”. A fentebb említett iratok bizottsági szabályozáshoz hasonló védelemben való részesítése elvárásként fogalmazódik meg valamennyi ECN-tag felé, mivel ezen iratok hatóságokon belül maradása csak abban az esetben garantált, ha valamennyi ECN-tag kizárja ezekre nézve az iratbetekintést.

A 25-27. §-hoz

A mulasztás igazolásának, a nemzetközi jogsegélynek, és a külföldre irányuló kézbesítésnek a hatályos Tpvt.-beli szabályai közül csak azok a rendelkezések maradnak a módosítás után a versenytörvényben, amelyek eltérőek a Ket. szabályaitól, élve a Ket. 13. § (2) bekezdésének d) pontjában kapott felhatalmazással.

A 28. §-hoz

A Ket. szabályaival való összhang érdekében a törvény a rendbírság kifejezést eljárási bírságra változtatja.

A 29. §-hoz

A kérelmes eljárások megszűnése maga után vonja az alkalmazásához kapcsolódó egyéb rendelkezések módosítását is, így értelemszerűen kikerülnek a törvényből az ilyen eljárások díját meghatározó szabályok is.

A 30. §-hoz

Az ügyintézési határidő szabályai csak néhány ponton módosulnak. A (2) bekezdés egyszerűsítése egyes kérelmes eljárások megszüntetéséhez kapcsolódik.

Érdemi módosítás a fúziós eljárás valódi kétfázisúvá alakítása. A vállalkozások érdekeinek figyelembevételével módosul a Tpvt. vonatkozó rendelkezése, mely szerint, ha a versenytanács a 45. nappal bezárólag nem hoz a 63. § (3) bekezdés a) pontja szerinti döntést, vagy nem hosszabbítja meg az eljárását, mely hosszabbítással deklarálja az eljárás első-fázis mivoltát, akkor végzéssel teljes körűvé nyilvánítja az eljárást. Mindez megfelel az átlátható, előrelátható fúziós eljárásra vonatkozó ICN (International Competition Network) ajánlásnak is. A 45 napon belüli döntés felel meg a fúziós rendeletnek a tagállamok hatáskörrel rendelkező hatóságaihoz történő áttételről szóló 9. cikk (6) bekezdésben meghatározott értesítési kötelezettségnek is, mely szerint a bizottsági áttételt követő 45 munkanapon belül az érintett tagállam hatáskörrel rendelkező hatósága tájékoztatja az érintett vállalkozásokat az előzetes versenyjogi értékelés eredményéről, és arról, hogy milyen további intézkedéseket szándékozik tenni, ha vannak ilyen intézkedések.

Az első-fázisú összefonódási eljárásra nem indokolt fenntartani a 60 napos hosszabbítási lehetőséget, hiszen éppen az a cél, hogy az az időtartam, amely alatt a vállalkozások bizonytalan helyzetben vannak tranzakciójuk versenyjogi megítélése tekintetében, az ésszerű legkevesebbre csökkenjen, ezért csak 20 napos hosszabbítási lehetőséget ad a törvény.

A versenyfelügyeleti eljárásokban időnként igen alapos, a piaci körülmények vizsgálatán alapuló szakvélemények beszerzésére, vagy részletes, szakértő módszerekkel végzett piackutatás elvégeztetésére is szükség van, mely során piackutatással foglalkozó vállalkozások megbízása is szakértő igénybevételének, illetve szakvélemény kérésének minősül. Figyelembe véve az esetenként igen hosszadalmas szakértői elemzések szükségességét, és ezeknek a jövőben, a vizsgálatok mélységének növekedésével várhatóan fokozódó gyakoriságát, célszerű a szakvélemény megérkezéséig eltelt időt az elintézési határidő számításakor figyelmen kívül hagyni.

A 65/A. és a 65/B. § szerinti nemperes eljárások időtartama szintén figyelmen kívül hagyandó a határidők számításánál.

A 31. §-hoz

A Tpvt. 65. §-a a vizsgáló és eljáró versenytanácstag tényállás tisztázása érdekében gyakorolható jogosítványairól rendelkezett. Az államigazgatási eljárásról szóló 1957. évi IV. törvény valóban nem tartalmazott ilyen részletes jogosítványokat, a 2005. november 1-jétől hatályos Ket. azonban kimerítően, néhol még a jelenleg hatályos Tpvt. szabályainál is bővebben szabályozza a kérdéskört. A módosítás lényege, hogy elhagyja a Ket.-ben szabályozott vizsgálati jogosultságokat a kettős szabályozás elkerülése érdekében, a többletszabályokat viszont meghagyja, illetve új intézményeket épít be.

A Ket. 51. § (3) bekezdése szerint törvény vagy kormányrendelet kötelezővé teheti, hogy az ügyfél a hivatalból folytatott eljárásban a hatóság erre irányuló felszólítására közölje az érdemi döntéshez szükséges adatokat. A kötelezettség elmulasztása, illetve valótlan adat közlése esetére a jogkövetkezményt a 61. § tartalmazza. Személyes adat közlésére csak törvény kötelezhet. Az ehhez szükséges alapot teremti meg az új (2) bekezdés. Egyúttal azt is rögzíti e szabály, hogy az ügyfél - a Ket. 51. §-ának (5) bekezdésében foglaltakon túlmenően - a jogsértés beismerésére sem köteles. (Ez a szabályt a hatályos (6) bekezdés tartalmazza; az ügyféltől különböző személyek esetében a tanúvallomás megtagadhatóságának szabályai alkalmazandók, ezért a hatályos (6) bekezdésnek a „nyilatkozó személyre” vonatkozó fordulata elhagyásra kerül.)

A Ket. 17. §-ának (4) és (6) bekezdése, 27. §-ának (6) bekezdése, 51. §-ának (3) bekezdése és 56. §-ának (6) bekezdése alapján személyes adat megismerésére és kezelésére, más szervhez való továbbítására, nemzetközi jogsegély keretében való továbbítására, ügyfél személyes adat kapcsán való nyilatkozattételre kötelezésére, illetőleg szemle keretében való lefoglalására csak törvényi felhatalmazás alapján van lehetőség. A GVH vonatkozásában a felhatalmazást a Tpvt. 65. §-ának (4) bekezdése adta meg, azonban csak az adatok szűkebb körére vonatkozóan és nem teljes körűen, ugyanis a törvényi felhatalmazás csak az eljárás résztvevőinek személyes adatainál szűkebb adatkört magába foglaló személyi adatok megismerésére szólt. Ezen okok miatt kerül sor a 65. §-nak a személyes adatok védelméről és a közérdekű adatok nyilvánosságáról szóló 1992. évi LXIII. törvény szellemében való korszerűsítése, és annak rögzítésére, hogy eljárása során, a vizsgált gazdasági tevékenységgel összefüggésben és az eljárás céljaihoz kötötten, továbbá indokolt esetben ezen túlmenően is a Gazdasági Versenyhivatal jogosult kezelni a személyes adatokat.

A törvény szabályozza az adathordozóról készített fizikai tükörmásolat felhasználását. Az IT forensic kifejezés olyan elektronikus adatgyűjtést takar, amelynek lényege egyes hardver eszközök tartalmáról való, az eredetivel mindenben megegyező, ún. tükörmásolatok készítése. Ez lehetővé teszi például egy számítógép merevlemeze aktuális állapotának rögzítését és hiteles másolatként való elvitelét, miközben az eredeti hardver az ügyfélnél marad, nem akadályozva annak további tevékenységét. A tükörmásolat azután részletesen vizsgálható, ide értve a normális másolatokkal szemben a számítógépről a másoláskor már törölt adatok előhívását, illetve egyéb olyan jellemzők megismerését, melyek rendes (floppyn, CD-n, pendrive-on való) rögzítés esetén elvesznének. A másolatot készítő szoftver egy olyan bizonyítványt és kódot generál, amely egyértelműen bizonyítja, hogy a tükörmásolat az eredetivel mindenben megegyező. A tükörmásolat manipulációja (bármely fájl minimális megváltoztatása) esetén is megváltozik ez a kód. Emiatt ha az IT forensic útján készült másolat kódja az eljárás befejezésekor is azonos a helyszínen kiállított bizonyítványon szereplővel, akkor a másolat hitelesen bizonyítja, hogy a benne foglalt bizonyítékot az eredeti számítógép tartalmazta. A tükörmásolatot, illetve egyes részeit tehát sem törölni, sem megváltoztatni nem lehet, ennél fogva sokkal megbízhatóbb bizonyítási eszköz, mint a számítógép lefoglalása és elszállítása, ugyanis ha nem kerül rögzítésre a számítógép lefoglaláskori állapota, akkor a hatóság nem tudja bizonyítani, hogy nem utólag kerültek megváltoztatásra az adatok. A tükörmásolat készítése egyúttal az ügyfélnek is előnyös, mivel számítógépei a birtokában maradnak. Hangsúlyozandó, hogy ez a bizonyítási eszköz a hatályos szabályok szerint is alkalmazható, a tükörmásolat az irat fogalma alá esik, a törvény csupán a pontos szabályozás érdekében említi külön ezt a technológiát.

A tükörmásolat, illetve az egyéb adathordozók (pl. füzet, notesz) lefoglalása révén a Versenyhivatal tudomására juthat más, akár személyes, akár üzleti jellegű adat, ezért ezek kezelésére a GVH-t fel kell jogosítani, ha az adott bizonyítási eszköz nem bontható szét a bizonyító erő sérelme nélkül (tükörmásolat esetében mindig ez a helyzet). Ha a fizikai szétválasztás lehetséges a bizonyító erő sérelme nélkül, ezt kell elvégezni (kivéve, ha az ügyfél hozzájárul a nem az ügyhöz tartozó személyes adatai kezeléséhez).

A 65. § (1) bekezdésének b) pontjára nincs szükség, mert a Ket. - mind az elvégezhető cselekmények, mind a közreműködésre kötelezhető személyek szempontjából tágabban fogalmazó - 92. § (1) bekezdése alkalmazható, amely szerint: a helyszíni ellenőrzés során az ellenőrzést végző személy az ellenőrzéshez szükséges területre, építménybe és egyéb létesítménybe beléphet, ott az ellenőrzés tárgyával összefüggő bármely iratot, tárgyat megvizsgálhat, az ügyféltől vagy képviselőjétől, továbbá az ellenőrzés helyszínén tartózkodó bármely más személytől adatot és tájékoztatást kérhet, az ügyfelet nyilatkozat tételére hívhatja fel, a helyszínről, a megszemlélt tárgyakról, folyamatokról kép- és hangfelvételt készíthet, mintavételt eszközölhet, továbbá egyéb bizonyítást folytathat le. A szemle tekintetében szintén a Ket. irányadó.

A törvény hatályon kívül helyezi a 66. § lefoglalásra vonatkozó rendelkezéseit, mivel azt a Ket. rendezi. A zár alá vétel szabályai viszont beillesztésre kerülnek a 65. §-ba. A zár alá vétel a bizonyítékok biztosítását szolgálja a helyszíni vizsgálati cselekmények során. A zár alá vételnek nem feltétele, hogy a bizonyítási eszköz az ügyfél tulajdonát képezze. Zár alá vétel elrendelésének értelemszerűen akkor van helye, ha jogsértés gyanúja merül fel, és a bizonyítási eszköz meghamisításától, megsemmisítésétől, elrejtésétől vagy egyéb módon való hozzáférhetetlenné tételétől lehet tartani. A zár alá vett dolgokat az azok megőrzésére alkalmas tárolóban vagy külön helyiségben kell elhelyezni, majd a tárolót, illetve helyiséget le kell zárni, és le kell pecsételni.

A törvény lehetővé teszi, hogy az egyes eljárásokban beszerzett bizonyítékokat a GVH más eljárásokban is felhasználhassa. A versenyfelügyeleti eljárás háttérszabályaként szolgáló közigazgatási hatósági eljárásban a szabad bizonyítási rendszer érvényesül, így a hatóság dönti el, hogy milyen bizonyítékokat használ fel a jogsértés bizonyításához, és hogyan értékeli azokat. A szabad bizonyítás folytán bármely, a hivatal tudomására jutott tény felhasználható a jogsértés bizonyításához.

A bizonyítékok felhasználását illetően az alapvető követelmény az, hogy az ügyfél védekezhessen az ellene felhozott bizonyítékkal szemben. Ez megvalósul akkor is, ha más eljárásból veszi át a hatóság a bizonyítékot. Külön értékelést igényelhet az a helyzet, amikor a bizonyítási eszközöket valamilyen kényszerítő eszközzel (például átkutatás, ellenállás leküzdése révén) szerzi be a hatóság. Az ilyen intézkedés akkor jogszerű, ha az eszköz arányos a céllal, ezért a feltételezett jogsértést legalább is valószínűsíteni kell. Ha ez megtörtént, akkor a felhasználásnál csak azt kell biztosítani, hogy az ügyfelek védekezéshez való joga ne sérüljön, azaz lehetőséget kell adni valamennyi olyan irat megismerésére, illetve az azzal szemben való védekezésre, amelyre a hatóság határozatát alapozza. Ez megvalósul akkor is, ha más eljárásban beszerzett bizonyítékot használ fel a GVH.

A törvény nemcsak a jogbiztonság és a szabad bizonyítás elvének érvényesülését segíti elő, hanem célszerűségi elveket is követ, amikor lehetővé teszi, hogy ne kelljen a már korábban törvényesen beszerzett adatokat újra beszerezni.

A 32. §-hoz

A hatályos szabályozás szerint bírói jóváhagyás kell a következő vizsgálati cselekményekhez: az ügyfél, valamint a vele kapcsolatban álló vállalkozások üzleti helyiségeinek (ideértve a járműveket és az üzleti tevékenységhez használt bármilyen területet) meghatározott célból való átkutatása és ennek érdekében az oda való önhatalmú belépés; az ügyfél bármely vezető tisztségviselője, alkalmazottja (megbízottja), valamint a ténylegesen az irányítást gyakorló más személy magáncélú, illetve magánhasználatú helyiségeibe való belépés, ideértve a járműveket és más területet is, és ott meghatározott célból való kutatás folytatása. E szabályokat összhangba kell hozni a Ket.-tel.

A Ket. alapján helyszíni szemle során az eljárással összefüggő helyszín és az ott lévő tárgy megtekinthető. Szemle magánlakásban is tartható. A szemletárgy birtokosának, illetve a megszemlélni kívánt hely (terület, építmény, egyéb létesítmény stb.) tulajdonosának vagy használójának távolléte nem akadálya a szemle megtartásának. Indokolt esetben, ha az a szemle eredményes és biztonságos lefolytatásához szükséges, a hatóság a rendőrség közreműködését kérheti. A szemle során a szemletárgy birtokosa a tárgy felmutatására kötelezhető. Ha a szemletárgy birtokosa a szemletárgyat a hatóság felhívására nem mutatja fel, illetve annak helyszíni átvizsgálását jogellenesen megakadályozza, a hatóság a szemletárgyat szükség esetén a rendőrség közreműködésével lefoglalhatja. A szemle megtartásához az ügyész előzetes jóváhagyása (és a rendőrség, továbbá hatósági tanú közreműködése) szükséges, ha a helyszíni szemlét a hatóság a lezárt terület, épület, helyiség felnyitásával, az ott tartózkodó személyek akarata ellenére kívánja megtartani. A helyszíni ellenőrzés során az ellenőrzést végző személy az ellenőrzéshez szükséges területre, építménybe és egyéb létesítménybe beléphet, ott az ellenőrzés tárgyával összefüggő bármely iratot, hatósági igazolványt, bizonyítványt, engedélyt, tárgyat vagy munkafolyamatot megvizsgálhat, az ügyféltől vagy képviselőjétől, továbbá az ellenőrzés helyszínén tartózkodó bármely más személytől adatot és tájékoztatást kérhet, az ügyfelet nyilatkozat tételére hívhatja fel, a helyszínről, a megszemlélt tárgyakról, folyamatokról kép- és hangfelvételt készíthet, mintavételt eszközölhet, továbbá egyéb bizonyítást folytathat le. A helyszíni ellenőrzés akadályozása esetén a Ket.-nek a szemle akadályozása esetére vonatkozó rendelkezéseit kell alkalmazni.

Megállapítható, hogy sem a szemle, sem a hatósági ellenőrzés szabályai nem jogosítanak kutatásra, vagyis arra a cselekményre, amikor a vizsgáló adott helyiséget (járművet, területet) bizonyítékot keresve vizsgál át, vagyis mindent megvizsgál, nem csak az üggyel összefüggő bizonyítékokat, hiszen a célja éppen ezeknek a bizonyítékoknak a megtalálása. Így viszont óhatatlanul meg fog vizsgálni olyan dolgokat is, amiről az derül ki, hogy az ügyhöz nincs köze. (A szemle helyszíne az eljárással összefüggő helyszín lehet, szemletárgy az ügy tárgyával összefüggő dolog, az ellenőrzés során az ellenőrzés tárgyával összefüggő dolgok vizsgálhatók meg.) A versenyfelügyeleti eljárásban azonban ilyen kutatásra is szükség lehet, ezért a törvény erre lehetőséget ad, de csak bírói engedéllyel. Ez a megfelelő garancia arra, hogy az érintettek magánszféráját indokolatlan kutatással ne sértse a hatóság.

Az önhatalmúságot illetően a Ket. úgy rendelkezik, hogy ha a szemletárgy birtokosa a szemletárgyat a hatóság felhívására nem mutatja fel, illetve annak helyszíni átvizsgálását jogellenesen megakadályozza, a hatóság a szemletárgyat szükség esetén a rendőrség közreműködésével lefoglalhatja, vagyis az ellenállás leküzdhető, bírói engedély nem szükséges. Ha a helyszíni szemlét a hatóság a lezárt terület, épület, helyiség felnyitásával, az ott tartózkodó személyek akarata ellenére kívánja megtartani, ügyészi jóváhagyás szükséges a Ket. szerint. Ez utóbbi eset külön nevesítése nem indokolt, azt a kutatási felhatalmazás magába olvasztja. Ha tehát attól lehet tartani, hogy lezárt helyiséget találnak, vagy ellenszegülés várható, akkor kutatásra kell bírói engedélyt kérni.

Bírói engedély tehát akkor kell, ha kutatásra van szükség, és feltehető, hogy az érintett a vizsgálati cselekménynek ellenszegülne, akadályozná.

Az engedélyezés tekintetében a Fővárosi Bíróság kap országos illetékességet. A Fővárosi Bíróság illetékességének egész országra való kiterjesztésével a helyszíni vizsgálat engedélyezésére jogosult bíróság szintje (megyei bírósági szint) a korábbi szabályozással megegyező szintű marad, azonban a Fővárosi Bíróság illetékességének kijelölése a GVH székhelyéhez igazodik. Az engedélyezés központosításával csökkennek az engedélyt kérő hatóság adminisztratív terhei azáltal, hogy a kérelem valamennyi átvizsgálandó helyszínre nézve egy helyen benyújtható, ezzel párhuzamosan a központosítás gyorsabbá teszi az engedélyezési eljárást, az olyan eljárások során, ahol a kartell felderítése érdekében az ország több pontján szükséges párhuzamosan helyszíni vizsgálat lefolytatása. Ez utóbbi szempont különösen hangsúlyosan jelenik meg abban az esetben, amikor az 1/2003/EK tanácsi rendelet alapján a Bizottság kíván helyszíni vizsgálatot lebonyolítani Magyarországon, vagy a GVH-t kéri fel a kutatásban való segítségnyújtásra, illetve a helyszíni vizsgálat Bizottság nevében való lebonyolítására. Ilyenkor különösen nagy jelentősége van az engedély viszonylag rövid idő alatti beszerezhetőségének, mivel az Európai Bizottság a legtöbb esetben az EU területén párhuzamosan, több országban tart egyszerre helyszíni vizsgálatot. A fentebbi szempontokon túl kiemelendő, hogy a helyszíni vizsgálat a bizonyítékok begyűjtésének és így a titkos kartellek feltárásának egyik leghatékonyabb eszköze, melyet a vizsgálat lefolytatásának váratlansága tesz különösen hatékony felderítési eszközzé. Éppen ezért a helyszíni vizsgálat által érintett vállalkozásoknak, a helyszíni vizsgálat tervezett időpontjának és helyszínének titokban maradásához jelentős közérdek fűződik. A törvénymódosítás ezen információk titokban maradásának biztosításához is hozzájárul az engedélyezés központosítása révén.

A Fővárosi Bíróság nem közigazgatási, hanem polgári nemperes eljárásban jár el, ugyanis ilyen esetben nem hatósági határozat felülvizsgálata a tárgy, és a bizonyítás sem korlátozódik okirati bizonyításra.

A törvény kimondja, hogy ha a GVH munkatársai nem a jogsértés tárgyához kapcsolódó, de jogsértést megalapozó iratot találnak a kutatás során, akkor ez a bizonyíték lefoglalható, de a bizonyítékra utólag kell kérni bírói engedélyt. Ha a bíróság ezt nem adja meg, akkor a talált dokumentum nem használható fel bizonyítékként.

Hangsúlyozandó, hogy e lehetőség a hatályos szabályokból is levezethető, a külön szabályozásra az utólagos bírói engedélyezés szabályainak megalkotása miatt van szükség. Az utólagos bírói kontroll kiteljesíti az ügyfél jogainak védelmére szolgáló eljárási garanciákat.

A 33. §-hoz

Az EU versenyjogában az ügyvéd és ügyfele közötti kommunikáció védettsége (ún. „legal privilege”) elismert, a versenyfelügyeleti eljárások során alkalmazható és alkalmazandó, alapelvi követelményként jelentkezik. Az elv érvényesülését az Európai Bíróság gyakorlata (pl. 155/79. sz. ügy, T-30/89. sz. ügy) biztosítja - meghatározott tartalmi és alanyi feltételek mellett. A legal privilege tágabb értelemben az ügyfél és független ügyvédi státusban lévő jogi képviselője közötti kommunikáció bizalmasságára tekintettel e kommunikáció elemeinek (pl. iratforgalom, levélváltás) normatív privilegizálását jelenti. A privilégium jogosultja a privilegizált adatokra, információkra tekintettel mentes az eljárási jogszabályok által rögzített egyes, bizonyítási eszközök feltárását célzó kötelezettségek alól, illetőleg a privilegizált információkat hordozó iratanyag a versenyfelügyeleti hatóság eljárásában bizonyítási eszközként nem használható fel, annak tartalma a hatóság által - a privilégium jogosultjának hozzájárulása nélkül - nem ismerhető meg. Az EU mellett az egyes tagállami versenyjogok nagy része is elismeri és szabályozza a legal privilege védettsége alá eső iratok sorsát.

A magyar versenyfelügyeleti eljárás tekintetében a jelenlegi szabályozás a következő. A védekezési joggal kapcsolatos információ vagy valamilyen iratban tárgyiasul, vagy természetes személyek bírhatnak róla tudással. E természetes személyek közül maga az ügyfél, illetve a nyilatkozó személy a Tpvt. 65. §-ának (6) bekezdése alapján mentesül az alól, hogy önmagára nézve terhelő nyilatkozatot tegyen. Ha a védekezési joggal kapcsolatos információról harmadik személynek van tudomása, a Ket.-nek a tanúvallomás megtagadásával kapcsolatos szabályai irányadók [53. § (3) bekezdés]. E szabály csak akkor nem engedi meg tanú meghallgatását, ha a vallomással hivatásbeli titkot sértene meg a tanú. A védekezési joggal kapcsolatos információk jellegüknél fogva az ügyvédek hivatásbeli titkát képezik, tehát e védettség csak a hivatásszerűen védelem ellátásával foglalkozó ügyvédeket illeti meg. Ők sem mentesülnek azonban a Ket. szerint akkor, ha az információ már iratba foglalásra került, ugyanis az iratok lefoglalhatók, a szemletárgynak minősülő irat felmutatására a birtokos kötelezhető, a hivatásbeli titkot tartalmazó iratok nem élveznek e tekintetben mentességet. A törvény ezt a hiányt pótolja a versenyfelügyeleti eljárásokra nézve.

Az irat védettségét a törvény ahhoz a körülményhez köti, hogy az irat hol található. Ha ugyanis az ügyfél nem gondoskodik arról, hogy az ilyen irat „nála” maradjon, akkor az ilyen irat védettsége nem indokolt. Birtokban tartottnak minősül az irat akkor is, ha az érintett személy őrizete alatt álló helyen (lakásban, járműben stb.) található. A harmadik személyeknél lévő iratok így védettséget nem élveznek, miként e személyek a tanúvallomás alól sem kapnak felmentést. Kivételt képez az, ha az érintett birtokából jogellenesen került ki az irat. A jogellenességet azonban az érintetteknek kell bizonyítania.

A törvény szerinti védettsége az iratoknak szűkebb esetkört fed le, mint az ügyvéd tanúvallomási akadálya. Ez utóbbi ugyanis minden hivatásbeli titoknak minősülő tényre kiterjed. Indokolt is, hogy az ügyvédnek ezekről ne kelljen vallomást tennie, azonban ha az irat védettsége is minden, ügyvédi titoktartás alá eső iratra kiterjedne, az igen könnyűvé tenné a bizonyítékok elrejtését, ugyanis csak arra lenne szükség, hogy ügyvédi okiratba foglaljanak minden, a jogsértéssel kapcsolatos dokumentumot (pl. magát a kartell-megállapodást). Ezért szükséges az, hogy az irat védettsége csak egy szűkebb körre, a védelemhez való jog gyakorlásával kapcsolatos iratokra korlátozódjon.

A védelem egy iratra akkor terjed ki, ha az ügyfél védelemhez való jogának gyakorlása érdekében, illetve annak keretében keletkezett. Az ügyfél természetesen tudatában van annak, hogy elkövetett-e jogsértést. Védekezésének átgondolásakor a jogsértéssel kapcsolatos tényeket értékeli abból a szempontból, hogy melyeket kívánja a hatóság tudomására hozni. A jogsértést beismerő nyilatkozatot nem köteles tenni. A védekezési jog gyakorlásához azonban professzionális segítőt, ügyvédet is igénybe vehet. Az ügyvéd számára a védekezéshez szükséges tényeket ismertté kell tenni a védelem kialakításához. E körben az információ „napvilágra kerül”, és tárgyiasulhat is, azaz iratok keletkezhetnek az információ-átadás céljából, s ennek során a jogsértéssel kapcsolatos olyan tények kerülhetnek rögzítésre, melyek előadása az eljárásban a jogsértés beismerését jelentené. Az ilyen információt tartalmazó iratokat illeti meg a védelem. Jellemzően tehát - az előzőekből következően - az ügyfél és az ügyvéd kommunikációja során keletkezett iratokat illeti meg a védelem (pl. egymás közti levelezés, megbeszélésről készített hangfelvétel). Kivételesen azonban előfordulhat, hogy az ügyvéd később maga készít pl. feljegyzést az elhangzottakról, az átadott információkról; sőt, az is elképzelhető, hogy az ügyfél készít az ügyvédnek való átadás céljából előzetes feljegyzéseket. Ezeket az iratokat szintén megilleti a védelem, de csak akkor, ha az iratból magából kitűnik, hogy a védekezési jog gyakorlása céljából átadott információ került rögzítésre (ügyvédi belső irat), illetve a védekezési jog gyakorlása céljából való (későbbi) átadás szándékával került sor a rögzítésre (ügyfél belső irata).

Ha vita van a kérdéses irat minősítése tekintetében, a törvény egy speciális eljárás lefolytatását rendeli el. A következetes jogvédelem érdekében a szét nem választható iratok esetében további adminisztratív terhet eredményező eljárást kell alkalmazni. Tekintettel arra, hogy a nyilvánvalóan rosszhiszemű eljárásvitel eljárási bírsággal szankcionálható, valószínűleg csak az indokolt esetekben kell majd lefolytatni ezeket az eljárásokat.

A Fővárosi Bíróság nem közigazgatási, hanem polgári nemperes eljárásban jár el, ugyanis ilyen esetben nem hatósági határozat felülvizsgálata a tárgy, és a bizonyítás sem korlátozódik okirati bizonyításra.

A 34. §-hoz

A kérelmes eljárások megszüntetéséből eredő módosításon túl a törvény - tekintettel e magatartások feltárásához fűződő közérdek súlyára is - a jelenlegi 3 éves elévülési határidő helyett hosszabb, 5 éves elévülési határidőt határoz meg a versenyszabályokba ütköző magatartások esetében. Előfordulhat ugyanis, hogy súlyos, versenytörvényt sértő magatartásokkal szemben a versenyhatóság fellépésére már nincs lehetőség, holott a magatartásból fakadó következmények még jelentős hatást fejtenek ki az adott piacon.

Az EKSZ 81. és 82. cikkeiben lefektetett versenyszabályok alkalmazásáról szóló 1/2003/EK tanácsi rendelet 25. cikke (1) bekezdésének b) pontja szerint főszabályként a 81. vagy 82. cikk megsértése esetén a bírság 5 éves elévülési időn túl nem szabható ki. A Bizottság eljárásában a csak a bírság kiszabására vonatkozik az elévülési határidő, más jellegű (pl. jogsértéstől eltiltó, kötelezettségvállalást elfogadó) határozat időkorlát nélkül hozható. A törvény tehát a közösségi szabályozást - ahol is az Európai Bizottság eljárás-indítási joga ily módon nincs megkötve - is szem előtt tartva a jelenleginél hosszabb, a magyar szabályozásban sem formabontó tartamú, 5 éves vizsgálatindítási határidő biztosít a GVH számára.

A 35. §-hoz

A Tpvt. 68. §-ának módosítása a kérelmes eljárások megszüntetéséhez kapcsolódik.

A 36. §-hoz

A versenyfelügyeleti eljárás kiterjesztésének szükségessége több esetben is felmerülhet. Így az eljárás kiterjesztésére szükség lehet akkor, ha az eljárás folyamán válik világossá, hogy az adott ügy érintheti vagy éppen feltehetőleg nem érintheti a tagállamok közötti kereskedelmet, így az ügyindító határozatban megjelölthöz képest az eljárásban - a tagállamok közötti kereskedelem érintettségének lehetősége esetén - a közösségi jog alkalmazása, vagy - a tagállamok közötti kereskedelem érintettségének feltételezhető hiánya esetén - a Tpvt. alkalmazása (is) indokolt. Szintén ki kell terjeszteni az eljárást akkor, ha az eljárás folyamán derül ki, hogy az eredetileg tételezett mellett a Tpvt. vagy az EKSz. egy másik rendelkezése szerinti jogsértés, illetve az ügyindító határozatban megjelölttel összefüggő más jogsértés is megvalósult. Sem a Tpvt., sem a Ket. nem rendelkezik az eljárás kiterjesztésének lehetőségéről, de nem is tiltja azt. Jóllehet az GVH álláspontja és gyakorlata szerint az eljárás kiterjesztésének megvan a lehetősége, és bírósági ítéletek is alátámasztani látszanak ezt az értelmezést, a jogbiztonság érdekében szükséges kifejezetten szabályozni a kiterjesztés intézményét.

A védekezéshez való jog biztosítása érdekében az eljáró versenytanács nem terjesztheti ki az eljárást, illetőleg nem vonhat be új vállalkozást az eljárásba, hanem ennek szükségessége esetén a vizsgálónak adja vissza az ügyet.

A 37-38. §-hoz

A törvény újraszabályozza a megszüntetés kérdését, összhangban a Ket.-tel. A megszüntetés két esetét különbözteti meg a törvény: érdemi megszüntetés az, ha megállapítást nyer, hogy a vállalkozás nem követett el jogsértést. Ilyen döntést csak az eljáró versenytanács hozhat, határozati formában. A megszüntetés másik esete a bizonyíthatatlanság, illetve az eljárás okafogyottá válása miatti befejezés (végzéssel). Erre a vizsgáló is jogosult lesz. A törvény egyúttal rendezi a jogorvoslat kérdését is.

A 39-40. §-hoz

A törvény az eljárás egyszerűsítése, a vállalkozások adminisztratív terheinek csökkentése jegyében módosítja a tárgyalástartás szabályait. Tárgyalást így csak akkor kell tartani, ha azt az ügyfél kéri, vagy az eljáró versenytanács szükségesnek tartja.

Hasonló okból mellőzi a törvény az előzetes álláspont készítését, ha az eljárás kérelemre indult, az eljáró versenytanács a kérelem tartalmával egyetért, és az engedély megadásához feltétel tűzésére, illetve kötelezettség előírására sincs szükség. Ilyen esetben az eljáró versenytanács tárgyalástartás nélkül határozatot (77. §) hoz.

A törvény alapján a jövőben az ügyfélnek nem kell megküldeni a versenytanács előzetes álláspontjával együtt a vizsgáló jelentését is. Ez a szabály a gyakorlatban bizonytalanságot okozott, ugyanis az ügyfél nem tudhatta, hogy melyik dokumentum ellen kell védekeznie.

A 41-42. §-hoz

Az 1/2003/EK rendelet teljesen új típusú határozatot vezet be, az ún. kötelezettségvállalás intézményét (1/2003/EK rendelet 9. cikke és a preambulum 13. pontja). A kötelezettségvállalás lényege, hogy amennyiben az olyan eljárás során, amely megállapodás vagy magatartás megtiltásához vezethet, a vállalkozások a versenyjogsértéssel kapcsolatos aggályok eloszlatására kötelezettségvállalásokat ajánlanak fel, a versenyhatóság a kötelezettségvállalások elfogadása és kötelezővé tétele mellett megszünteti az eljárás alá vont elleni eljárást. A kötelezettségvállalást előíró határozat nem mondja ki, hogy történt-e jogsértés vagy nem, pusztán kötelezővé teszi a vállalkozások számára a kötelezettségvállalásaikat, és azt állapítja meg, hogy a továbbiakban nincs ok a beavatkozásra, mivel a kötelezettségvállalások orvosolták az azonosított versenyaggályokat. Az 1/2003/EK rendelet lehetőséget ad kérelemre vagy hivatalból az eljárás újraindítására amennyiben: a) jelentős változás következett be azon tények valamelyikében, amelyeken a határozat alapult, b) az érintett vállalkozások kötelezettségvállalásukat nem tartják be, vagy c) ha a határozat a felek hiányos, helytelen vagy félrevezető tájékoztatásán alapult. A kötelezettségvállalás be nem tartása esetén bírság, illetve a kötelezettségvállalás végrehajtása érdekében kényszerítő bírság kiszabására is sor kerülhet.

A kötelezettségvállalás előnyös mind az eljárás alá vont vállalkozások, mind a versenyhatóságok számára. A vállalkozások számára azért kedvező az új határozattípus, mert így elkerülhetik azon negatív publicitást, amely a jogsértés kimondásával járna, illetve mentesülnek egy elhúzódó eljárás terheitől. A versenyhatóság munkaerőt takarít meg a kötelezettségvállalás elfogadása által, mivel nem kell bizonyítania a jogsértést, hiszen a vállalkozások maguk vállalnak kötelezettséget, amelyek megsértése esetén azonnal, minden további bizonyítás nélkül szankcionálhatók.

Az 1/2003/EK rendelet 5. cikke alapján a tagállami versenyhatóságok is jogosultak kötelezettségvállalást elfogadó határozat meghozatalára az EKSz. 81. és 82. cikke alapján indított ügyekben.

A törvény a kötelezettségvállalás „elfogadásáról” szóló döntéssel kapcsolatos részletszabályokat rögzíti. Tekintettel az új döntéstípus előnyeire, a módosítás e döntés meghozatalát nemcsak az EKSz. 81. és 82. cikke alapján, hanem a Tpvt. 8., 10., 11. és 21. §-ai alapján indított eljárásokban is lehetővé teszi. A kötelezettségvállalással csak akkor zárható le az eljárás, ha ez a közérdek védelmét megfelelően szolgálja.

Az eljáró versenytanács a kötelezettségvállalás teljesítését végzéssel teszi kötelezővé. A végzés ellen külön jogorvoslatnak van helye. Ha a vállalkozás nem teljesít, bírsággal sújtható, kivéve, ha a körülmények változása miatt már nem indokolt a teljesítés. A bírságolás alól csak az olyan körülmény-változás mentesít, amely a verseny védelméhez kapcsolódik (azaz nem a vállalkozás egyedi helyzetéhez), vagyis azt kell vizsgálni, hogy a törvény megsértésével kapcsolatos aggályok nem szűntek-e meg a kötelezettség teljesítése nélkül is a körülmények változása folytán.

Mivel a kötelezettségvállalás teljesítését elrendelő végzés nem dönt arról, hogy történt-e jogsértés, e végzés nem akadálya a magánjogi jogérvényesítés során a jogsértés fennállásról való bírói döntésnek, illetve későbbi versenyfelügyeleti eljárás megindításának. A versenyfelügyeleti eljárás megindíthatóságát azonban korlátozza a törvény (a jóhiszeműen eljáró ügyfél védelme érdekében): az ügyben újabb versenyfelügyeleti eljárás megindítására csak a körülmények lényeges változása miatt, illetve akkor kerülhet sor, ha a kötelezettségvállalás teljesítését elrendelő végzés a döntés meghozatala szempontjából fontos tény félrevezető közlésén alapult. Az újabb versenyfelügyeleti eljárás során (akár az eljárás menetében, akár a befejezéskor) versenytanácsi végzéssel rendelkezni kell a korábban hozott, kötelezettségvállalás teljesítését elrendelő végzésről. Lehetséges az is, hogy az utóvizsgálat során kerül megállapításra, hogy az ügyben versenyfelügyeleti eljárást kell indítani. Ilyen esetben a bírság kiszabása nem indokolt akkor sem, ha az ügyfél nem teljesített, vagyis az utóvizsgálatot meg kell szüntetni, s a versenyfelügyeleti eljárást meg kell indítani.

A kötelezettségvállalás intézményének bevezetésével párhuzamosan a törvény hatályon kívül helyezi a szünetelés intézményét. Erre azért kerül sor, mivel a szünetelés mind céljában, mind elrendelésének feltételeiben és eljárási szabályaiban szinte megegyezik a kötelezettségvállalás intézményével.

A 43. §-hoz

A versenytanács határozatainak módosítását a kérelmes eljárások megszüntetésén túlmenően az eljárás megszüntetési eseteinek megkülönböztetése is indokolja, hiszen érdemi megszüntetés esetében - vagyis amennyiben megállapítást nyer, hogy a vállalkozás nem követett el jogsértést - döntést csak a versenytanács hozhat, határozati formában.

A 44. §-hoz

A módosítás rendezi azt a joggyakorlat által ugyan már megoldott, ám még gyakran felmerülő értelmezési kérdést, hogy a jogsértő magatartás tanúsításának vagy a bírság kiszabásának időpontjához kötődik az „előző üzleti év” fogalma. A törvény szerint a releváns időpont a bírság kiszabásának időpontja lesz.

A gyakorlatban felmerült további probléma, hogy mi a bírságkiszabás alapja, ha az eljárás alá vont vállalkozásnak a bírságmaximum számítása szempontjából releváns évi forgalmáról a bírságkiszabás időpontjában még nem állt rendelkezésre hiteles adat.

Jelentős újítás, hogy a törvény a bírságok megfizetéséért felelőssé kíván tenni olyan vállalkozásokat is, amelyek az eljárásban ügyfélként nem vettek részt, így a jogsértés megvalósításában esetlegesen betöltött szerepüket sem vizsgálta a versenyhatóság. E rendelkezés célja annak megakadályozása, hogy a vállalkozások az árbevételre vonatkozó adatokkal vagy a végrehajtás alá vonható vagyonnal történő manipulációval elkerüljék a bírság kiszabását vagy annak végrehajtását. A jogi formában is intézményesült gazdasági kapcsolatok szorossága e szervezetek felelősségét vélelmezhetővé teszi, s ezért indokolt a hátrányos jogkövetkezményeket rájuk is terhelni. Erre azonban a törvény szerint csak akkor kerülhet sor, ha a jogsértő ügyféllel szemben a végrehajtás eredménytelen volt. Ilyen mögöttes felelősséget ró a törvény a vállalkozás-csoportokra (vagyis az eljárás alá vonttól nem független, vele gazdasági egységet képező vállalkozásokra), és a vállalkozások társadalmi szervezetének, köztestületének, egyesülésének vagy más hasonló szervezetének tag-vállalkozásaira. A jogbiztonságot szolgálja az a szabály, hogy csak azon vállalkozáscsoport-tagtól, illetve társadalmi szervezetben (stb.) résztvevő tag-vállalkozástól hajtható be a bírság, amely vállalkozás ebbéli minőségében a határozatban nevesítésre került. A bírságfizetésre kötelező végzés ellen külön jogorvoslatot biztosít a törvény.

Hasonló megoldás a közösségi jogban is ismert. Az 1/2003/EK rendelet alapján vállalkozások társulása esetén lehetőség van a bírságnak a tagok forgalmának figyelembevételével történő kiszabására is. Amennyiben a társulás nem fizetőképes, a bírság összegének fedezése céljából köteles tagjaitól hozzájárulást kérni. Ha a társulás nem kapta meg a hozzájárulásokat határidőben, a Bizottság a bírság megfizetését közvetlenül bármelyik olyan vállalkozástól követelheti, melynek képviselői a társulás érintett döntéshozó testületének tagjai voltak. Miután a Bizottság a fenti módon már felszólított a fizetésre, a fennmaradó rész megfizetését a társulás bármely olyan tagjától követelheti, amely annak a piacnak az aktív szereplője volt, amelyen a jogsértés megtörtént.

A 45. §-hoz

A módosítás a határozat és végzés kifejezések bevezetésén túl azzal, hogy a bírósági felülvizsgálat által érintett döntések esetében kötelezővé teszi ennek a ténynek a jelzését a döntés nyilvánosságra hozatalakor, növeli a jogbiztonságot, illetve az eddigi joggyakorlatot jeleníti meg törvényi szinten.

A 46. §-hoz

A törvény egyrészről az egyértelműség kedvéért rögzíti, hogy a versenytanács a vizsgáló végzése elleni jogorvoslat során milyen tartalmú végzéseket hozhat, másrészről pedig felsorolja azokat az eseteket, amikor az eljáró versenytanácsnak a vizsgáló végzését elbíráló végzése ellen bírósági jogorvoslatnak van helye. E lista a Ket. szabályaival van összhangban.

A 47-48. §-hoz

E módosításokat a polgári perrendtartásról szóló 1952. évi III. törvény közigazgatási perekre vonatkozó szabályainak a 2005. évi XVII. törvénnyel való módosítása teszi szükségessé.

A 49. §-hoz

A törvény egységesen kezeli a versenytörvénybe ütköző magatartásokkal szembeni fellépés határidejét, ezért - azonosan a 67. § (4) bekezdésében megfogalmazottakkal - a Tpvt. 2-7. §-aiba ütköző magatartásokkal szemben szintén öt évben határozza meg az igényérvényesítés határidejét.

Az 50. §-hoz

A versenyjogi szabályok megsértése polgári jogi jogkövetkezményeket vonhat maga után. Ezt a Tpvt. 11. §-ának (3) bekezdése és 93. §-a eddig is rögzítette. A tipikus esetek: egy szerződés semmisségének érvényesítése a szerződő felek közötti szerződéses jogvitában a 11. §-ba ütközés miatt, illetve kártérítési igény a kartellt létrehozó, vagy az erőfölényével visszaélő vállalkozásokkal szemben.

A magánjogi igényérvényesítést jelenleg késleltetheti, hogy a Tpvt. 45. és 86. §-át úgy is lehet értelmezni, mintha a GVH hatáskörébe tartozó ügyekben a magánjogi jogérvényesítésre csak akkor kerülhetne sor, ha a jogsértést a GVH előzetesen megállapította. Ezt a bizonytalanságot szünteti meg a törvény.

A magánjogi jogérvényesítés leginkább a tilalmakat teremtő kartell és erőfölényes szabályokhoz kapcsolódóan merülhet fel, így az engedélyezési jellegű fúziós ügyekre nem kell utalnia a szabályozásnak. A fogyasztói döntések tisztességtelen befolyásolásának tilalmára vonatkozó szabályok megsértése esetében a versenytárs szintén jogosult a magánjogi jogérvényesítésre (kártérítés követelésére). A tisztességtelenül befolyásolt fogyasztó által kötött szerződés érvényességét azonban nem érinti az új szabályozás, viszont a Ptk. tévedésről/megtévesztésről szóló szabályai alapján a tisztességtelen befolyásolás esetlegesen a szerződés megtámadással (illetve kifogással) érvényesíthető érvénytelenségét vonhatja maga után.

A GVH specializált szakértelmére a polgári perekben is indokolt támaszkodni, ezért a törvény a Tpvt.-n alapuló versenyjogi perekben is bevezeti az amicus curiae intézményét, a közösségi jog alkalmazásakor irányadó 1/2003/EK rendelet, és a hozzá kapcsolódó Tpvt. 91/H. § mintájára. Kiemelendő, hogy a bíróság nem kötelezheti a GVH-t sem a versenyfelügyeleti eljárás egészének, sem egyes bizonyítási cselekményeknek a lefolytatására.

A magánjogi jogérvényesítés lehetőségének egyértelművé tétele mellett kezelni kell a párhuzamos eljárások lehetőségének problémáját. Az ilyen párhuzamosság estében mindenképpen meg kell akadályozni az egymással ellentétes határozatok születésének lehetőségét. Ez csak az eljárások összekapcsolásával lehetséges. A törvény a specializált szakértelemre való tekintettel a GVH eljárásának ad elsőbbséget. (Hasonlóan ahhoz, ahogy a közösségi jog a Bizottság határozatának elsőbbségét mondja ki.) Ez azonban nem csorbítja a bíróságok előtti jogérvényesítéshez való jogot, hiszen a GVH határozata közigazgatási perben felülvizsgálható, így végső fokon a bíróság egy másik bíróság ítéletéhez lesz kötve. Azonban a kártérítési perekben a jogsértő vállalkozás perbeli ellenfele (felperes) tipikusan nem volt ügyfél a versenyfelügyeleti eljárásban, így a közigazgatási perben sem lehetett fél, illetve ilyen pert nem is indíthatott. Őrá a jogsértés fennállásáról hozott döntés úgy fog kihatni, hogy a döntéshez vezető eljárásban nem vehetett részt. Ez azonban folyománya annak, hogy a Tpvt. a jogsértések megállapítását alapvetően közérdekből, hatóság által indított eljárásban teszi lehetővé. Ha ez a közérdekű jogérvényesítési modell összeütközésbe kerül a jogsértés következményeinek egyéni érdekből történő érvényesítésével, a jogbiztonság érdekében valamelyiket előtérbe kell helyezni. A törvény ilyen konfliktus estére a közérdekű eljárást tekinti erősebbnek. Hangsúlyozandó, hogy a GVH, illetve a közigazgatási perben eljáró bíróság határozata csak a jogsértés kérdésében köti a polgári bíróságot, vagyis a kártérítési igény egyéb kérdéseiben szabadon dönt. Megjegyzendő még, hogy a szerződő felek közötti perek esetében ez a probléma fel sem merül, mivel egy kartell-megállapodás szerződő felei szükségképpen ügyfelek a versenyfelügyeleti eljárásban.

Kiemelendő, hogy a bíróság a GVH határozatának a törvénysértést vagy annak hiányát megállapító részéhez van kötve, így a módosítás által bevezetett, kötelezettségvállalásról szóló végzés meghozatala nem akadálya annak, hogy a bíróság a GVH által vizsgált magatartás tekintetében eljárjon és a törvénysértést, vagy annak hiányát megállapítsa.

A törvény meghatározza azt, hogy a polgári perekben melyik félnek mit kell bizonyítania. Alapvetően a polgári perek főszabálya érvényesül: mindenki köteles azt bizonyítani, amire hivatkozik - a jogsértésre hivatkozó a jogsértés fennállását, a jogsértés megállapíthatósága alól kivételt teremtő körülmények fennállását pedig az erre hivatkozó fél. Így pl. egy megállapodás nem csekély jelentőségűségét - mint a tilalom hatálya alá tartozás előfeltételét - a jogsértésre hivatkozó fél köteles bizonyítani, miként azt is, ha a megállapodás ugyan csekély jelentőségű, de a 13. § (4) bekezdése alapján mégis a tilalom alá esik.

A törvény a magánjogi jogérvényesítés szabályaihoz kapcsolódóan hatályon kívül helyezi a Tpvt. 86. §-a (2) bekezdésnek f) pontját és a 86. § (3) bekezdését. E szabályok elhelyezése eddig is ellentmondásos volt, hiszen a 86. § a 2-7. §-okhoz kapcsolódott. Másfelől a magánjogi jogérvényesítés általános rendszerében ezek az esetek is megfelelően kezelhetők - a bíróság éppúgy köteles lesz (esetleg a GVH segítségét igénybe véve) dönteni ilyen esetekben is az erőfölénnyel való visszaélés kérdésében, mint akkor, ha a fél nem a szerződés létrehozását kéri, hanem kártérítést.

Az 51-53. §-hoz

A Tpvt. 89. §-ának szövege több irányban módosul. Egyrészt biztosítja a törvény a Ket.-tel való összhangot. Másrészt a törvény a vizsgáló által az eljárás során hozott döntés végrehajtásának elrendelését a vizsgálóhoz telepíti. Az új szabályozás biztosítja, hogy a végrehajtás elrendelése iránt az intézkedjen, aki a végrehajtás alapjául szolgáló döntést meghozta.

A Tpvt. 90. §-ának (1) bekezdése a késedelmi pótlékról rendelkezik, azonban ezen intézményt a Ket. 138-139. §-ai részletesebben, teljes körűen rendezik, így a Tpvt. 90. §-ának (1) bekezdésére nincs szükség.

A jogalkalmazás tapasztalataiból megállapíthatóan a Tpvt. 90. §-ának (3) bekezdése hiányos és pontatlan, ugyanis úgy rendelkezett, hogy a végrehajtási bírság napi összege ötvenezer forintig terjedhet, illetve, hogy az önkéntes teljesítés meghosszabbításával egyidejűleg a napi bírság összege megemelhető, azonban az emelt bírság összegének maximuma nem volt megjelölve. A bírság emelésére nem volt lehetőség abban az esetben, ha az először, a végrehajtás elrendelésekor kiszabott bírság ötvenezer forint volt. Nem célszerű a (3) bekezdésben írt azon rendelkezés sem, miszerint az emelt bírság összegét az újabb teljesítési határidő eredménytelen eltelte után határozta meg a versenytanács, szemben a végrehajtás elrendelésekor előre kiszabott bírsággal. A két rendelkezés alapos ok nélkül tért el egymástól, figyelmen kívül hagyva azt a tényt is, hogy a bírság akkor ösztönöz a minél korábbi önkéntes teljesítésre, ha annak emelt összege előre ismert a vállalkozás, vagy annak vezetője előtt. E problémákat orvosolja a törvény.

Az 54. §-hoz

A törvény 2003. évi módosítása során a vállalkozások közötti összefonódások ellenőrzéséről szóló tanácsi rendelet éppen felülvizsgálat tárgyát képezte, ezért nem volt lehetséges címének és számának pontos meghatározása. A rendelet azóta elkészült és hatályba lépett, így lehetővé válik a pontos hivatkozás.

Az 55. §-hoz

A fúziós rendelet 22. cikke a tagállami versenyhatóságnál bejelentett összefonódásnak az Európai Bizottsághoz történő áttételének szabályait tartalmazza. Ezek szerint egy vagy több tagállam az összefonódás bejelentését, illetve az összefonódásnak az érintett tagállam tudomására hozását követő legfeljebb tizenöt munkanapon belül azzal a kérelemmel fordulhat a Bizottsághoz, hogy az vizsgálja meg az adott összefonódást, abban az esetben, ha az összefonódás nem közösségi léptékű, de hatással van a tagállamok közti kereskedelemre, és azzal fenyeget, hogy jelentősen befolyásolja a versenyt a kérelmező tagállam vagy tagállamok területén. Erről a kérelemről a Bizottság haladéktalanul tájékoztatja a tagállamok hatáskörrel rendelkező hatóságait és az érintett vállalkozásokat. Ezt követően tizenöt munkanapon belül bármely más tagállam jogosult a kezdeti kérelemhez csatlakozni.

A kérelem előterjesztésétől, illetve az arról szóló tájékoztatás átvételétől a vizsgálat helyének meghatározásáig valamennyi tagállami versenyhatóság köteles az előtte folyó nemzeti eljárást felfüggeszteni. A tagállami versenyhatóság a felfüggesztést megszünteti és folytatja az eljárását, amennyiben arról tájékoztatja a Bizottságot, hogy nem kíván a kérelemhez csatlakozni, vagy amennyiben a Bizottság úgy dönt, hogy nem veszi át az összefonódás vizsgálatát. Ha azonban a Bizottság a kérelem szerint határoz, azaz átveszi az összefonódás vizsgálatát, akkor az összefonódás vizsgálatára a továbbiakban a kérelmező tagállam vagy tagállamok nemzeti joga nem alkalmazható, azaz a Gazdasági Versenyhivatal az eljárását köteles megszüntetni.

A törvény a 91/E. §-ának új (5)-(11) bekezdésében a fentiekben ismertetett közösségi jogi rendelkezéseket a Tpvt. eljárási terminológiáját alkalmazva ülteti át a magyar szabályozásba, s ezzel egyértelműsíti, hogy mikor és milyen eljárási cselekmény megtétele szükséges, mivel az eljárás felfüggesztésének és megszüntetésének szükségessége a gyakorlatban az összefonódás-ellenőrzési rendelet alapján mind vizsgálati szakban, mind pedig versenytanácsi szakban felmerülhet.

A rendelettel összhangban a 91. § (5)-(10) bekezdésében szabályozott felfüggesztő, folytató, illetve megszüntető végzések ellen nincs helye jogorvoslatnak.

Az 56-57. §-hoz

A 91/F. § módosítását az indokolja, hogy ma már ismert a fúziós közösségi rendelet száma és pontos tartalma (szemben a 91/F. § megalkotásakori helyzettel), továbbá a 65/A. § módosulása és a Ket.-tel való összhang megteremtése is pontosításokat tesz szükségessé. Érdemi módosítás, hogy az 1/2003/EK rendelet 21. cikke szerinti esetben a bírói engedélyezés függetlenül és közvetlenül kötelező lesz az EK rendeletek alapján, ugyanis a rendeletek és az új 65/A. § nem pontosan fedi majd egymást a tekintetben, hogy milyen vizsgálati cselekményhez kell bírói engedély a magánszféra körébe eső helyszínek vizsgálata esetében.

Az 58. §-hoz

Mivel a Tpvt. által szabályozott bejelentés, valamint panasz intézménye, illetve az ahhoz kapcsolódó eljárási szabályok eltérnek az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény 141-143. §-aiban meghatározott közérdekű kérelmekkel, panaszokkal és bejelentésekkel kapcsolatos eljárás szabályaitól, a megkülönböztetés és a jogbiztonság érdekében szükségszerű az utóbbi szabályok alkalmazásának kizárása.

Az 59. §-hoz

A módosítás jogharmonizációs záradékot illeszt a Tpvt.-be.

A 60. §-hoz

Mivel a Ket. 71. §-ának (1) bekezdése alapján a hatóság az ügy érdemében határozatot hoz, az eljárás során eldöntendő egyéb kérdésekben pedig végzést, a két törvény fogalmai közötti összhang megteremtése érdekében szükséges a részletes módosítás.

-----STARTING---POINT---VEGE---

A 61. §-hoz

A törvény legtöbb rendelkezése a Ket. hatálybalépésével egyidejűleg, 2005. november 1-jén lép hatályba. A törvényt főszabályként - a Ket. hatályának rendezésével összhangban - a hatálybalépése után indult ügyekben, illetve a megismételt eljárásokban kell alkalmazni.

Ezen szabály alól kivétel az egyedi mentesítés és nemleges megállapítás iránti kérelem benyújtására vonatkozó kérelmezés lehetőségének eltörlése, mivel a Tpvt. vonatkozó részeinek hatályon kívül helyezéséről rendelkező §-ok a törvény kihirdetését követő 15. napon lépnek hatályba. Ez azt jelenti, hogy ezt követően a Gazdasági Versenyhivatalhoz nem lehet egyedi mentesítés, illetve nemleges megállapítás iránti kérelmet benyújtani, azonban az ezen időpontban folyamatban lévő ügyekben a kérelem elbírálására még sor kerül.

A 62-63. §-hoz

A Tpvt. 11. § (2) bekezdésének e) pontjában megjelenő versenytársak közötti, a versenyeztetéssel kapcsolatos összejátszás olyan magatartást nevesít, amikor vállalkozások a 11. §-ban foglalt tilalom valamelyikét vagy akár többet egyszerre versenytárgyaláson követnek el: például felosztják maguk között a piacot vagy árakat rögzítenek. A 11. § (2) bekezdésében a versenykorlátozó magatartások példálózó jellegűen kerültek felsorolásra, és az e) pontban foglalt magatartás kivételével valamennyi felsorolt tényállási elem tartalmilag emeli ki a versenykorlátozó magatartás lényegét. Ezzel szemben az e) pont formailag különbözteti meg a versenytárgyaláson történő összejátszást azoktól a versenykorlátozó magatartásoktól, amelyeket nem versenytárgyalási kontextusban követnek el. Ebből is kitűnik, hogy az e) pont törvényszövegben való megjelenítése valójában nem logikus. Az e) pont beiktatására a törvény jelenleg hatályos szövegének megszövegezésekor azért került sor, hogy a 11. §-ban foglalt versenytárgyaláson való összejátszás jól elkülöníthető legyen a 7. §-ban foglalt - egyébként a bíróság hatáskörébe tartozó - versenyeztetés tisztaságát sértő cselekményektől. Félő volt ugyanis, hogy helytelen jogértelmezés esetében a 7. § magába olvasztaná a 11. § tartalmát is, ami megakadályozná, hogy a GVH a versenytárgyalási környezetben alkalmazott versenykorlátozó megállapodások ellen fellépjen. Az eltelt időben világossá vált, hogy ez a félelem alaptalan volt, és mindenki számára világos, hogy a 7. § nem a 11. § körébe tartozó magatartásokat fed le (hanem például azt az esetet, amikor a kiíró visszaél a benyújtott pályázatokban található információkkal).

Azon túl, hogy az e) pont 11. § (2) bekezdésében való szerepeltetése felesleges, a gyakorlatban is interpretációs nehézséghez vezetett, ugyanis olyan értelmezésre adott lehetőséget, amely szerint a versenytárgyaláson való összejátszás önálló tényállási elem, és mint ilyen, nem tartozhat a csekély jelentőségű megállapodások alóli kivételt képező árrögzítő és piacfelosztó megállapodások közé [13. § (2) bekezdés]. Ennek pedig az a következménye, hogy - az érintett piac meghatározásának függvényében - a versenyeztetéssel kapcsolatos összejátszással megvalósuló árrögzítő és a piacfelosztó kartellek is csekély jelentőségűnek minősülhetnek, és így kikerülnek a tilalom alól, noha a törvénynek nyilvánvalóan nem ez a célja.

Hangsúlyozandó, hogy a törvénymódosítás nem jár a 11. §-ban meghatározott tilalom szűkülésével, hiszen a versenytárgyalás keretében megvalósított versenykorlátozó magatartások továbbra is a 11. §-ban foglalt tilalom által lefedettek.

A törvény a 11. § (2) bekezdésének e) pontjának hatályon kívül helyezésével egyidejűleg a közbeszerzési törvényt is módosítja, mivel e törvény az e) ponthoz speciális jogkövetkezményt fűz. A Kbt. szerinti jogkövetkezmény alkalmazását a törvény az egész 11. § megsértéséhez kapcsolja, ha a jogsértést versenyeztetési eljárással (pl. közbeszerzés, koncessziós pályázat) kapcsolatban követték el. A jogkövetkezmény alkalmazása csak akkor indokolt, ha a jogsértés súlya, jellege stb. alapján a jogsértés megállapítása mellett bírság is kiszabásra került.

Egyúttal - a közösségi jog egyenértékű védelmének közösségi jogi elvéből következően - a szabályt kiterjeszti a törvény az EK-Szerződésnek a Tpvt. 11. §-ával tartalmilag azonos 81. cikkére.

A 64. §-hoz

E § a törvény azon §-ainak a felsorolását tartalmazza, amelyek a közösségi jog végrehajtásához szükséges rendelkezéseket állapítanak meg.