2016. évi CX. törvény indokolása

a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény és ehhez kapcsolódóan más törvények módosításáról

-----STARTING---POINT---ALTALANOS--- 

Az Emberi Jogok Európai Bírósága (a továbbiakban: EJEB)az elmúlt időszakban több olyan ítéletet hozott, amely elmarasztalta Magyarországot az Emberi Jogok Európai Egyezménye (a továbbiakban: Egyezmény) 3. cikkének megsértése miatt, elsősorban a büntetés-végrehajtási intézetek zsúfoltsága miatt nem megfelelő elhelyezési körülményekre hivatkozva. Az EJEB 2015. március 10-én hozta meg vezető ítéletét a Varga és társai kontra Magyarország ügyben a börtönzsúfoltságot kifogásoló panaszokról, melyben hazánkat az egyezménysértő fogvatartási körülmények megszüntetésére, valamint hatékony preventív, illetve kompenzációs jogorvoslat kialakítására hívta fel.

Az EJEB vezető ítéletében meghatározott követelményeknek való megfelelés érdekében többirányú megoldási terv készült, amelynek célja, hogy a börtönzsúfoltság felszámolását szolgáló férőhely-bővítési programot kiegészítve a jogalkotás eszközeivel is segítse a probléma felszámolását és a hatékony jogorvoslati rendszer kiépítését.

A módosítási irányok közül elsőként a reintegrációs őrizet alkalmazási körének kiterjesztését érdemes kiemelni. Ez egyrészt abból ered, hogy az elítéltek korábbinál szélesebb köre lesz e kedvezménybe bevonható, másrészt egyes esetekben a hatályosnál hosszabb lesz a reintegrációs őrizetben tölthető idő. E változtatások révén csökkenthető az érintett elítéltek esetében a büntetés-végrehajtási intézetben (a továbbiakban: bv. intézet) bent töltött időtartam, ami hozzájárul a telítettség részbeni enyhítéséhez.

A törvény ún. preventív eszközként vezeti be a zsúfolt elhelyezési körülmények miatti, speciális jogcímen alapuló, a bv. intézet parancsnokához panasz lehetőségét. Az alapvető jogokat sértő elhelyezési körülmények fennállása esetén a parancsnok a panasz alapján az elhelyezési körülmények javítása vagy ellensúlyozása érdekében a lehetőségekhez mérten megteszi a szükséges intézkedéseket, pl. más zárkába helyezheti át az elítéltet, vagy számára több szabad levegőn tartózkodást engedélyezhet, illetve egyes kapcsolattartási formák tekintetében megnövelheti azok gyakoriságát vagy hosszát. Adott esetben kezdeményezi az elítélt átszállítását olyan bv. intézetbe, amelyben a jogszabályban előírt élettér biztosítható. A bv. intézetek férőhelybővítés előrehaladtával egyre inkább reálisan lehet számolni a megfelelő élettér biztosítása érdekében történő áthelyezés lehetőségével.

Végül harmadik fontos elemként kiemelendő a törvény által újonnan bevezetendő, a zsúfolt elhelyezési körülmények miatti jogsérelemmel arányban álló, hatékony kompenzációt biztosító kártalanítási eljárás. Az eljárás során a pénzbeli kártalanítás mértékét - annak napi tétele alsó és felső határának törvényi rögzítése mellett - a büntetés-végrehajtási bíró határozza meg az Egyezmény 3. cikkébe ütköző fogvatartási körülmények között töltött fogvatartási napok és a napi tétel szorzataként.

A törvény továbbá a gyakorlati szakemberek és jogalkalmazás oldaláról felmerülő javaslatok alapján olyan pontosításokat végez el, amelyek az egyes jogintézmények esetében, kiemelten a társadalmi kötődés program és a szabadításra felkészítéssel összefüggésben segítik a jogalkalmazást, és amelyek révén egyszerűbbé és átláthatóbbá tehető a szabályozás, illetve az egyes jogintézmények működtetése.

Az alapvető jogok biztosa - egyéni panaszbejelentés alapján lefolytatott vizsgálatot követően - munkacsoport felállítását kezdeményezte az igazságügyi miniszternél annak vizsgálatára, hogy a gyermekek mindenekfelett álló érdekére figyelemmel miként lehetne megteremteni annak jogszabályi lehetőségét, hogy a büntetés-végrehajtási intézetek anya-gyermek részlegén azon gyermekek is elhelyezésre kerülhessenek, akik a büntetés végrehajtása előtt születtek, mivel a Bv. tv. jelenlegi szabályozása csak a büntetés végrehajtása során megszületett gyermekek esetében teszi ezt lehetővé. A fogvatartott anyák és gyermekük büntetés-végrehajtási intézetben való együttes elhelyezésével kapcsolatban már ombudsmani vizsgálat is folyt (lásd az AJB-329/2012. sz. jelentést).

A nemzetközi szabályozást megvizsgálva megállapítható volt, hogy az uniós államok szabályozásukban nem tesznek különbséget az együttes elhelyezés lehetővé tételekor aszerint, hogy a gyermek a végrehajtás előtt született-e vagy az alatt. A törvény célja, hogy felszámolja a gyermek anya általi gondozáshoz való jogát érintő diszkriminatív megkülönböztetést. Erre az esetköre azonban speciális eljárás bevezetése szükséges, amely a többféle szempont közül a gyermek érdekét állítja központi helyre, ugyanakkor a gyermekvédelmi szempontok mellett figyelemmel van a büntetés-végrehajtás sajátságos rendjére.

A technikai módosítások a törvény kihirdetését követő nyolcadik napon lépnek hatályba. Az alapvető jogokat sértő elhelyezési körülmények miatti hatékony jogorvoslat megteremtését célzó új jogintézmények bevezetésének, az Alkotmánybíróság döntéséből eredő és a joggyakorlati problémák feloldását célzó módosítások hatálybalépésének napja 2017. január 1., az anya és gyermeke együttes elhelyezés alanyi körének a fogvatartás előtt megszületett gyermekre történő kiterjesztését célzó módosítások pedig 2018. január 1-jével lépnek hatályba.

-----STARTING---POINT---RESZLETES---

Az 1-2. §-hoz

A büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvényben (a továbbiakban: Bv. tv.) a büntetés-végrehajtási pártfogó felügyelői tevékenységek köre jelentős mértékben kibővült, így pl. a büntetés-végrehajtási pártfogó felügyelők környezettanulmányokat készítenek egyes döntések megalapozásához (reintegrációs őrizet, szabadságvesztés-félbeszakítás, kegyelmi eljárás, fiatalkorú elítélt befogadó részlegbe helyezése). A törvényben a büntetés-végrehajtási szervezet feladatkörének meghatározásában ezeket az új feladatköröket is szerepeltetni kell, amit a módosítás átfogó megnevezéssel jelöl.

A 3. §-hoz

A büntetés-végrehajtás tevékenységi körébe jelentős számban tartoznak olyan feladatok, amelyeket a büntetés-végrehajtási intézeteken kívül kell végrehajtani. Ezen feladatok biztosítása, biztonságos végrehajtása érdekében szükségessé válnak olyan elektronikus megfigyelési eszközök, amelyek a fogvatartottak által elkövetett jogsértő cselekmények elkövetésének bizonyítására, illetve más személyek részéről történő, a büntetés-végrehajtási feladatok végrehajtását akadályozó, azokat megsértő cselekmények igazolására, továbbá a személyi állomány szolgálatellátása jogszerűségének alátámasztására alkalmasak. Ezekben az esetekben az elektronikus megfigyelési eszköz nem telepített, hanem „mobil” eszköz, úgynevezett „akciókamera”. Az eszközt alkalmazása esetén a feladatot végrehajtó büntetés-végrehajtási személyi állomány kezeli és tartozik felelősséggel a személyiségi jogi és adatvédelmi szabályok betartásáért.

A törvény értelmében a büntetés-végrehajtási szervezetről szóló 1995. évi CVII. törvénynek az intézkedési kötelezettségre és az intézkedések alkalmazásának közös szabályaira vonatkozó rendelkezései kerülnek kiegészítésre a mobil elektronikus eszközök alkalmazási lehetőségével. A törvényi szintű szabályozása elengedhetetlen a személyiségi jogi és adatvédelmi szempontok érvényesülése érdekében. A törvény a felhasználásra és adatkezelésre vonatkozóan a Bv. tv.-nek az elektronikus megfigyelési eszköz esetében irányadó szabályait rendeli alkalmazni (lásd 150. §).

A 4. és a 29. §-hoz

A végrehajtás helyéhez igazodóan a Gyvt. és a Bv. tv. egyidejű módosításával meghatározza, hogy a bv. intézet anya-gyermek részlegén, illetve a javítóintézet fiatalkorú és gyermeke együttes elhelyezését biztosító részlegén elhelyezett gyermekre tekintettel járó családi pótlék felhasználható része milyen célra fordítható.

Az 5-13., a 27., a 30. és a 38-39. §-hoz

A gyermek anya általi gondozáshoz való jogát érintő diszkriminatív megkülönböztetés felszámolása érdekében a gyermekvédelmi és a büntetés-végrehajtási jogterület sajátosságait szem előtt tartva kiterjeszti az együttes elhelyezés lehetőségét arra az esetre, ha a gyermek nem a büntetés-végrehajtási intézetben, illetve a javítóintézetben születik meg, hanem az anya, illetve a fiatalkorú a szabadságvesztés vagy a javítóintézeti nevelés végrehajtásának megkezdésekor, illetve az előzetes letartóztatás elrendelésekor kérelmezi a gyermekével való együttes elhelyezését.

Erre az esetköre speciális eljárás bevezetése szükséges, amely a többféle szempont közül a gyermek érdekét állítja központi helyre. A végrehajtás foganatosítása előtt megszületett gyermek családjogi státusza (szülői felügyelet vagy szükség esetén gyám kirendelése) rögzül, a gyermek családi környezetben nevelkedik vagy elhelyezéséről adott esetben a gyámhatóság, illetve a bíróság határozott. Ezzel szemben a fogvatartás alatt született gyermek esetén, a várandóság nyomon követhető volt és a fogvatartás tényéből eredően az anyával való elhelyezés adott. Az előbb felvázolt esetben nagyobb körültekintést igényel annak megítélése, hogy a gyermek érdekét mi szolgálja jobban: az anyával való együttes elhelyezés a büntetés-végrehajtási intézet anya-gyermek részlegén, vagy a szeretetet és megfelelő gondoskodást biztosító családi környezetben való megtartása, ha ez az anya távollétében is adott (másik szülő, testvérek, nagyszülők révén).

Ugyanakkor időszerűségi érvek szólnak amellett, hogy az előzetes letartóztatás esetén, annak azonnali foganatosításából eredően az együttes elhelyezésről való döntés meghozatala kapcsolódjon az előzetes letartóztatás elrendeléséhez. Ez esetben az elsődleges a gyermeknek azon érdeke érvényesül, hogy az anyja gondozza, és hogy a szoptatás ne szakadjon meg. Ennek érdekében a büntetőügyben eljáró bíróság az előzetes letartóztatás elrendelésekor, az anya kérelmére a törvény 5. § (1) bekezdésével beiktatott Gyvt. 72. § (1) bekezdés a b) pontja alapján a gyermeknek az együttes elhelyezést biztosító részlegen való ideiglenes hatályú elhelyezéséről rendelkezik. Ez esetben az előzetes letartóztatás végrehajtási helyeként a törvény 39. §-ával beiktatott Bv. tv. 388. § (1) bekezdés b) pontja a bv. intézet anya-gyermek részlegét jelöli meg.

A gyámhatóság a határozat alapján utólag vizsgálja meg - környezettanulmány révén és a gyermekre vonatkozó gyermekvédelmi, gyámügyi és egészségügyi előzményi adatok beszerzése alapján -, hogy mi szolgálja inkább a gyermek érdekeit, az együttes elhelyezés vagy a családi környezetben való nevelkedése. Ha a gyámhatóság az együttes elhelyezéshez nem járul hozzá, a gyermeket a gyámhatóság által megjelölt felelős személy részére kell kiadnia a bv. intézetnek vagy a javítóintézetnek.

A szabadságvesztés végrehajtásának foganatosítása esetén a büntetés letöltésére való felhívásban kell az elítéltet tájékoztatni az együttes elhelyezés lehetőségéről, és ha az elítélt benyújt ilyen kérelmet, számára újabb felhívást kell kiadni, attól függően, hogy az együttes elhelyezést engedélyezték vagy sem, a kijelölt büntetés-végrehajtási intézetbe vagy az anya-gyermek részlegre. A büntetés-végrehajtási intézet parancsnoka a döntés érdekében megkeresi a gyámhatóságot, hogy tegyen javaslatot az együttes elhelyezésre vagy annak mellőzésére. A gyámhatóság ez esetben - a környezettanulmány és az előzményi adatok vizsgálata alapján -előzetesen teszi meg a javaslatát, és támogató javaslat esetén a parancsnok az együttes elhelyezésről dönt, ellenkező esetben a kérelmet elutasítja. Ez esetben a gyermek beszállításáról az anya gondoskodik, és hoznia kell magával a gyermek egészségi állapotára vonatkozó egészségügyi dokumentációt (egészségügyi kiskönyv, kórházi zárójelentés).

A törvény a Gyvt. kiegészítésével egyértelművé teszi, hogy a büntetés-végrehajtási intézet anya-gyermek részlegén vagy a javítóintézetben a fiatalkorú és gyermeke együttes elhelyezését biztosító részlegén elhelyezett gyermek tekintetében az anya, illetve a fiatalkorú szülői felügyeleti joga - kivéve a gondozási, nevelési jogát és kötelezettségét - szünetel.

A törvény hiánypótló rendelkezést iktat be a Bv. tv.-be arra az esetre, ha az anya vagy a fiatalkorú magatartása veszélyezteti a gyermeket, mely esetben a végrehajtásért felelős szerv vezetője (a parancsnok, illetve az igazgató) dönt az együttes elhelyezés megszüntetéséről és a szükséges intézkedések megtétele érdekében értesíti a gyámhatóságot. A gyámhatóság intézkedési kötelezettségét illetően pedig a Gyvt. kiegészítése szükséges.

A 14. és a 16-17. §-hoz

Az Alkotmánybíróság 2016. szeptember 19-én kihirdetett határozatában az Alaptörvénybe ütközőnek minősítette és ezért megsemmisítette a büntetőeljárásról szóló 1998. évi XIX. törvény (a továbbiakban: Be.) pótmagánvádlói költségviselésről rendelkező 344. § (1) bekezdését. Az indokolásban kifejtettek szerint a támadott rendelkezés ellentétben áll az Alaptörvényben nevesített védelemhez való joggal, annak szükségtelen és jelentős korlátozását jelenti. Az Alkotmánybíróság az érintett rendelkezést pro futuro, 2016. december 31-i hatállyal semmisítette meg, időt hagyva ezzel a törvényhozónak az új szabályozás megalkotására.

A Be. 339. § (3) bekezdése úgy rendelkezik, hogy közvádas ügyekben a vádlott felmentése vagy az eljárásnak az ügyész vádelejtése miatti megszüntetése esetén az államnak meg kell térítenie a vádlott költségét, továbbá meghatalmazott védőjének díját és költségét. A törvény az Alkotmánybíróság döntése nyomán ennek mintájára rendezi a megtérítési kötelezettséget a pótmagánvádas, illetve magánvádas eljárásban is. Így ugyanazon rend szerint kell megtéríteni a fent jelzett költségeket és díjat a közvádas és a pótmagánvádas, illetve a magánvádas eljárásokban is, előbbi esetben az államot, utóbbi esetben értelemszerűen a pótmagánvádlót, illetve a magánvádlót terheli a megtérítés kötelezettsége.

A törvény a Be. 339. § (3) bekezdésének megfelelő tartalommal újraszabályozza a pótmagánvádló költségviselésére vonatkozóan a Be. 344. §-át, illetve a magánvádas eljárás kapcsán a Be. 514. §-át egy új (6) bekezdéssel egészíti ki. A törvény továbbá ezzel összefüggésben pontosítja a Be. felhatalmazó rendelkezését is.

A 15. és a 41. §-hoz

A hatályos rendelkezések szerint a fiatalkorúval szemben elrendelt előzetes letartóztatást - a fiatalkorú személyisége és gyanú alapját képező bűncselekmény tárgyi súlyához igazodóan - a bíróság mérlegelése alapján javítóintézetben vagy büntetés-végrehajtási intézetben kell végrehajtani. Ha a fiatalkorú az elkövetéskor a tizennegyedik életévét nem töltötte be, előzetes letartóztatása kizárólag javítóintézetben foganatosítható. A törvény a fiatalkorúak életkori sajátosságaihoz jobban igazodó szabályozási rendszert alakít ki, amely elsődlegesen a javítóintézetben történő foganatosítást tekinti kívánatosnak. A módosítás továbbá egységesen az előzetes letartóztatás elrendelésének időpontját és nem az elkövetés időpontját jelöli meg mérvadónak a végrehajtás helyének kiválasztása szempontjából, mivel ezzel igazodhat a szabályozás leginkább a fiatalkorú terhelt szükségleteihez.

A fiatalkorúak előzetes letartóztatásának elsődlegesen javítóintézetben történő foganatosítása hozzájárul a büntetés-végrehajtási intézetek zsúfoltságának csökkentéshez. Másrészt az előzetes letartóztatás javítóintézetben történő végrehajtása szolgálja leginkább a gyermek megfelelő testi, szellemi és erkölcsi fejlődéséhez, valamint a védelemhez való alkotmányos jogának érvényesülését, ezáltal elkerülhető esetleges további kriminalizáló vagy személyiség-deformáló hatásoknak való kitettsége.

Javítóintézeti nevelés elrendelésére is csak a fiatalkorú huszadik életévének betöltéséig van lehetőség, ezért egy ennek megfelelő rendelkezés beiktatása szükséges az előzetes letartóztatás végrehajtási helyének meghatározásakor. A fiatalkorú huszonegyedik életévének betöltésekor a javítóintézetnek a rendőrség közreműködésével intézkedni kell a fiatalkorú bv. intézetbe való átszállítása érdekben és erről a rendelkezési jogkör jogosultját értesíteni kell.

A törvény e szakaszban rendezi továbbá a fiatalkorú anya előzetes letartóztatásának elrendelése estén a gyermekkel való együttes elhelyezés szabályozását. Miként a felnőtt korú terhelt esetében, a bíróság a törvény 5. § (1) bekezdésével beiktatott Gyvt. 72. § (1) bekezdés a b) pontja alapján a gyermeknek az együttes elhelyezést biztosító részlegen való ideiglenes hatályú elhelyezéséről rendelkezik, ugyanakkor a végrehajtás helyeként - a most bevezetendő rendelkezések alapján - a fiatalkorú életkorához, illetve személyiségéhez igazodva a javítóintézet vagy a bv. intézet együttes elhelyezést biztosító részlegét jelöli meg.

A 18. §-hoz

Hatályon kívül helyező rendelkezést tartalmaz. A rendelkezés tartalmilag beépült a Be. 454. § (2) bekezdésének a 15. §-sal módosított rendelkezésébe.

A 19. §-hoz

Ez ideig nem szólt kifejezett rendelkezés arról - bár ténylegesen ez valósult meg -, hogy a büntetés vagy intézkedés foganatosítása során, ha az anya, illetve a fiatalkorú és gyermeke együttesen kerül elhelyezésre, a végrehajtó intézet a gyermek részére teljes körű ellátást biztosít. Erre figyelemmel pedig indokolt rendelkezni arról is, hogy a büntetés-végrehajtási intézet anya-gyermek részlegén vagy a javítóintézet fiatalkorú és gyermeke együttes elhelyezését biztosító részlegén elhelyezett gyermekre tekintettel kinek jár a családi pótlék és az mire használható fel. Erre vonatkozóan, az adott intézményre nézve irányadó módosítást a javítóintézet tekintetében a Gyvt., a büntetés-végrehajtási intézet anya-gyermek részleg esetén a Bv. tv. tartalmazza. A felhasználás rendjére vonatkozó részletszabályokat pedig a személyes gondoskodást nyújtó gyermekjóléti, gyermekvédelmi intézmények, valamint személyek szakmai feladatairól és működésük feltételeiről szóló 15/1998. (IV. 30.) NM rendelet, valamint a javítóintézetek rendtartásáról szóló 1/2015. (I. 14.) EMMI rendelet határozza meg.

A 20. §-hoz

Eltérő volt a gyakorlat megítélése abban a tekintetben, hogy ha az elítéltnek a feltételes szabadságból való kizárásáról a megjelenési kötelezettség elmulasztása miatt rendelkezett a büntetés-végrehajtási bíró, akkor ez a rendelkezés, amelyet nem az alapítéletben mondtak ki, kihat-e az összbüntetésbe foglalás esetére, vagy azt külön meg kell vizsgálnia a bíróságnak és egyedileg kell eldöntenie. A törvény a jogalkalmazás egységessége érdekében erre az esetre is a Btk. 95. § (3) bekezdésébe foglalt szabályt rendeli alkalmazni, vagyis, hogy az elítélt nem bocsátható feltételes szabadságra, ha az összbüntetésbe foglalt valamely alapítélttel kiszabott szabadságvesztés esetén azt kizárták.

A 21. §-hoz

A módosítás technikai jellegű pontosítást vezet át, tekintettel arra, hogy Magyarország 2017. évi központi költségvetésének megalapozásáról szóló 2016. évi LXVII. törvény 2016. július 17-ei hatállyal hatályon kívül helyezte az emberi felhasználásra kerülő gyógyszerekről szóló 1998. évi XXV. törvényt, amelynek rendelkezési egyidejűleg átkerültek az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvénybe.

A 22. §-hoz

A módosítás annak elérésére, hogy az EJEB elvárásainak megfelelő hatékony hazai jogorvoslat keretében, hazai fórum előtt legyenek orvosolhatók a zsúfolt körülmények közötti fogvatartás miatti jogsérelmek, egy új, sui generis jogintézményként vezeti be a jogsérelemmel arányban álló, hatékony kompenzációt biztosító kártalanítási eljárást. A kártalanítás az elítéltnek vagy az egyéb jogcímen fogvatartottnak a fogvatartása során a jogszabályban előírt élettér biztosításának hiánya és az ehhez esetlegesen kapcsolódó más, a kínzás, kegyetlen, embertelen vagy megalázó bánásmód tilalmába ütköző elhelyezési körülmény (a továbbiakban együtt: alapvető jogokat sértő elhelyezési körülmények) által előidézett sérelem miatt jár. Az elítélt és az egyéb jogcímen fogvatartott elhelyezésére szolgáló, jogszabályban meghatározott minimális mértékét a szabadságvesztés, az elzárás, az előzetes letartóztatás és a rendbírság helyébe lépő elzárás végrehajtásának részletes szabályairól szóló 16/2014. (XII. 19.) IM rendelet határozza meg. A szabályozásból egyértelműen következik, hogy a kártalanítást minden esetben a kínzás, kegyetlen, embertelen vagy megalázó bánásmód tilalmába ütköző zsúfolt elhelyezési körülmény alapozza meg. A büntetés-végrehajtási bíró a sérelem mértékének megállapításakor veszi figyelembe a zsúfolt elhelyezés körülményből eredő sérelmet súlyosító körülmények fennállását, halmozódását. Az egyéb, sérelmes helyzetet fokozó elhelyezési körülmények példálózó jelleggel kerülnek felsorolásra az EJEB esetjoga alapján. A kártalanítás minden olyan napra jár, amelyet az elítélt vagy az egyéb jogcímen fogvatartott az alapvető jogokat sértő elhelyezési körülmények között töltött.

Kártalanítás iránti igény az alapvető jogokat sértő elhelyezés megszűnésétől számított hat hónapos jogvesztő határidőn belül érvényesíthető. E kártalanítás iránti igény érvényesítése esetén ugyanilyen jogcímen további kártérítésnek vagy sérelemdíjnak nincs helye. A kártalanítás iránti kérelem benyújtására az elítélt vagy az egyéb jogcímen fogvatartott és védője jogosult a fogvatartást foganatosító bv. intézetnél, ha pedig az elítélt vagy az egyéb jogcímen fogvatartott már szabadult, annál a bv. intézetnél, ahonnan a szabadítás megtörtént.

A kártalanítás iránti igény benyújtásának formai feltétele, hogy a fogvatartott az egyezménysértő elhelyezés miatt merítse ki a sérelem elhárítását még preventív eszközként lehetővé tévő speciális panaszjogát. A börtönfejlesztések eredményeként ugyanis egyre inkább reálisan számolni lehet azzal, hogy lesz olyan kapacitással rendelkező büntetés-végrehajtási intézet, ahova a fogvatartott a kapcsolattartási jogának a sérelme nélkül átszállítható. Értelemszerűen a módosítás az átmeneti rendelkezések között a múltban bekövetkezett sérelmek esetére a panasz benyújtásnak feltételét mellőzi, mivel az csak az adott ügyben még fogva lévő esetében és a törvény hatálybalépésétől kezdődően a jövőre nézve értelmezhető.

A szabályozás a kártalanítás egynapi összegét 1.200 forinttól 1.600 forintig terjedően határozza meg, teret engedve a bírói mérlegelésnek. Az összeghatárok az Eurostat adatait alapul véve, a magyarországi átlagkeresetre tekintettel kerültek meghatározásra úgy, hogy az EJEB által elvárt „ésszerű összeg” követelményének is eleget tegyenek, így a megítélhető kártalanítás nem lehet indokolatlanul alacsony. A kártalanítás egy napra járó összegének megállapításánál a rendelkezésre álló élettér mellett - összhangban a Bíróság ítélkezési gyakorlatával - a fogvatartás egyéb körülményeit is figyelembe kell venni. Így a maximálisan kiszabható napi tétel felé mozdul el az összeg, ha a nem megfelelő élettér mellett például a zárkában nem biztosított a megfelelő szellőztetés, világítás vagy fűtés, nincs elkülönítve az illemhely, illetve ha a rovarok jelenléte súlyosbítja a szűkös fogvatartási körülményeket.

A módosítás rendelkezik arról is, hogy a kártalanítással szemben milyen követelések kielégítésének van helye. Ezek a következők:

- gyermektartásdíj behajtása iránti végrehajtási eljárásban érvényesített követelés,

- azzal a bűncselekménnyel összefüggésben megítélt polgári jogi igény, illetve a polgári bíróság által jogerős megítélt kártérítés vagy sérelemdíj, amely miatt kiszabott szabadságvesztés végrehajtása tekintetében a kártalanítást megállapították.

A kártalanítás összegével szembeni beszámítás, illetve követelés kielégítés lehetősége a Selmouni-ügyben a Bíróság Nagykamarája előtt is felmerült, amely kimondta, hogy a 41. cikk alapján megítélt kártérítésnek mentesnek kell lennie bármiféle végrehajtás alól, mivel ellentmondást generálna, ha pl. a 3. cikk megsértése okán a kártérítés ugyan megítélésre kerül, azonban a tagállam ezen összeg tekintetében nemcsak adós, hanem egyben hitelező is lenne. Az Európa Tanács szakértői a fogvatartott oldalán fennálló esetleges külső tartozások rendezésével kapcsolatban úgy nyilatkoztak, hogy a magánszemélyek bírósági döntésen alapuló követelései esetén látnak lehetőséget a megítélt összegből való levonásra, azonban az államnak fennálló tartozások esetén ezt nem tartották lehetségesnek. Mindazonáltal még a magánszemélyek követelése esetében sem célszerű intézményesítetten lehetővé tenni a kielégítést a kártalanítás összegéből, ugyanakkor a társadalmi igazságosság elve megalapozza, hogy a bűncselekménnyel a sértettnek okozott sérelem kompenzálására a büntetőügyben megítélt polgári jogi igény, illetve a polgári bíróság által megítélt kártérítés vagy sérelemdíj kielégíthető legyen a kártalanítás összegéből. Második esetkörként ugyanígy megalapozhatja a kielégítést a gyermek eltartását szolgáló tartásdíj igény, sőt a gyermek mindenekfelett álló érdeke okán elsőbbséget is érdemel a gyermektartásdíj behajtása iránti követelés a kielégítés során.

A módosítás rendelkezik továbbá a kártalanítás kifizetéséről, amely iránti intézkedési kötelezettséget az igazságügyért felelős miniszter feladatkörébe telepíti. A kifizetésre a határozat kézbesítésétől számított hatvan nap áll rendelkezésre. A kifizetés előtt a Magyar Bírósági Végrehajtói Kar hivatali szerve által vezetett nyilvántartásból adat lekéréssel meg kell győződni arról, hogy a kártalanításra jogosulttal szemben gyermektartásdíj behajtása iránt van-e szünetelő vagy folyamatban lévő végrehajtási eljárás.

A 23. §-hoz

A törvény egy értelmező rendelkezést iktat be. A Bv. tv. 3. § 15. pontja értelmében ugyanis a büntetést kitöltve szabaduló elítélt, illetve a szabadított egyéb jogcímen fogvatartott esetében védőről már nem beszélhetünk, de az elítélt és az egyéb jogcímen fogvatartott jogosult az alapvető jogokat sértő elhelyezési körülmények miatt indított kártalanítási eljárásban jogi képviselőt meghatalmazni. A jogi képviselő jogosítványai ezen eljárásban az értelmező rendelkezésből következően a védő jogosítványaival azonosak lesznek.

A 24. §-hoz

A gyakorlati tapasztalatok alapján számolni kell azzal, hogy azon elítéltek egy része, akiknek kiutasításáról a bíróság ítéletében határozott, a kijelölt tartózkodási helyükről ismeretlen helyre távoznak. A kiutasítás végrehajtása körében azonban vizsgálni kell, hogy annak végrehajtás nem ütközik-e nemzetközi követelményekbe, vagyis hogy nem kell-e alkalmazni a non-refoulement elvét, mert ez esetben a kiutasítás nem hajtható végre. Általános szabályok szerint, ha az elítélt ismeretlen helyen tartózkodik a büntetőeljárási törvény, mint mögöttes szabályok alkalmazása alapján az eljárást fel kellene függeszteni. Ugyanakkor előfordulhat, hogy az elítéltet utóbb más uniós országból visszaküldik, és célszerű hogy a magyar hatóságoknak a kiutasítás végrehajthatóságát illetően már rendelkezésre álljon a bíróság döntése, ami adott esetben leegyszerűsítheti és meggyorsíthatja a kiutasítás végrehajtását. Ennek érdekében, a Bv. tv.-ben kimondásra kerül, hogy az eljárás nem függeszthető fel, az eljárás az elítélt távollétében lefolytatható, azonban érdekeinek védelmére kötelező védő kirendelése.

A 25. §-hoz

A kártalanítás iránti kérelmet a büntetés-végrehajtási intézet véleményével tizenöt, ha több bv. intézet is érintett, harminc napon belül továbbítja a büntetés-végrehajtási bírónak. A véleményhez csatolni kell közhiteles fogvatartási nyilvántartás alapján készített a fogvatartott elhelyezésére vonatkozó kivonatot, valamint azon egyéb iratokat, amelyek a jogalap megítéléséhez szükségesek.

A kártalanítás iránti kérelem elbírálását a módosítás a büntetés-végrehajtási bírói eljárások közé illeszti be. A büntetés-végrehajtási bíró ugyanis független, pártatlan fórumként jár el, ugyanakkor egyszerű eljárás keretében, rövid határidővel sor kerülhet a sérelem orvoslására. További előnye e megoldásnak, hogy a büntetés-végrehajtási bíró speciális ismeretekkel és tapasztalattal rendelkezik az értékelhető körülmények számbavételekor. A büntetés-végrehajtási bíró iratok alapján is meghozhatja a döntést, mely esetben az általános eljárási szabályok értelmében bírósági titkár is jogosult eljárni. Az eljárás egyebekben illeszkedik a büntetés-végrehajtási bírói eljárások általános szabályaihoz.

Az eljárásra a fogvatartás helye, ha pedig a fogvatartott szabadult, a szabadítást intézőbüntetés-végrehajtási intézetnek a székhelye szerint illetékes büntetés-végrehajtási bíró lesz illetékes. Kivételes illetékességi szabályt is megállapít a szabályozás arra az esetre, ha az elítélt vagy az egyéb jogcímen fogvatartott már szabadult.

A büntetés-végrehajtási bírónak minden olyan iratot be kell szerezni, ami a követelés jogalapját érinti, így pl. ha zsúfolt fogvatartási körülmények miatt a bíróság korábban kártérítést vagy sérelemdíjat ítélt meg az elítélt javára, vagy az Emberi Jogok Európai Bírósága az államot kártérítésre kötelezte, a büntetés-végrehajtási bíró e határozatokat is beszerzi a döntés meghozatala előtt.

A kártalanítás napi tételének összegét az okozott sérelem mértékének megfelelően, a törvény adta kereteken belül határozza meg a büntetés-végrehajtási bíró. A bírói mérlegelés körében az a büntetés-végrehajtási bíró az elhelyezési körülményeket összességükben értékeli és határozza meg a sérelemmel arányban álló összeget. A kártalanítás teljes összege a jogsértő körülmények között fogvatartásban töltött napok számának és a kártalanítás napi tétele összegének szorzataként kerül meghatározásra.

A kártalanítás megfizetésére az állam köteles, a kártalanítási igény elbírálásával kapcsolatosan felmerült bűnügyi költséget az állam viseli.

Az utaló szabály az egyéb jogcímen fogvatartott kártalanítás iránti igényének az elbírálásra az elítélttel szemben lefolytatott kártalanítási eljárás szabályait rendeli alkalmazni.

A 26., a 31. és a 40. §-hoz

A törvény új jogintézményként vezeti be, preventív jogorvoslati eszközként az alapvető jogokat sértő elhelyezési körülmények miatti panaszt, amelyet írásban a büntetés-végrehajtási intézet parancsnokához nyújthat be az elítélt vagy a védője. Értelemszerűen panasz benyújtására fogva lévő elítélt vagy egyéb jogcímen fogvatartott lesz jogosult.

A büntetés-végrehajtási intézet parancsnoka a panaszt tizenöt napon belül elbírálja. Ha a jogszabályban megállapított élettér hiányára tekintettel megállapítható az alapvető jogokat sértő elhelyezés, a bv. intézet parancsnoka a panasz alapján megteszi a szükséges intézkedéseket. Adott esetben a parancsnok az elítéltet olyan másik zárkába helyezheti át, ahol a megfelelő élettér biztosított, vagy ha ez nem lehetséges a sérelem ellensúlyozására intézkedéseket hozhat, így pl. több szabad levegőn tartózkodást vagy további kapcsolattartást engedélyezhet, megnövelheti a látogatás vagy a telefonálás időtartamát, illetve intézkedhet az elhelyezési körülmények egyéb irányú javítása iránt, mint pl. illemhely leválasztása. A bv. intézetek eltérő adottságaira figyelemmel a törvény a normaszöveg szintjén nem határozza meg az intézkedések lehetséges körét.

A parancsnok az intézkedésről határozatot hoz, amely ellen vagy akár az intézkedés elmulasztása miatt biztosított a bírósághoz fordulás joga bírósági felülvizsgálati kérelem benyújtásával. A törvény - a 72. § (1) bekezdés d) pontjának értelemszerű alkalmazásával - az intézkedést elmulasztásának esetére akként rendelkezik, hogy a büntetés-végrehajtási bíró határozatával a bv. intézet parancsnokát az eljárás lefolytatására utasítja.

Ha a jogszabályban előírt élettér az adott bv. intézetben nem biztosítható, a parancsnok végső megoldásként soron kívül megkeresi a BVOP elhelyezésért felelős szakterületét és kezdeményezi az elítéltnek a jogszabályban előírt élettér biztosítására alkalmas más bv. intézetbe való átszállítását. A közeli jövőben megvalósuló nagyobb léptékű férőhelybővítések eredményeként már reálisan lehet számolni azzal, hogy lesznek olyan, a jogszabályban előírt élettér szerinti elhelyezést biztosító bv. intézetek, ahova a túltelített bv. intézetekből a fogvatartottak átszállíthatók. A BVOP elhelyezésért felelős szakterületének vezetője a megkeresésről nyolc napon belül, indokolt határozattal dönt. Ha az átszállítás az elítélt kapcsolattartás jogát sérti, az elítélt és a védője a határozattal szemben a büntetés-végrehajtási bíróhoz felülvizsgálati kérelmet nyújthat be, amelyet a büntetés-végrehajtási bíró az iratnak a hozzá érkezésétől számított öt napon belül bírál el.

A preventív jogorvoslat funkciójának megvalósulása érdekében, garanciális szabályként kerül kimondásra, hogy amennyiben az elítélt elhelyezése a jogszabályban előírt élettér biztosításával sem az adott bv. intézetben, sem átszállítással nem oldható meg, a bv. intézet parancsnoka a sérelem ellensúlyozása érdekében köteles intézkedni.

Ugyanez az eljárás irányadó az egyéb jogcímen fogvatartott vagy védőjének kérelme esetén is azzal, hogy az intézkedés speciális jellegéből következően a kényszergyógykezelt, illetve az ideiglenesen kényszergyógykezelt átszállítására nem kerülhet sor.

A 28. és a 35. §-hoz

A gyakorlatban nehézséget okoz a társadalmi kötődés program jogintézményének alkalmazhatósága. Bizonytalanság alakult a tekintetben, hogy vajon kell-e erről külön döntés hozni, mikor zárható ki, illetve mikor függeszthető fel az alkalmazása, vagy mely esetekben szüntethető meg. A szabályozások egy része alacsonyabb szintű jogszabályban jelent meg. A törvény nagyobb jelentőségű változtatásokat végez el, mondhatni újraszabályozza a társadalmi kötődés program jogintézményére vonatkozó rendelkezéseket, köztük törvényi szintre emelve egyes rendeleti szintű szabályokat.

Továbbra is lesz olyan esetkör, amikor - kizáró ok fennállását kivéve - az elítéltet kérelmére a társadalmi kötődés programba be kell vonni, ha első ízben szabnak ki vele szemben végrehajtandó szabadságvesztés, és vétség miatt legfeljebb egy évi tartamú szabadságvesztésre ítélik.

A törvény kiterjeszti a jogintézmény alkalmazási körét azokra az elítéltekre, akiket első ízben ítélnek szabadságvesztésre és annak tartama a két évet nem haladja meg. Ez utóbbi esetben a társadalmi kötődés programba történő bevonásukról a Befogadási és Fogvatartási Bizottság dönt.

A törvény meghatározza továbbá azokat a feltételeket, amelyek bekövetkezése estén az elítéltnek a társadalmi kötődés programba történő bevonását meg kell szüntetni. Erről is a Befogadási és Fogvatartási Bizottság dönt.

A 32. §-hoz

A fogház enyhébb rezsim szabályok esetén a törvényi rendelkezés korlátot jelentett a látogató fogadás időtartamának arányos meghatározására, ezért a törvényi minimum időtartam felemelése indokolt. Törvényi szinten szükséges rögzíteni továbbá, hogy a parancsnok kérelemre - méltányolható okból, pl. távoli megyéből érkeztek a látogatók - a rezsimszabályok szabta kereteket meghaladóan további harminc perccel meghosszabbíthatja a látogatás idejét.

A 33. §-hoz

Az elítéltek sikeres társadalmi reintegrációja érdekében, kiemelten a nyelvtanulás és a nyelvvizsga letételének támogatása érdekében, ami a munkaerő-piaci helyzetet emelheti, indokolt rendelkezni arról, hogy a bv. intézet a szövegértés gyakorlásához megfelelő technikai eszközt biztosít. Erre jellemzően a könyvtár elhelyezésére szolgáló helyiség alkalmas.

A 34. §-hoz

A törvény átláthatóbban határozza meg a szabadulásra felkészítés kezdő időpontját, érintve annak különös eseteit is.

A 36. §-hoz

A törvény a bv. intézetek telítettségének csökkentése érdekében a reintegrációs őrizet intézményének többirányú kiterjesztését is megvalósítja. Egyrészt a korábbinál szélesebb elkövetői kör számára teszi lehetővé e kedvezmény igénybe vételét, mivel a módosítás értelmében már nemcsak az első alkalommal végrehajtandó szabadságvesztésre ítéltekre, hanem valamennyi gondatlanul elkövetett bűncselekmény miatt elítéltre, illetve a visszaesőnek nem minősülő bűnismétlőkre is kiterjedne. Másrészt a reintegrációs őrizetben töltendő időt a bűnösség fokától függően és hosszabb tartamban határozza meg (szándékosság esetén 10 hónap, gondatlanság esetén egy év).

A 37. §-hoz

A törvény lehetőséget teremt a külföldi országokban már széles körben sikeresen, hazánkban csak szűk körben alkalmazott családi vagy csoportos döntéshozó konferencia megszervezésére a fiatalkorú elítéltek esetén a szabadulást követő életterv kitűzése és az ehhez szükséges támogató közeg megnyerése érdekében.

A 42. §-hoz

A törvény a Bv. tv. átmeneti rendelkezéseként határozza meg, hogy az alapvető jogokat sértő elhelyezési körülmények miatt korábban bekövetkezett sérelmek esetén - ide értve az EJEB által már befogadott kérelemmel érintett eseteket is - milyen feltételek mellett kerülhet sor az újonnan bevezetésre kerülő kártalanítási eljárás megindítására.

A 43. §-hoz

A rendelkezés szövegcserés módosításokat végez el.

A 44. §-hoz

Hatályon kívül helyező rendelkezést tartalmaz.

A 45. §-hoz

A családok támogatásáról szóló 1998. évi LXXXIV. törvény 13. §-át ugyancsak 2017. január 1-jei hatállyal a Magyarország 2017. évi központi költségvetésének megalapozásáról szóló 2016. évi LXVII. törvény is módosítja. Mivel a rendelkezés további kiegészítése szükséges, amit ez a törvény végez el, ezért a Magyarország 2017. évi központi költségvetésének megalapozásáról szóló 2016. évi LXVII. törvény 168. §-ának hatályba nem lépéséről kell rendelkezni.

-----STARTING---POINT---VEGE---

A 46. §-hoz

A hatálybalépésről rendelkezik.