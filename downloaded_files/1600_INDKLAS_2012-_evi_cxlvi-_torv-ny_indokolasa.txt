2012. évi CXLVI. törvény indokolása

a munkahelyvédelmi akciótervben foglaltak megvalósítása érdekében szükséges egyes törvények módosításáról

-----STARTING---POINT---ALTALANOS--- 

A munkahelyek megőrzése és új munkahelyek teremtése céljából az adó- és járulékrendszer átalakítására kerül sor. Ennek elemei közé tartozik az élő munkára rakódó terhek csökkentése, annak érdekében, hogy a foglalkoztatás kedvező irányba haladjon, és ezáltal munkahely megőrzés és teremtés valósuljon meg, ezért meghatározott célcsoportok foglalkoztatása esetén csökken a szociális hozzájárulási adó mértéke. Ezen szociális hozzájárulási adó kedvezmények a munkaerő-piaci szempontból hátrányos helyzetben lévő csoportokat célozzák meg, úgymint a huszonöt év alattiak, ötvenöt év felettiek, gyed-ről, gyes-ről, gyet-ről visszatérők, a képzettséget nem igénylő (egyszerű) munkakörben foglalkoztatottak és a tartósan munkanélküliek tábora.

A törvény a kisvállalkozások adózási kötelezettségeinek könnyítésére vonatkozó előírásokat is tartalmaz. Egyrészt élve a 2010/45/EU tanácsi irányelv adta lehetőséggel, bevezeti a pénzforgalmi szemléletű adózás választásának lehetőségét, másrészt megemeli az alanyi adómentesség választására jogosító értékhatárt.

A törvény célkitűzései:

- rendkívül erőteljes, célzott kedvezményekkel csökkentse a munkáltatók terheit a szociális hozzájárulási adóban és a szakképzési hozzájárulásban annak érdekében, hogy bővüljön a foglalkoztatás;

- az általános forgalmi adóban a pénzforgalmi adózás lehetőségének megteremtésével és az alanyi adómentesség kiterjesztésével, valamint a számviteli törvény módosításával javul a vállalkozások, kiemelten a foglalkoztatásban jelentős szerepet betöltő kis- és közepes vállalkozások működési feltétele.

-----STARTING---POINT---RESZLETES---

I. Fejezet

MUNKAHELYVÉDELMI CÉLT SZOLGÁLÓ MÓDOSÍTÁSOK

1. A szakképzési hozzájárulásról és a képzés fejlesztésének támogatásáról szóló 2011. évi CLV. törvény módosítása

Az 1. §-hoz

A törvény lehetővé teszi, hogy a szociális hozzájárulási adó alanya meghatározott feltételek fennállása esetén a szakképzési hozzájárulás alapját csökkentse. A törvényben szereplő feltétel szerint a szociális hozzájárulási adó alanyának a foglalkoztatás első két évében igénybe vehető szociális hozzájárulási adókedvezményt kell érvényesítenie olyan foglalkoztatottja után, aki vagy tartósan álláskereső személy vagy a gyermekgondozási díj folyósítását követően, a gyermekgondozási segély, valamint a gyermeknevelési támogatás folyósítása alatt vagy azt követően foglalkoztatott munkavállalók.

2. Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása és eltérő szöveggel történő hatályba léptetése

A 2. §-hoz

A törvény célja a bekezdés és az alcím tartalmának szinkronizálása.

A 3. §-hoz

A szakképzettséget nem igénylő munkakörben foglalkoztatott esetén a munkáltató szociális hozzájárulási adó kedvezményt vehet igénybe, legfeljebb 100 ezer forint bruttó munkabér után, amennyiben az adómegállapítási időszak teljes időtartama alatt szakképzettséget nem igénylő munkakörben foglalkoztatja. A kedvezmény mértéke 14,5 százalék.

A 4. §-hoz

A huszonöt év alatti és az ötvenöt év feletti foglalkoztatott esetén a munkáltató szociális hozzájárulási adó kedvezményt vehet igénybe, legfeljebb 100 ezer forint bruttó munkabér után. A kedvezmény mértéke 14,5 százalék. A kedvezmény abban a hónapban is érvényesíthető, amelyben a 25., vagy 55. életévét betölti a foglalkoztatott.

A foglalkoztatás kezdő időpontját megelőző 9 hónapban legalább 6 hónapig álláskeresőként nyilvántartott foglalkoztatott esetén a munkáltató szociális hozzájárulási adó kedvezményt vehet igénybe, legfeljebb 100 ezer forint bruttó munkabér után. A kedvezmény abban az esetben érvényesíthető, ha a munkáltató rendelkezik az e tényt bizonyító, az állami foglalkoztatási szerv által kiállított igazolással. A kedvezmény mértéke 27 százalék a foglalkoztatás első két évében, míg a harmadik évben 14,5 százalék.

Az anyasági ellátások folyósítása alatt vagy azt követően foglalkoztatott esetén a munkáltató szociális hozzájárulási adó kedvezményt vehet igénybe, legfeljebb 100 ezer forint bruttó munkabér után.

Az 5. §-hoz

Az e törvényben szociális hozzájárulási adóból igénybe vehető kedvezmények a külön törvényben meghatározott START PLUSZ, a START EXTRA vagy START BÓNUSZ adókedvezményekkel nem vonhatóak össze.

Részmunkaidős foglalkoztatás esetén az e §-ban meghatározott kedvezményt legfeljebb 100 ezer forint arányosan csökkentett része után érvényesítheti a munkáltató.

II. Fejezet

VÁLLALKOZÁSI KÖRNYEZET JAVÍTÁSÁRA IRÁNYULÓ MÓDOSÍTÁSOK

3. Az adózás rendjéről szóló 2003. évi XCII. törvény módosítása

A 6-11. §-hoz

A törvény az Áfa tv. új, különleges adózási módjához (pénzforgalmi elszámolás) kapcsolódó eljárási szabályokat tartalmaz.

4. Az általános forgalmi adóról szóló 2007. évi CXXVII. törvény módosítása

A 12. §-hoz

A módosítás egyértelművé teszi, hogy a pénzforgalmi elszámolást választó adóalanytól terméket beszerző, szolgáltatást igénybe vevő adóalany levonási joga a pénzforgalmi elszámolást választó adóalany által fizetendő adó megállapításának időpontjában keletkezik.

A 13. §-hoz

Pénzforgalmi elszámolás választása esetén a törvény összhangban a vonatkozó közösségi irányelvvel a számla kötelező tartalmi eleméve teszi az ügylet pénzforgalmi elszámolás alá tartozására történő egyértelmű utalást. Ezen rendelkezés szerepe, hogy a pénzforgalmi elszámolást választó adóalanytól terméket beszerző, szolgáltatást igénybevevő adóalany tudomással bírjon arról, hogy a levonási joga mely időponttal nyílik meg.

A 14. §-hoz

A törvény az alanyi adómentesség választására jogosító értékhatár 5 millió Ft-ról 6 millió Ft-ra emeli.

A 15. §-hoz

A törvény - élve a 2010/45/EU tanácsi irányelvben biztosított lehetőséggel - bevezeti a pénzforgalmi elszámolás választásának a lehetőségét az - egyéb feltételeknek is megfelelő - kisvállalkozások számára.

A törvény értelmében a pénzforgalmi elszámolás szerinti adózás alkalmazásáról a meghatározott éves árbevételi értékhatárt meg nem haladó, belföldön letelepedett adóalany dönthet. A törvény szerint a pénzforgalmi rendszer nem alkalmazható párhuzamosan más, az Áfa tv. Második részében szabályozott különös rendelkezésekkel, így nem választható a pénzforgalmi elszámolás szerinti adózás, ha az adóalany alanyi adómentességet választott, a mezőgazdasági tevékenységet folytató adóalanyra, vagy az utazásszervezési szolgáltatásra vonatkozó különös szabályok szerint jár el, illetve amennyiben a viszonteladókra, nyilvános árverés szervezőjére előírt különös rendelkezéseket alkalmazza.

A törvény az irányelvvel összhangban az alanyi adómentesség előírásaival azonosan rendeli megállapítani a pénzforgalmi elszámolás szerinti adózási mód választására jogosító értékhatárt.

Pénzforgalmi elszámolás esetén a törvény értelmében az adóalanynak a fizetendő adót nem az ügylet teljesítésekor kell megállapítani, hanem a részére történő fizetés (az ellenérték átvétele, jóváírása) időpontjában. Ide értendő az az eset is, ha az ellenértéket nem megfizetik, hanem az abból származó követelését engedményezi, elengedi az adóalany, vagy az más módon szűnik meg (részletfizetés esetén az adófizetési kötelezettség is a megfizetett részlethez igazodik). Az adófizetési kötelezettség keletkezése ily módon történő halasztásának feltétele, hogy az ügylet teljesítését tanúsító számlán az adóalany a pénzforgalmi elszámolás tényét feltünteti. A pénzforgalmi elszámolást választó adóalany levonási joga is a pénzforgalom szerint alakul, tehát azt leghamarabb az ellenérték megtérítésének időpontjában gyakorolhatja. A törvény az adófizetés megfelelő teljesítése érdekében rendelkezik jogutód nélküli megszűnés, illetve az adóalany áfa státuszában történő változás esetében követendő lépésekről.

A pénzforgalmi elszámolást főszabály szerint naptári évre lehet választani, de a törvény lehetővé teszi az évközben adóalannyá váló adózóknak - az adóalanykénti nyilvántartásba vétel időpontjával egyidejűleg - a pénzforgalmi rendszer évközbeni választását.

A törvény a pénzforgalmi elszámolás megszűnésének és újbóli választhatóságának eseteit is meghatározza.

A törvény rendelkezik továbbá a pénzforgalmi elszámolást választó adóalany nyilatkozattételi kötelezettségéről is.

A 16. §-hoz

Az alanyi adómentesség választására - az egyéb törvényi feltételek fennállása esetén - abban az esetben jogosult az adóalany, ha sem a naptári évet megelőző évben, sem pedig az adott naptári évben nem haladja meg az árbevétele a törvényben előírt értékhatárt. Tekintettel arra, hogy a jelenleg hatályos szabályok szerint a választásra jogosító értékhatár 5 millió forint, a törvény rendezi, hogy a 2012-es évben az 5 millió Ft-os árbevételt meghaladó, de a 6 millió forintos árbevételt viszont meg nem haladó adóalanyok is élhessenek az alanyi adómentesség választásának lehetőségével.

A 17. §-hoz

A törvény értelmében a pénzforgalmi elszámolás szerinti adózás első alkalommal 2013. január 1. napjától alkalmazható.

5. A gazdasági társaságokról szóló 2006. évi IV. törvény módosítása

A 18-20. §-hoz

A hatályos Gt. arról rendelkezik, hogy a szükséges tulajdonosi döntéseket meg kell hozni és végre kell hajtani három hónapon belül, ha a társaság veszteség miatt elvesztette a saját tőkéjének jelentős részét. A gyakorlatban számos esetben előfordul (például árfolyamváltozások miatt), hogy a társaság saját tőkéjének mértéke külön további intézkedés nélkül is helyreáll rövid időn belül, a folyamatos működés során. Ennek alátámasztására szolgálhat a számviteli törvény szerinti közbenső mérleg, amellyel dokumentálni lehet, hogy a külön intézkedésekre okot adó körülmény már nem áll fenn.

A 21. §-hoz

A számviteli törvény szerinti beszámoló mérlegének fordulónapján olyan jelentős árfolyamváltozások alakulhatnak ki, amelyek a devizában fennálló tételek üzleti év végi átértékelési kötelezettsége miatt jelentős nem realizált veszteség kimutatását eredményezik, és számos esetben maguk után vonják a Gt. szerinti tőkerendezési kötelezettséget. Tekintettel e rendkívüli mértékű árfolyammozgásokra, indokolt - korlátozott időtartamra, 2014. május 31-éig - azok saját tőkére gyakorolt hatásának figyelmen kívül hagyása a Gt. érintett rendelkezéseinek alkalmazásában. Így azoknak a cégeknek, amelyek csak a kedvezőtlen árfolyammozgások miatt szenvednek el átmeneti tőkevesztést a 2011. és a 2012. üzleti évben, nem kell azonnal visszapótolniuk az elvesztett saját tőkéjüket.

6. A számvitelről szóló 2000. évi C. törvény módosítása

A 22-24. §-hoz

A devizaárfolyam változás kedvezőtlen hatásainak enyhítését célozza az árfolyamveszteség elhatárolási lehetőségének forgóeszközhitelekre történő kiterjesztése. A módosítás eredményeként a jövőben nemcsak a beruházási jellegű devizahitelek árfolyamveszteségét lehet elhatárolni a későbbi évekre, hanem a devizában fennálló forgóeszközhitelek árfolyamveszteségét is. Az elhatárolás alkalmazása esetén ahhoz - hasonlóan, mint a beruházási jellegű devizahitelek árfolyamveszteségének elhatárolásakor - céltartalék-képzés is kapcsolódik.

A devizában fennálló forgóeszközhitelek árfolyamveszteségének elhatárolására vonatkozó lehetőséget indokolt már a 2012. évben induló üzleti évről készített beszámolóra is biztosítani.

A 25. §-hoz

2012. január 1-jével jelentősen megemelésre került a vállalkozások készpénz záró állományának átlagos mértékére vonatkozók korlát, de a szabályozás még így is jelentős adminisztrációt követel meg a vállalkozásoktól, ezért a korlátozó szabályozást teljes egészében indokolt megszüntetni.

-----STARTING---POINT---VEGE---

7. Záró rendelkezések

A 26. §-hoz

A szakasz hatályba léptető rendelkezést tartalmaz.

A 27. §-hoz

Az Európai Unió jogának való megfeleltetés.