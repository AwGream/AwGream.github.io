2016. évi XLI. törvény indokolása

a vízgazdálkodásról szóló 1995. évi LVII. törvény módosításáról

-----STARTING---POINT---ALTALANOS--- 

A 2014-2020 közötti uniós támogatások tagállami megítéléséhez a víz szektort érintő beruházásoknál a vízpolitika terén a közösségi fellépés kereteinek meghatározásáról szóló, 2000. október 23-i 2000/60/EK európai parlamenti és tanácsi irányelv (a továbbiakban: Víz Keretirányelv) előírásai közül a hatékony víz-ár politika kialakítására vonatkozó tematikus ex-ante feltétel teljesítése szükséges. A Víz Keretirányelv az árakban nemcsak a vízszolgáltatások pénzügyi költségeivel, hanem a vízhasználatokkal járó környezeti hatásokhoz kapcsolódó költségekkel (környezeti költségek), valamint a vízkészletek túlhasználatához, vízhiányhoz kapcsolódó ún. készlet (erőforrás) költségekkel - mint az elmaradt alternatív vízhasználati lehetőségek költségeivel - is számol. Az ex-ante feltétel és az irányelvi előírás teljesítése érdekében általánosan megszűnik az öntözési, halgazdálkodási és rizstermelési célú vízhasználatok vízkészlet járulék mentessége, amely alól a módosítás kivételeket is meghatároz.

A vízgazdálkodási bírsággal kapcsolatos rendelkezésekre vonatkozóan összhang megteremtése szükséges Magyarország gazdasági stabilitásáról szóló 2011. évi CXCIV. törvény bírságfizetésre vonatkozó rendelkezéseivel.

A feketegazdaság visszaszorítása és a fenntartható vízgazdálkodás érdekében szükséges elősegíteni a jelenleg vízjogi engedély nélkül üzemeltetett, vízkivételt biztosító vízilétesítmények jogszerű fennmaradásának (legalizálásának) bírságmentes engedélyeztetését, egy meghatározott időintervallumon (türelmi időn) belül, ezért a vízgazdálkodásról szóló 1995. évi LVII. törvény (a továbbiakban: Vgtv.) módosítása ezt is tartalmazza.

Egyben pontosításra kerülnek a víziközmű társulatok szakmai ellenőrzésének tartalmára vonatkozó szabályok, a társulati intézőbizottság, valamint az ellenőrző bizottság tagjával és elnökével szemben kizárási okok kerülnek meghatározásra, egyben meghatározásra kerül a társulat megszűnésének esetére az elszámolási eljárás tartalma.

-----STARTING---POINT---RESZLETES---

Az 1. §-hoz

Egyértelműen, törvényi szinten állami feladatként kerül nevesítésre az állami tulajdonú csatornák, többes rendeltetésű művek fenntartása és üzemeltetése, azokon a mezőgazdasági vízszolgáltatási feladatok ellátása, ezzel is elősegítve az öntözéses mezőgazdasági művelés, a rizstermelés és a halgazdálkodás fejlődését.

A 2. §-hoz

A Nemzeti Agrárgazdasági Kamara javaslatára a Vgtv. 15. § (4) bekezdésében, a vízkivételek kielégítési sorrendjében külön nevesítésre kerül az öntözési célú vízkivétel is, nem megelőzve a természetvédelmi célú vízigénybevételt.

A 3. §-hoz

A módosítás célja a hatékony, ösztönző jellegű víz-ár politika kialakításának, valamint a környezeti és erőforrás költségek megtérülésének érdekében az öntözés, halgazdaság és rizstermelés vonatkozásában a vízkészletjárulék (a továbbiakban: VKJ) fizetése alóli általános kivétel megszüntetése.

A törvény előírást tesz az öntözési-, halgazdálkodási- és rizstermelési használat VKJ fizetési kötelezettségére, bizonyos kivételekkel: meghatározott éves vízhasználatig, valamint tartósan vízhiányos időszakban mentességet biztosít a fizetés alól. Továbbá azon öntözési-, halgazdálkodási- és rizstermelési célú vízhasználatok is mentesülnek a VKJ fizetése alól, ahol a téli felszíni vizeket, ár- és belvizeket, mint többletvizeket betárazzák, így a természetes vízvisszatartással nyert többletvíz hazánkban hatékonyan hasznosulhat, nem hagyja el az országot. A tartósan vízhiányos időszakot a vízgazdálkodásért felelős miniszter állapítja meg.

Az egyes mezőgazdasági ágazatok közötti differenciált VKJ fizetés lehetősége is biztosított, de ezt az ún. „g” szorzótényező határozza meg, amelyet nem a Vgtv., hanem a felhatalmazása alapján kiadott miniszteri rendelet [43/1999. (XII. 26.) KHVM rendelet] tartalmaz, ez rögzíti ugyanis a VKJ teljes kiszámítási szabályrendjét. Ennek felülvizsgálatára jelen törvénymódosítás elfogadásával párhuzamosan, jelen § hatálybalépéséig sor kerül.

A vízkészletekkel történő fenntartható gazdálkodás és vizeink állapotértékelése érdekében a nyilatkozattételi és adatszolgáltatási kötelezettség előírása szükséges a VKJ mentes vízhasználatok esetében is, ezért kerül a 15/C. § (2) bekezdése módosításra. Ez az 500 m3/év-ig terjedő, jelenleg is járulékmentes vízhasználatot két csoportra bontja aszerint, hogy ki az engedélyező hatóság. Ha a jegyző (ezek a házi vízigények, talajvíz igénybevételével) az engedélyező hatóság, akkor nincs nyilatkozattételi és adatszolgáltatási kötelezettség, ha a vízügyi hatóságként eljáró katasztrófavédelmi igazgatóság az engedélyező hatóság (rétegvízből, esetleg termálvízből történő víztermelések, pl. ipari, üzemi felhasználásra), akkor a vízkészlet állapotértéke érdekében, az összes igénybevételek megállapíthatósága céljából van nyilatkozattételi és adatszolgáltatási kötelezettség.

A 4. §-hoz

A vízgazdálkodási előírások megszegése elsődlegesen a vízilétesítmény megépítésére, vízimunka elvégzésére szakosodott vállalkozásokhoz, azaz a kivitelezőkhöz köthető, mivel elsődlegesen ők vannak tisztában a hatályos vízgazdálkodási szabályokkal és az ő szakmagyakorlási felelősségük, hogy az engedélyköteles tevékenységek engedély birtokában, az abban szereplő előírások betartása mellett valósuljanak meg.

E mellett az is megállapítható, hogy a szolgáltatást igénybe vevő személy (létesítő) jogsértő magatartásának szankcionálása különben is kevésbé képez visszatartó erőt, mintha a vízilétesítmény építésére, vízimunka elvégzésére szakosodott kivitelező kerül megbírságolásra, ugyanis a szolgáltatást igénybe vevő személy többnyire csak ritkán épített új vízilétesítményt, míg a kivitelező tevékenységi körénél fogva gyakran hoz létre vízilétesítményeket, végez vízimunkát.

A fentiek alapján a jogalkotói szándék az, hogy a vízgazdálkodási előírás megszegése esetén elsősorban a kivitelező kerüljön szankcionálásra. Ha csökken azoknak a jogellenesen eljáró kivitelezőknek a száma, akik vállalják a vízgazdálkodási előírások megsértését, úgy a szolgáltatást igénybe vevőknek is csökken a lehetősége arra, hogy jogsértő szolgáltatást vegyenek igénybe. A jogsértő szolgáltatást nyújtó kivitelezők ellehetetlenítésével érhető el leggyorsabban szolgáltatást igénybe vevő személyek jogkövető magatartása, és lehet sikeres a feketegazdaság kiszorítása.

Amennyiben viszont a vízgazdálkodási előírást megszegő kivitelező személye nem ismert, vagy az ismert kivitelező kétséget kizáróan bizonyítja, hogy a jogellenes létesítésért való felelősség nem őt terheli, a vízgazdálkodási bírságot a vízjogi fennmaradási engedély iránti kérelmet benyújtó létesítő részére kell kiszabni.

A bírságfizetésre kötelezettek körének megállapítása mellett, törvényi szinten kerül felsorolásra a bírság alól mentesülő tevékenységek köre is: nem szabható ki bírság a vizeket érő havária jellegű esemény elhárítása érdekében szükséges, vagy a rendkívüli árvízi, belvízi védekezéshez kötődő vízjogi engedély hiányában létesített vízilétesítmények, vagy vízimunka végzése esetén, feltéve hogy a létesítmény, tevékenység különben, az idő rövidségétől eltekintve engedélyezhető lett volna.

A módosítás utolsó bekezdése a feketegazdaság visszaszorítása és a fenntartható vízgazdálkodás érdekében elősegíti a jelenleg vízjogi engedély nélkül üzemeltetett vízkivételt biztosító vízilétesítmények fennmaradásának (legalizálásának) bírságmentes engedélyeztetését, egy meghatározott időintervallumon (türelmi időn) belül.

Az engedély nélkül létesített és üzemeltetett kutak, illetve más vízkivételek veszélyforrást jelentenek, mivel ezek nem szerepelnek a vagyonkezelői és hatósági nyilvántartásokban, így a gyakran igen jelentős mennyiségű felhasznált vízkészletekkel nem lehet gazdálkodni, vizeink állapotértékelése bizonytalanná válik. A jelenleg engedély nélkül üzemeltetett vízkivételek tisztességtelen előnyhöz juttatják üzemeltetőiket azokkal szemben, akik jogszabálykövető módon a vízilétesítményeket az előírásoknak megfelelően üzemeltetik. A probléma megoldása érdekében lehetőséget kell biztosítani arra, hogy azok, akik a vízkivételi helyeket jelenleg engedély nélkül üzemeltetik, egy adott türelmi időn belül kedvezményesen legalizálhassák azokat, és ne kelljen bírságot fizetniük.

Az 5. §-hoz

A módosítás a vízgazdálkodási bírsággal kapcsolatos rendelkezésekre tartalmaz pontosító előírást annak érdekében, hogy összhangba kerüljön Magyarország gazdasági stabilitásáról szóló 2011. évi CXCIV. törvény bírságfizetésre vonatkozó rendelkezéseivel, valamint a vízgazdálkodási bírság megállapításának részletes szabályairól szóló kormányrendelet előírásaival. Meghatározza, hogy a vízgazdálkodási adatszolgáltatási, nyilvántartás-vezetési kötelezettség is bírságolható.

A 6. §-hoz

A visszaélések, összeférhetetlenségek megakadályozására a törvény szabályozza a víziközmű társulat intézőbizottságának, ellenőrző bizottságának összetételére vonatkozó kizárási szabályokat. Közeli hozzátartozó alatt a Polgári Törvénykönyvről szóló 2013. évi V. törvény Értelmező rendelkezéseiben, 8:1. § (1) bekezdés 1. pontjában megjelölt fogalmat kell érteni, azaz közeli hozzátartozó: a házastárs, az egyeneságbeli rokon, az örökbefogadott, a mostoha- és a nevelt gyermek, az örökbefogadó-, a mostoha- és a nevelőszülő és a testvér. Az összeférhetetlenségi szabályok a jövőben alakuló víziközmű társulatokra lesznek érvényben.

A 7. §-hoz

A törvény kötelezi a víziközmű társulatot, hogy a lakosság felé számoljon el a befizetett érdekeltségi hozzájárulásokkal. Amennyiben a beruházás folyamán a támogatási arány megnőtt az önerő támogatás elnyerése miatt, a fennmaradó összeggel a lakosság felé el kell számolni, a fennmaradó összeget vissza kell fizetni. A beruházás közben történő önerőtámogatás elnyerése esetén, ha az érdekeltségi hozzájárulást a lakosság befizette és a beruházás önerejét ebből biztosították, az elnyert összeggel a hozzájárulást csökkenteni kell, azt a lakosság felé el kell számolni. Ha az önkormányzat finanszírozta a beruházást és a lakosságtól nem szedtek érdekeltségi hozzájárulást, az elnyert összeg az önkormányzatot illeti meg. A törvény célja megakadályozni, hogy a víziközmű társulat más beruházásra fordítsa a fennmaradó összeget, vagy a maradványösszeget az önkormányzatnak az elszámolás keretében átadhassa.

A 8. §-hoz

A módosítás egyértelművé teszi, hogy a víziközmű társulat tevékenysége kizárólag a Vgtv. 38. §-ában taxatívan felsorolt tevékenységekre és az azokhoz kapcsolódó helyreállítási munkákra irányulhat. Ez a rendelkezés azt hivatott megakadályozni, hogy a víziközmű társulat az érdekeltségi terület - akár önként csatlakozó, akár kényszertaggá váló - ingatlantulajdonosaitól beszedett, vagy köztartozásként behajtott érdekeltségi hozzájárulásokat a közfeladatán kívüli egyéb tevékenységek finanszírozására is fordíthassa.

A 9. §-hoz

A módosított rendelkezés a vízügyi igazgatóságok szakmai ellenőrzésének célját pontosítja, egyben ehhez illeszkedve a szakmai ellenőrzés tartalmi elemeit módosítja. A vízügyi igazgatóságoknak a szakmai ellenőrzés keretében a jelen törvényben foglaltak alapján kell vizsgálatot folytatni.

Az alapvető jogok biztosa AJB-7105-9/2013. számú jelentésében sérelmezte a víziközmű társulat működésével kapcsolatos panaszok és közérdekű bejelentések kezelésének rendjét. Az (5) bekezdésbe foglalt rendelkezés egyrészt ezen hiányosságot hivatott pótolni, amikor az érkezett panaszok és közérdekű bejelentések kezelését a szakmai ellenőrzés rendszeréhez kapcsolja, másrészt ez a módosítás a kialakult gyakorlatnak is megfelel, hiszen a bejelentések jelentős része az eddigi gyakorlatban is a vízügyi igazgatóságokhoz érkezett annak ellenére, hogy a hatályos szabályozás a feladatkört a vízügyi hatóságokhoz telepítette.

A 10. §-hoz

A kiegészítés rendezi, hogy a víziközmű társulat érdekeltségi egység számának megváltoztatásához az alapszabály módosítása - és természetesen ennek cégbírósági bejegyeztetése - szükséges. Az alapszabály-módosítás feltételei azonban eltérnek, ha az érdekeltségi egységek száma megváltozik ugyan, ám az érdekeltségi terület határai változatlanok maradnak (pl. ha az érdekeltségi területen belül társasházépítés, telekosztás következik be), illetve, ha az érdekeltségi terület határai is módosulnak, mert újabb érdekeltségi egységek kívánnak csatlakozni a víziközmű társulathoz (pl. belterületbe vonás révén).

Első esetben a víziközmű társulat meglevő tagságának egyszerű többségi szavazatarányával megszavazható az alapszabály módosítása és az érdekeltségi egységek számának módosítása.

Második esetben, azaz amennyiben újabb érdekeltségi egységek kívánnak csatlakozni, ehhez a meglevő tagság egyszerű többségi szavazataránya szintén elegendő, ám a csatlakozni kívánóknak teljesítenie kell a társulati taggá válás - Vgtv. 40. § (3) bekezdésében foglalt - valamennyi feltételét.

A 11. §-hoz

A Vgtv. 15/C. § (1a) bekezdésével összhangban szükséges felhatalmazást adni a vízgazdálkodásért felelős miniszternek, hogy a szociális, környezeti és gazdasági hatásokra, valamint a földrajzi és éghajlati jellemzőkre alapított kedvezmények érvényesítése tekintetében meghatározza, hogy milyen mérlegelési szempontokat lehet figyelembe venni.

Lehetőséget biztosít a törvény jogszabály - önkormányzati rendelet - megalkotására, amely az utólagos csatlakozás műszaki és pénzügyi feltételeit, valamint az utólagos csatlakozásért fizetendő hozzájárulás mértékét szabályozhatja. Az önkormányzati rendeletben fizetési kötelezettség nem írható elő abban az esetben, ha az érintett érdekeltségi egység után társulati érdekeltségi hozzájárulás már megállapításra került, de annak befizetése nem történt meg.

A 12. §-hoz

A módosítás pontosító rendelkezés. A jogharmonizációs záradék módosul a Víz Keretirányelv 9. cikkének megjelenítésével.

A 13. §-hoz

A természet védelméről szóló 1996. évi LIII. törvény 18. § (1) bekezdésével való összhang megteremtését célzó módosítás.

A 14-15. §-hoz

A vízgazdálkodási bírságfizetésre vonatkozó mentesség után, 2018. október 1-jével a vonatkozó szabály okafogyottá válik, ezért a törvény intézkedik a Vgtv. 29. § (5) bekezdésének hatályon kívül helyezéséről.

A Vgtv. 31/A. §-ában szereplő hivatkozás jelenleg már nem megfelelő, mivel a környezetvédelmi és természetvédelmi, illetve a vízügyi és vízvédelmi szakterületre külön-külön igazgatási szolgáltatási díjrendelet vonatkozik. A vízügyi igazgatási szervek díjmentességét csak a vízügyi és a vízvédelmi hatósági eljárások igazgatási szolgáltatási díjairól szóló 13/2015. (III. 31.) BM rendelet tartalmazza, ezért a Vgtv. hivatkozását erre pontosítjuk.

A fentiek mellett a Vgtv. 33/B. § (1) bekezdése is pontosításra kerül, és a vízügyi hatósági eljárás során irányadó szakhatósági közreműködés mellett a más hatósági eljárásban való vízügyi szakhatósági közreműködésről is rendelkezik. A vízügyi szakhatósági közreműködés tartalma igen komplex, a hatósági eljárások (pl. épületek megvalósítása, közutak építési engedélyezése, telephely-engedélyezés, mezőgazdasági hatósági eljárások) során a tervezett építmények, beruházások, tevékenységek ár- és belvizekre gyakorolt hatásától a vízbázis-védelmen keresztül az ívóvíz- és szennyvízellátást, nem egyesben a kibocsátási és szennyezettségi határértékek megállapítását is magában foglalja, és ennek vizsgálata, a betartandó előírások megfogalmazása körültekintő és időigényes feladat.

A nem közművel összegyűjtött háztartási szennyvízzel kapcsolatos közszolgáltatás ellátása közszolgáltatási szerződés alapján történik, így ennek betartásáról vagy be nem tartásáról, illetve a közszolgáltatási szerződés hiányáról elsődlegesen a törvényességet biztosító települési önkormányzat jegyzőjének van tudomása. Így a közszolgáltatási bírság kiszabásáról a vízügyi hatóság akkor tud intézkedni, ha ezt a jegyző irányában jelzi. A Vgtv. 44/J. § (2) bekezdésének módosítása a vízügyi hatóság és a jegyző közötti együttműködést teremti meg.

A törvény tartalmazza a Vgtv. 45. § (8) bekezdés n) pontjának hatályon kívül helyezését, mivel az országos árvízi kockázatkezelési terv - normatív rendelkezése hiányában - nem jogszabályban, hanem kormányhatározatban kerül közzétételre.

A Vgtv. 45/F. § (1) bekezdése olyan §-ra történő visszautalást tartalmaz, amely már hatályon kívül van helyezve. Ugyanakkor továbbra is fontos közérdek, hogy az öntözővíz-továbbítást akadályozó vagy a belvízhelyzet kialakulását előidéző vízfolyásokon, csatornákon a rendezetlen állapotok megszűnjenek, és legyen lehetőség közérdekű üzemeltető hatósági eljárás keretében történő kijelölésére. A módosítás ezt szolgálja.

-----STARTING---POINT---VEGE---

A 16. §-hoz

Hatályba léptető rendelkezést tartalmaz, figyelembe véve a gazdálkodókra vonatkozó öntözési időszak időtartamát.

A 17. §-hoz

A jogharmonizációs záradék a Víz Keretirányelv 9. cikkének való megfelelésre utal.