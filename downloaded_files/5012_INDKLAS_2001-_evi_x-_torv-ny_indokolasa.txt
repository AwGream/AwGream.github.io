2001. évi X. törvény indokolása

a hajókról történő szennyezés megelőzéséről szóló 1973. évi Nemzetközi Egyezmény és az ahhoz csatolt 1978. évi jegyzőkönyv („MARPOL 1973/1978.”) kihirdetéséről

INDOKOLÁS

Az ENSZ tengerhajózási kérdésekkel foglalkozó szakosított kormányközi szervezete, a Nemzetközi Tengerészeti Szervezet (IMO) működése alatt az elmúlt évtizedek során - más jelentős egyezmények mellett - két olyan nemzetközi egyezmény is született, amelyeknek a magyar jogrendszerbe való megfelelő beillesztése a mai napig nem történt meg.

Annak érdekében, hogy a tengeri környezet olajjal és más ártalmas anyagokkal történő szándékos vagy véletlen szennyezését a lehető legkisebb mértékűre korlátozzák, a szerződős államok kidolgozták a hajók által okozott szennyezés megelőzéséről szóló 1973. évi egyezményt és a későbbiekben csatolt 1978. évi jegyzőkönyvet („MARPOL 1973/1978.” a továbbiakban együtt: MARPOL Egyezmény). A MARPOL Egyezményt Magyarországon 1985. október 23-án az 1985/15. számú Nemzetközi Szerződés tette közzé. Az egyezményben előírt feladatok végrehajtásáról a 15/1985. (XII. 31.) KM rendelet intézkedett.

A MARPOL Egyezmény alapján a Nemzetközi Tengerészeti Szervezet részletes szabályzatokban állapítja meg a hajók által okozott szennyezés megelőzésének alapvető szabályait. A technikai fejlődéssel és a mind magasabb szintű követelményekkel lépést tartva, az egyezmény mellékletei állandó fejlődésben vannak, amelyek a meglévő szabályok módosulásában, másrészt új szabályozások (szabályozási területek) bevezetésében jelennek meg.

Az egyezménynek az Európai Unió országai is részes felei és nagy hangsúlyt fektetnek betartására, illetőleg a Nemzetközi Tengerészeti Szervezet keretein belül a szabályok korszerűsítésére, a változó követelményekhez való igazításukra. A csatlakozási tárgyalások során ezért Magyarország számára is elvárásként fogalmazták meg a tengerhajózásra vonatkozó közösségi joganyaghoz történő jogközelítést.

Tekintettel arra, hogy a MARPOL Egyezményt nemzetközi szerződés ugyan közzé tette, de jogszabály nem hirdette ki, a gyakorlatban komoly jogkövetési problémát okoz. A hajók által okozott szennyezés megelőzéséről szóló 1973. évi egyezményből és az ahhoz csatolt 1978. évi jegyzőkönyvből eredő feladatok végrehajtásáról szóló 15/1985. (XII. 31.) KM rendelet a hajózási hatóságra és a hajók üzembentartóira vonatkozóan kötelezettségeket állapít meg, ezeket azonban a kellően megalapozott jogszabályi háttér hiánya miatt nem lehet megfelelő módon érvényesíteni. Az Egyezmény mellékleteinek módosításait sem hirdették ki, így a hazai jogrendszerben nem tükröződik az Egyezmény időközi és folyamatos fejlődése.

A jogközelítés első lépéseként szükségesnek mutatkozott a már kihirdetetett illetőleg közzétett egyezmény felülvizsgálata, elsősorban a végrehajtással kapcsolatos feladatok, a további jogalkotásra való felhatalmazások tekintetében. A jogközelítés megfelelő teljesítése érdekében indokolt az egyezmény és jegyzőkönyvének egyidejű, törvényben történő kihirdetése. Tekintettel arra, hogy az Egyezmény mellékletét gyakran és jelentős terjedelemben változtatja meg a nemzetközi szervezet, célszerű a közlekedési és vízügyi minisztert felhatalmazni arra, hogy a változtatások kihirdetéséről rendeletben gondoskodjék.

Az egyezmények hazai jogrendbe történő megfelelő szintű beépítése az EU jogharmonizáció egyik legfontosabb lépése a tengerhajózást érintő szabályozás terén.

Az egységes elvek szerint áttekintett és korszerűsített joganyag alapján lehetővé válik a tengerhajózásra vonatkozó szabályozás átláthatóvá tétele és a vállalat jogközelítési feladatok időben való teljesítése, a környezetvédelmi követelményeknek a csatlakozásból származó kötelezettségeknek megfelelő korszerűsítése.