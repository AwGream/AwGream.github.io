1991. évi LXXXV. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az adózás rendjéről szóló törvény átfogóan rendezi az adózók - az állampolgárok és szervezetek - valamint az adóhatóságok jogait és kötelezettségeit.

A tapasztalatok szerint e jogok és kötelezettségek elvei, az eljárás rendje megfelel a jogállamiság és a piacgazdaság támasztotta, együttes követelményeknek. Az adóigazgatás - a szervezet, az adóztatás - korszerűsítése, továbbá az átalakulóban lévő gazdasági és jogi környezet, valamint a törvény ezekkel való összhangjának fenntartása azonban szükségessé teszi a törvény módosítását.

A gazdasági környezet változása következtében az adózók száma folyamatosan és sokszorosára növekedett. Az adóhatóság csak akkor képes az adózók teljes körét megismerni, és kötelezettségeiket számonkérni, ha információszerzési lehetőségei is bővülnek. Az adózók számának növekedése azzal is jár, hogy egy részük részben tájékozatlanságból, részben pedig - egyre többször - a változó jogi feltételeket is kihasználva tudatosan mulasztja el kötelezettségeinek teljesítését és ezzel az adóbevételt a közösség terhére csökkenti. Ez indokolja, hogy megújuljon az adóigazgatás információs rendszere, az adóhatóság ellenőrzésének rendje, módszere. Ezért szükséges az is, hogy a kötelezettségek teljesítésének elősegítése és kikényszerítése, a jogsértések megelőzése érdekében bővüljön az adóhatóság mozgástere.

Az adóhatóság mozgásterének további bővítése, eszközeinek gazdagítása jobb lehetőséget teremt az adóalapok feltárására, az adók beszedésére és a jogsértések megelőzésére.

Folyamatosan változik az adójogszabályok alkalmazásának jogi környezete is. A számviteli, a statisztikai, a személyes adatok új nyilvántartási rendszere, az új adótörvények az adózás rendjének jogi szabályozásában is változtatást tesznek szükségessé.

Az adózás rendjéről szóló törvény módosítását mindezekre figyelemmel elsősorban a bevallani elmulasztott jövedelmek eredményesebb feltárása, az adójogszabályok szigorúbb betartatása, továbbá a gazdaság szervezeti és szerkezeti változásához történő igazodás és igazítás indokolja.

-----STARTING---POINT---RESZLETES---

Az 1. §-hoz

A 25. § (2) bekezdése az adótartozásért helytállni köteles személyeket az adó megfizetésére kötelezetteknek nevezi és kötelezettségeiket az adótartozás megfizetésére korlátozza. Az adótartozás megfizetésével összefüggésben azonban a helytállni köteles személyeket az adóalanyokkal azonos jogok - mint pl. fizetési könnyítés, az adótartozás mérséklése - illetik. Ezt teszi egyértelművé a Javaslat 1. §-a.

A 2. §-hoz

A csődeljárásról, a felszámolási eljárásról és a végelszámolásról szóló törvény rendelkezései szerint a felszámolás kezdő időpontját megelőzően keletkezett adótartozásokat a felszámolási eljárás keretében és annak szabályai szerint kell kiegyenlíteni. A felszámolás kezdő időpontjától azonban új kötelezettségek is keletkeznek - pl. a munkabérből levont jövedelemadó előleg befizetése, bevallása - amelyet már nem a felszámolás alá vont adózónak, hanem a felszámolónak kell teljesítenie. Ezt írja elő a Javaslat 2. §-a.

A 3. §-hoz

Az adózó bejelentési kötelezettségét, a bejelentési kötelezettség körébe tartozó adatokat a törvény határozza meg. A bejelentendő adatok köre azonban attól függően különbözött, hogy az adózót statisztikai nyilvántartásba vették-e, illetve bejegyezték-e a cégjegyzékbe. Ez a megkülönböztetés az új statisztikai rendszerrel értelmét veszti, ezért a Javaslat a jövőre nézve egységesen határozza meg a bejelentendő adatokat. A számviteli előírásokban - azok változása miatt - az iratok megőrzésének helyéről nincsen rendelkezés, ezért a bejelentésre vonatkozó rendelkezések kiegészülnek az iratőrzés helyére vonatkozó előírással. A társasági adóról szóló törvény szerint a kapcsolt vállalkozások közötti értékesítés ellenértékét az adóhatóság felülvizsgálhatja, ezért a kapcsolt vállalkozások adatait is be kell jelenteni.

A 4. §-hoz

A Javaslat 4. §-a az új földadó bevezetésével összefüggésben tartalmaz rendelkezést. A rendelkezés szerint a magánszemélynek - ha a magánszemélyek jövedelemadóját leszámítva egyéb adókötelezettsége nincs - nem kell az általános szabályok szerint előzetesen az adóhatóságnál külön is bejelentkeznie. Bejelentését - a jövedelemadóhoz hasonlóan - az adóévről benyújtott adóbevallásával utólag teljesítheti.

Az 5. §-hoz

Az adóhatóság a vállalkozási tevékenységet nem folytató és általános forgalmi adót nem fizető magánszemélyt személyi számán tartotta nyilván. Az Alkotmánybíróság határozatára figyelemmel a Javaslat az adózó azonosító számának feltüntetéséről és közléséről rendelkezik.

A 6. §-hoz

Az eljárási adókötelezettség fennállása alatt a vállalkozói tevékenységet folytató adózótól elvárható az éves adóbevallás benyújtása akkor is, ha az nemleges. Az ellenőrizhetőség érdekében megengedhetetlen, hogy létező vállalkozások évekre „eltűnnek” az adóhatóságok elől, ezért a Javaslat szerint az egyes adók alanyainak bevallást kell tennie akkor is, ha pl. mentesség, kedvezmény, veszteség vagy az előleg évközi megfizetése miatt az adóévet követően adót fizetniük nem kell.

A 7. §-hoz

A számviteli törvény szerint az adózónak könyvviteli zárlatát és beszámolóját az adóévet követő május 31-ig kell elkészíteni, ezért az iparűzési adó megállapítását és bevallását a Javaslat ehhez az időponthoz igazítja.

A 8. §-hoz

A Javaslat 8. §-a rendelkezik az adóbevallásra kötelezett magánszemélyekről. Az adóhatóságnak pontos információi vannak a munkaviszonyból származó jövedelmekről. Annak a magánszemélynek a jövedelméről viszont, aki munkaviszonyon kívül jut jövedelemhez, csak az adóévet követően és akkor szerez tudomást az adóhatóság, ha a magánszemélynek adófizetési kötelezettsége is keletkezett. Az adóköteles jövedelmeket az adóhatóságnak teljeskörűen kell ismernie, ezért a Javaslat - az indokolt kivételekkel - általánossá teszi az adóbevallási kötelezettséget. Az adóbevallási kötelezettség kiterjed a lineáris adókulcs („forrásadó”) alá tartozó egyes jövedelmek adójára is.

A 9. §-hoz

A törvény szerint az adót az adózó köteles megfizetni. Ha az adózó azt nem fizette meg és tőle be sem lehetett hajtani, az adóhatóság határozatával a tartozásért helytállni köteles személyeket kötelezheti az adótartozás megfizetésére. E helytállási kötelezettség rendszerint külön jogszabályokban rendezett, pl. a gazdasági társaság esetében a társasági törvényben. A szervezeti változások indokolják, hogy az adó megfizetésére kötelezett személyek köre kiegészüljön azzal a jogi személlyel, amely a tartozás megfizetéséért jogszabály alapján kezesként felel, mint pl. a leányvállalat alapítója.

A 10. §-hoz

Az adóhatóság az általa ismert vagy az adózó által bejelentett adatok alapján az adóelőleget előírja. Az előírásának időpontja az ehhez szükséges adatok ismeretéhez - az adóbevalláshoz vagy az adózó bejelentéséhez - fűződik. Ha azonban az adózó adóbevallást késedelmesen vagy egyáltalán nem tesz, az adóhatóság az előleget információ hiányában nem tudja kivetni. Ez ugyan joghátránnyal, - mulasztási bírsággal - jár, de nem pótolja a meg nem fizetett adóelőleget. A Javaslat szerint ezért, ha az adózó 30 napon túl késlekedik, az előző évi adóelőleg kétszeresét kell előlegként megfizetnie.

Adóelőleget kell fizetni a fogyasztási adóra is. Az adófizetési kötelezettség azonban egyes termékeknél a vevő nyilatkozatától, vagy a vámhivatali ellenőrzés vállalásától függ, ezért azt az adóhatóság hivatalból nem tudja megállapítani. A Javaslat 10. §-a rendelkezik arról, hogy pl. a fogyasztási adó előlegét az adózó állapítsa meg.

A 11. §-hoz

A Javaslat az adótartozás kiegyenlítésére vonatkozó rendelkezéseket pontosítja. Az állami adóhatóság és a vámhatóság által kezelt adókat külön-külön, adónként vezetett számlára kell fizetni. Ha azonban az adót nem fizették meg és a hatóság a tartozást végrehajtja, azt egy összegben szedi be, ezért a tartozások kiegyenlítésének sorrendjét meg kell határozni. A Javaslat szerint a fizetendő pótlék mérséklése végett a végrehajtott összeget az adók eredeti esedékességének sorrendjében, azonos esedékességű adóknál a tartozással arányosan kell elszámolni. A Javaslat rendezi azt az esetet is, amikor az adózó a kötelezettségénél nagyobb összeget fizetett. A hatályos rendelkezések szerint ha az adózónak az egyik adószámlán túlfizetése keletkezett és egy másik adószámlán adóval tartozott, az adóhatóság a túlfizetést az adótartozásra hivatalból átvezette. A hivatalból való átvezetés az elkülönített állami pénzalapok, pl. az adóhatóság által beszedett és továbbított, 1991-ben bevezetett munkaadói és munkavállalói járulék esetében nem alkalmazható, ezért a Javaslat szerint az átvezetésre csak az adózó rendelkezése alapján nyílik mód. Az átvezetési kötelezettség 1992. január 1. napjától egyébként is értelmét veszti, miután a késedelmi pótlékot csak a tartozás és túlfizetés egyenlege után lehet felszámítani.

A 12. §-hoz

A számviteli törvény 1992. január 1. napjától nem rendelkezik arról, hogy az iratokat hol kell őrizni. Az iratok helyének megjelölése és őrzése az adóhatóság ellenőrzéséhez nélkülözhetetlen. A Javaslat a 3. §-hoz fűzött indokolással összhangban rendelkezik arról, hogy az adózó az iratokat a bejelentett helyen köteles őrizni, biztosítva ezzel az adóhatóság ellenőrzését és számonkérési lehetőségét.

A 13-14. §-hoz

A valóságos adóalapok megállapításának egyik fontos eszköze lehet a vagyonnyilatkozat. A Javaslat a hatályos törvényszöveget kibővíti. A vagyonnyilatkozat a belföldi állandó lakóhellyel rendelkező magánszemély teljes vagyonára, és új elemként a külföldi lakóhelyű belföldön jövedelmet szerzett magánszemélyek belföldi vagyonára is kiterjedhet. Az adóhatóság a továbbiakban is évente kérhet vagyonnyilatkozatot az adózótól. A Javaslat szerint a vagyonnyilatkozat nemcsak az ingó- és ingatlan vagyonra, hanem az eddigi inkonzisztenciát megszüntetve az ingatlantulajdonhoz fűződő vagyoni értékű jogokra, az értékpapírra, a vagyoni értéket megtestesítő tagsági vagy részesedési jogra, a készpénzre és számlakövetelésre is kiterjed. A tényleges vagyoni helyzet bemutatása végett fel kell tüntetni a vagyonnyilatkozatban a szerződés alapján fennálló pénztartozást is. Továbbra sem kötelező - csak lehetséges - a takarékbetét, illetve a devizaszámlakövetelés feltüntetése. A vagyonnyilatkozatnak a jövőben tartalmaznia kell a vagyon szerzésének időpontját és jogcímét, továbbá azonosító adatait is. A feltüntetett vagyont az adózónak igazolnia kell. A vagyonnyilatkozatra vonatkozó módosító rendelkezések nemcsak az adóhatóság információit szélesítik, hanem biztos kiindulási pontot jelentenek a jövőre nézve a jövedelmek ellenőrzéséhez.

A 15. §-hoz

Az önellenőrzés a bevallás helyesbítésére szolgáló lehetőség. A Javaslat szigorítja az önellenőrzés feltételeit. Nem teszi lehetővé, hogy az adókötelezettség súlyos megszegését, az adóbevallás benyújtásának elmulasztását önellenőrzéssel pótolják, csak arra ad módot, hogy a már benyújtott, de téves adóbevallás hibáit kijavítsák. E szigorítás oka, hogy egyre több adózó mulasztja el adóbevallási kötelezettségét és így az adóhatóság az ellenőrzés lefolytatása nélkül nem tudja megállapítani azt sem, kitől és mennyi adót követeljen.

A 16. §-hoz

Az önellenőrzés általános feltétele, hogy az adózó a feltárt hibát nyilvántartásába feljegyezze és e nyilvántartásbavételtől számított 15 napon belül - pótlékkal együtt - bevallja és befizesse. A kizárólag jövedelemadót fizető magánszemélynek ilyen nyilvántartási kötelezettsége nincs, ezért önellenőrzését a Javaslat szerint a helyesbítésnek az önellenőrzési lapon történő benyújtásával teljesíti.

A 17. §-hoz

Az adatszolgáltatásra kötelezettek körének bővítése a gépjárműadózás tervezett korszerűsítésével és a gépjármű forgalmazás rendszerében bekövetkezett változásokkal összefüggésben, az adókijátszás megakadályozása érdekében szükséges.

A 18. §-hoz

Az állampolgárok személyiségi jogait a törvény adótitokra vonatkozó rendelkezései védik. Adótitok minden adózást érintő tény, adat, körülmény, határozat, igazolás vagy más irat. Az adóhatóság olyan adatok birtokába is jut vagy juthat, amely az adózást érinti, de más törvények alapján azok nyilvánosak (pl. cégnyilvántartás adatai). Ezt a felesleges tilalmat oldja fel a Javaslat azzal, hogy az állami vagy önkormányzati nyilvántartásból megismerhető adatokat kiveszi az adótitok köréből.

A 19. §-hoz

A Javaslat pontosítja a tájékoztatás jogára vonatkozó rendelkezéseket, értelemszerűen kiterjeszti az adóhatóságokon és a társadalombiztosításon túl az elkülönített állami pénzalapok kezelőire.

A 20. §-hoz

Az adótitokra vonatkozó rendelkezések nem teszik lehetővé azt sem, hogy a büntetőjog által is szankcionált magatartásokról az adóhatóság tájékoztatást adjon vagy nyilatkozzon. A büntetőeljárás rendelkezéseinél is szigorúbb korlátot a Javaslat fel kívánja oldani és lehetőséget nyújt az adóhatóságnak arra, hogy a büntető bíróság jogerős ítéletével megállapított adócsalás bűntette esetén ennek körülményeit az ítéletben foglaltaknak megfelelően nyilvánosságra hozza. A nyilvánosság alkalmas eszköz lehet a további jogsértések megelőzésére is.

A 21. §-hoz

A termékimport után fizetendő általános forgalmi adó és fogyasztási adó adóügyeiben a határvámhivatal jár el. Az adózó fizetési könnyítésre, vagy adómérséklésre vonatkozó kérelmeinek elbírálásához azonban a lakóhely szerinti vámhivatal rendelkezik információval, ezért a Javaslat az illetékességi szabályokat ehhez igazítja.

A 22. §-hoz

Egyes magánszemélyek - egyre szélesebb körben - utcán, más közterületen különféle árut értékesítenek. E tevékenység nagyobb forgalom esetén adóköteles. Az adókötelezettség teljesítését azonban az adóhatóság csak akkor állapíthatja meg, ha meggyőződhet a magánszemély személyazonosságáról. Ehhez teremt lehetőséget a Javaslat rendelkezése.

A 23. §-hoz

A Vám- és Pénzügyőrség Országos Parancsnoksága felettes szervként ellenőrzi az eljáró vámhivatalokat. A vámhivatalok munkájának szakszerűsége esetenként csak a helyszínen vizsgálható, ezért a Javaslat az állami adóhatóság felügyeleti ellenőrzésével azonos lehetőséget kíván biztosítani a Vám- és Pénzügyőrség Országos Parancsnokságának is.

A 24. §-hoz

A Javaslat a törvényeket figyelmen kívül hagyó adózót is adófizetésre kívánja kényszeríteni azzal, hogy amennyiben adókötelezettségének egyáltalán nem tesz eleget, nem jelentkezett be, nem tett adóbevallást, az adóhatóság - 12 hónapi működés vélelmével - a hasonló körülmények között hasonló tevékenységet folytató adózó adatainak figyelembevételével átlagadó megfizetésére kötelezi. Ha az adózó a vélelmezettnél rövidebb ideig működött, azt neki kell bizonyítania.

A 25. §-hoz

A Javaslat továbbra is fenn kívánja tartani az adózó ösztönzését az adóbevallás hibájának feltárására és helyesbítésére. Következetesebbé teszi azonban az önellenőrzéshez fűződő jogkövetkezményt. A késedelmi pótlékkal azonos mértékű, évenként 100, de legfeljebb 300 napra felszámítandó pótlék helyett a kötelezettség teljesítésére előírt időponttól a helyesbítésig terjedő időszakra az egyébként fizetendő késedelmi pótlék felét kell megfizetni. Az adózó a pótlék mellett továbbra is mentesül a késedelmi pótlék, és az adóbírság megfizetése alól.

A 26. §-hoz

A Javaslat 26. §-ának (1) bekezdése a 15. § rendelkezéseihez igazodik, elmarad a bevallás elmulasztásának önellenőrzéssel történő pótlására utaló rendelkezés, és a 60 napot meghaladó késedelem esetén megállapítható mulasztási bírság mértéke 20%-ra emelkedik.

A (2) bekezdés a Javaslat 10. §-ban foglalt rendelkezésekhez igazítva állapít meg joghátrányt. Az adóelőleget általában az előző időszak adatai alapján írja elő az adóhatóság. A hatályos törvény lehetővé teszi, hogy a körülmények változása miatt az adóelőleget az adózó kérelmére mérsékeljék. Ez módot ad az adóelőleg indokolatlan kikerülésére is, ezért ha az adóévben az adózónak a kérelme szerint mérsékelt, illetve általa számított várható adóelőlegnél magasabb adókötelezettsége keletkezett, az elmulasztott előlegfizetés után mulasztási bírságot kell fizetnie.

A (3) bekezdés szerint a Javaslat szankcionálni kívánja a nyilatkozattétel (vagyonnyilatkozat) és az adatszolgáltatás elmulasztását is. Az elmulasztott bevallást a Javaslat 15. §-a szerint a jövőben önellenőrzéssel nem lehet pótolni, ezért ez a mulasztás is bírság jellegű joghátránnyal jár.

A (4) bekezdés - a tapasztalatokra alapozva kellő visszatartás érdekében - a mulasztási bírság felső határát szervezeteknél 150 000., magánszemélyeknél 50 000 forintban állapítja meg.

A 27. §-hoz

A Javaslat 27. §-a kiegészíti a törvénynek a jogbiztonsághoz fűződő garanciális szabályát. Ha az adóhatóság az adózó adóalapjának és az adó összegének a megállapítását, bevallását ellenőrizte és annak alapján határozatot hozott, a határozat jogerőre emelkedésétől számított egy éven túl határozatát csak a bíróság által jogerősen megállapított adócsalás, a bíróság új eljárásra utasító határozata esetén módosíthatja az adózó terhére. Ezt a rendelkezést egészíti ki a Javaslat azzal az esettel, ha az adóhatóság az Állami Számvevőszék felkérésére, az önkormányzat határozatára, vagy a pénzügyminiszter utasítására köteles az ellenőrzést lefolytatni.

A 28. §-hoz

Az állami adóhatóság - kivéve azt az esetet, ha az adótartozás megfizetése a magánszemély vagy a vele együttélő közeli hozzátartozói megélhetését súlyosan veszélyezteti - az adótartozását nem mérsékelheti. Az új földadó törvény elemi csapás esetén a földadó mérséklését megengedi, ezért a Javaslat ennek eljárási feltételeit rendezi.

A 29. §-hoz

Jogszabályok egyes köztartozásokra az adók módjára történő behajtást írják elő. Ilyen módon kell behajtani szabálysértések esetén a különféle helyszíni bírságokat, amelyek összege általában nem éri el az 1000 forintot, ezért a Javaslat a behajtási értékhatárt a jelenleginél alacsonyabban állapítja meg.

A 30. §-hoz

A gépjárműadó, továbbá a termékimport után fizetendő fogyasztási adóra vonatkozó rendelkezések tervezett módosulása miatt a Javaslat kiegészíti a törvényt. A Javaslat szerint a belföldi rendszámú gépjárművek adójára a törvénynek a helyi adókra vonatkozó rendelkezéseit kell alkalmazni. A törvény helyi adókra vonatkozó rendelkezéseitől a Javaslat néhány eltérést is tartalmaz. A gépjárműadót az önkormányzati adóhatóság kiveti. A belföldi rendszámú gépjárművek adója a központi költségvetés és az önkormányzat között megosztott bevétel, ezért azt külön számlára kell fizetni, és ebből következően a helyi adókra vonatkozó mérséklési szabályok sem alkalmazhatók. A külföldi rendszámú gépjárművek adójáról a Javaslat 4. melléklete külön rendelkezik.

A 31. §-hoz

A Javaslat az értelmező rendelkezéseket pontosítja és kiegészíti. A szokásos tartózkodási hely, a telephely, a kifizető, a munkaviszony fogalmának pontosítása az adótörvényekkel való összhang miatt vált szükségessé, az értékpapír meghatározása a vagyonnyilatkozat tartalmának bővítésével függ össze.

A törvény szerint az adóhatóság állapítja meg, hogy melyik adózónál, mikor milyen adókötelezettséget ellenőriz. Módja van arra, hogy egy-egy adót (költségvetési támogatást) külön-külön, eltérő adóbevallási időszakokra ellenőrizzen, vagy egyes adókötelezettségeket, pl. az adóbefizetést, a számla vagy nyugtaadásra vonatkozó rendelkezések teljesítését vizsgálja. Az ellenőrzés lefolytatásának egyetlen korlátja, - hogy a törvényben meghatározott kivételekkel - a már ellenőrzött időszakot ismét nem vonhatja ellenőrzés alá. E rendelkezéseket teszi pontosabbá a Javaslat azzal, hogy az ismételten ellenőrzés alá nem vonató - ellenőrzéssel lezárt - időszakot meghatározza: így ellenőrzéssel lezárt időszak az, ha az ellenőrzés egy-egy adó alapjának és összegének megállapítására és bevallására vonatkozott. A Javaslat azt is előírja, hogy nem tekinthető ellenőrzéssel lezárt időszaknak az, ha az adóhatóság egyes mellékkötelezettségek (pl. nyugtaadás) teljesítését vizsgálta vagy későbbi ellenőrzéséhez adatokat, tényeket, körülményeket állapított meg és rögzített. Ilyen lehet pl. az év közben végzett helyszíni leltározás vagy a próbavásárlás, amelyből a későbbi adóbevallás adatainak valódiságára is lehet következtetni.

A Javaslat a hibás bevallást is értelmezi. A hibás bevallást az adóhatóság kijavítására utalva határozza meg. További feltételként írja elő, hogy a hiba nem vezethet adókülönbözetre és azt az adóhatóságnak kell észlelnie.

A 32. §-hoz

A törvény szerint csak a magánszemély tartozása mérsékelhető, ha annak megfizetése megélhetését súlyosan veszélyezteti. A jogi személy vagy szervezet adótartozása nem mérsékelhető, hiszen szervezeteknél a szociális szempontok mérlegelése fogalmilag kizárt. A Javaslat nem is kíván ezen változtatni, mindössze egy anomália megszüntetésére teremt lehetőséget. Amennyiben az adóhatóság utólagos ellenőrzése során módosítja a kereseti adó fizetésére kötelezett adózók elszámolásait, előfordul, hogy az elszámolást követő 3-4 év után az egy évig hatályos kereseti adó "büntető" mértéke (ezer százalék) miatt az egyébként eredményesen működő szervezet gazdaságilag lehetetlenül. Ennek elkerülésére a Javaslat a pénzügyminisztert hatalmazza fel az utólag megállapított kereseti adóhiány mérséklésére.

-----STARTING---POINT---VEGE---

A 33. §-hoz

A számviteli törvény, az új adótörvények hatálybalépése az adóbevallás, adófizetés, adatszolgáltatás eddigi rendjének teljes áttekintését és módosítását teszi szükségessé, ezért a Javaslat szerint a korábbi mellékletek helyébe új mellékleteket iktat be.

A 34. §-hoz

A Javaslat 1992. január 1. napján lép hatályba.

Átmeneti rendelkezés szükséges az 1991. évről 1992. évben teljesítendő kötelezettségek, továbbá az alkalmazott jogkövetkezmények rendezésére.

A Javaslat szerint az 1991. évben teljesítendő kötelezettségek után 1992. évben alkalmazott jogkövetkezmények tekintetében az adózóra kedvezőbb rendelkezést kell megállapítani.

A Javaslat 34. §-ának (2)-(5) bekezdése a számviteli törvény, illetve az új adótörvények hatálybalépése miatt szükséges rendelkezéseket foglalja össze.

A Javaslat 34. §-ának (6) bekezdése általánossá és kötelezővé teszi a vagyonnyilatkozatot. E bekezdés rendelkezik arról, hogy a belföldi állandó lakóhellyel rendelkező magánszemély továbbá az a magánszemély, akinek belföldön vagyona van és 1988. január 1. napját követően a magánszemélyek jövedelemadójáról szóló törvény hatálya alá tartozó, adóköteles bevételhez jutott, vagyonnyilatkozatot tesz. A vagyonnyilatkozatot a Javaslat 14. §-a szerinti tartalommal kell benyújtani. Azt a vagyont, amelyről nyilatkozatot nem tettek, a nyilatkozattételt követően szerzettnek kell tekinteni. A vagyonnyilatkozat időpontjának meghatározására a Javaslat 35. §-ának (2) bekezdése a Kormányt hatalmazza fel.

A 35. §-hoz

A Javaslat zárórendelkezése a hatálybalépést szabályozó és a hatályukat vesztő rendelkezéseket foglalja össze.

A 36. §-hoz

A tapasztalat szerint egyes esetekben a szigorú adószankciók sem kényszerítik ki az adókötelezettségek teljesítését. A jogi személyek esetében az adóhatóságnak módja van a felszámolási eljárás - és ezzel a vállalkozás megszüntetésének - kezdeményezésére. A Javaslat ezzel összhangot teremtve lehetővé teszi, hogy a kötelezettségeiket több, mint egy évig egyáltalán nem teljesítő, vagy azt a felhívás ellenére is elmulasztó magánszemély vállalkozókkal szemben is eredményesebben felléphessen az adóhatóság.

A 37. §-hoz

A Javaslat e §-a állapítja meg az időközi más törvénymódosításokra és a jogrendszer konzisztenciájára is figyelemmel az államigazgatási eljárás általános szabályairól szóló 1957. évi IV. törvény tárgyi hatályt rendező 3. §-ának (6) bekezdését.

A 38. §-hoz

Az A-változat lehetőséget ad az adóhatóságnak arra, hogy az adóellenőrzéshez szükséges információk megalapozása érdekében betekintést nyerjen az adózók üzleti jellegű bankszámlájába. Erre azért van szükség, hogy az adóhatóság a bevételeikről és bankon keresztül teljesített fizetéseikről hiteles nyilvántartásokat nem vezető, vagy nem megfelelően vezető bankszámlatulajdonosok pénzkapcsolatairól a valóságnak megfelelő adatokhoz jusson az adózás alól kivonni kívánt jövedelmek feltárása végett. A titoktartási kötelezettség természetesen az adóhatóságot is terheli a megszerzett adatok tekintetében.

A B-változat az adóhatóság eszköztárának bővítésével, a valóságos jövedelmek feltárásához fűződő érdekekkel szemben a banktitok megőrzésének biztosít elsőbbséget.

Mellékletekhez:

A Javaslat szerint a törvény 1-3. számú mellékletei helyébe új mellékletek lépnek és a törvény új, 4. számú melléklettel egészül ki. Az adóbevallást, adőelőleg- és adófizetést, továbbá az adatszolgáltatók körét és a szolgáltatott adatokat meghatározó 1-3. mellékletek módosítását egyrészt a számviteli törvény, másrészt a központi költségvetés likviditásának biztosítása és az adóhatóság szélesebb tájékoztatása indokolja.

Az 1. számú melléklet rendelkezik az adóbevallások benyújtásának határidőiről. Az adóhatóság információinak bővítése, a kötelezettségek naprakész követése végett szélesebb kör tesz havonta adóbevallást.

Adóbevallást adónként, költségvetési támogatásonként, az adóalap, a mentességek, kedvezmények megállapításához szükséges részletezésben kell tenni, illetve a havi adóbevallásról az adóévet követően éves összesített adóbevallást is be kell nyújtani. Adóbevallást kell tenni arról az összegről is, amelyet az adózó általános forgalmi adó címén visszaigényel.

A 2. melléklet az adó (adóelőleg) fizetésének időpontjáról rendelkezik. A Javaslat általánossá teszi a havi adófizetést, a társasági adó alanyai pedig az eddigieknél szélesebb körben fizetnek havonta kétszer adóelőleget.

Az adatszolgáltatásról rendelkező 3. számú melléklet az adóhatóság információinak bővítése végett - a magánszemélyek jövedelemadójáról szóló törvénnyel összhangban - általánossá teszi az adóelőleg levonására kötelezett kifizetők adatszolgáltatását. Kiegészíti a pénzintézet adatszolgáltatását az adózó üzleti bankszámlájának számlaegyenlegéről és számlaforgalmáról adott tájékoztatással, továbbá új adatszolgáltatásokat rendel el a belföldi rendszámú gépjárművek adójának ellenőrzése végett. A gépjárműadó ellenőrzéséhez szükséges információt a rendőrhatóság és a vállalkozó szolgáltatja.

A Javaslat szerinti 4. számú melléklet foglalja össze a külföldi rendszámú gépjárművek adója miatt szükséges sajátos rendelkezéseket, a hatáskör, illetékesség, bevallás, kivetés és adófizetés általánostól eltérő szabályait.