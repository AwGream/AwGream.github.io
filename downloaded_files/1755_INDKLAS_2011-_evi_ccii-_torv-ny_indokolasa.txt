2011. évi CCII. törvény indokolása

Magyarország címerének és zászlajának használatáról, valamint állami kitüntetéseiről

-----STARTING---POINT---ALTALANOS--- 

I.

Az Alaptörvény A) cikke szerint Hazánk neve Magyarország. Mivel a jogszabályok címe nem módosítható, ezért a Magyar Köztársaság nemzeti jelképeinek és a Magyar Köztársaságra utaló elnevezésnek a használatáról szóló 1985. évi LXXXIII. törvény (a továbbiakban: Njt.) tárgykörének újraszabályozásával oldható meg az elnevezés megváltozása. Másrészt az Alaptörvény I) cikk (4) bekezdése értelmében „a címer és a zászló használatának részletes szabályait, valamint az állami kitüntetéseket sarkalatos törvény határozza meg”, erre tekintettel indokolt a két, kapcsolódó tárgykört egy törvényben szabályozni.

A nemzeti jelképek a nemzet legbelsőbb érzéseit kifejező, összetartozását megtestesítő szimbólumok, amelyek állandóságához komoly nemzeti érdek fűződik, s ez nemcsak a jelképek megformálásának, leírásának, hanem használati módjuk szabályozásának stabilitását is megköveteli. Az Alaptörvény I) cikke változatlan formában határozza meg a nemzeti jelképeket, így a nemzeti jelképek használatára vonatkozó szabályozás alapvető megváltozására sincs kényszerítő alkotmányos ok, ugyanakkor az Njt. megalkotása óta eltelt 16 év tapasztalataira figyelemmel megérett az idő bizonyos tartalmi korszerűsítés elvégzésére is.

Ennek megfelelően a törvény fenntartja a címer és a zászló funkciójában fennálló lényegi eltérést, s ehhez illeszkedve állapítja meg a használati szabályokat és korlátokat: a címert inkább az államisághoz kötődő, azt kifejező jelképként, míg a zászlót a nemzeti érzés kifejezésének hagyományos jelképeként szabadabb, kevesebb megkötéssel használható szimbólumként szabályozza. A címer az Országgyűlés elnöke, a köztársasági elnök, a miniszterelnök, az Alkotmánybíróság elnöke, a Kúria elnöke, állami szervek, közintézmények általi használata továbbra is a törvény erejénél fogva lesz biztosított, illetve más költségvetési szervek esetén miniszteri rendeletek határozzák meg a törvény felhatalmazása alapján a címerhasználat rendjét. Külön szól a törvény az Alaptörvény I) cikk (4) bekezdésére figyelemmel - amely a címer és a zászló történelmileg kialakult formák szerinti használatát lehetővé teszi - a köztársasági elnök és a miniszterelnök által használt címerről.

Fenntartja azonban a törvény, hogy a fent megjelölt személyi körön kívül - törvény eltérő rendelkezése hiányában - magánszemély a foglalkozásának (hivatásának) gyakorlása során, jogi személy vagy jogi személyiség nélküli szervezet a tevékenysége során, illetőleg a szervezete jelképeként vagy ennek részeként a címert nem használhatja.

A törvény újraszabályozza a védjegy engedélyezésére vonatkozó rendelkezéseket és kiterjeszti a formatervezési mintára is.

A törvény érdemben változatlanul fenntartja a magánszemélyeknek a nemzethez való tartozás kifejezésére, illetve társadalmi rendezvények esetén a címer és a zászló szabad használatát.

A törvény nem tartalmazza az Njt.-ben még szabályozott, az állam elnevezésére utaló megjelölés használatának - egyébként is pusztán más törvényekre utaló - szabályozását, elsősorban azért, mert az nem vonható a nemzeti jelkép fogalma alá.

II.

A rendszerváltást követően a Magyar Köztársaság Országgyűlése megalkotta az új kitüntetési rendszert létrehozó és szabályozó, a Magyar Köztársaság kitüntetéseiről szóló 1991. évi XXXI. törvényt. A kitüntetési rendszer az évek előrehaladtával egyre tagoltabbá vált, többször került sor a törvény módosítására, továbbá több kitüntetés jellegű díj, elismerés alapítására a Kormány, illetve valamely kormánytag szintjén.

Szükségessé vált egyrészt e széttagolt rendszer egységesítése, megújítása, másrészt indokolt megteremteni a nemzet szolgálatában tett különféle érdemek differenciált elismerésének lehetőségét úgy, hogy a kitüntetési rendszer és az egyes kitüntetések tükrözzék történelmi örökségünket, továbbá az európai hagyományokat, valamint egyértelmű legyen a szuverenitást megtestesítő állam állami kitüntetései és az egyéb állami szervek és személyek által alapított és adományozott kitüntetések közötti különbség Magyarország Alaptörvénye szerint az állami kitüntetéseket sarkalatos törvény határozza meg.

A törvény II. fejezet az e törvény által alapított, a köztársasági elnök által adományozható állami kitüntetésekre vonatkozó szabályokat, a III. fejezet az egyéb díjak, elismerések alapítóinak és adományozóinak körét, illetve az adományozás jogszabályi feltételeit határozza meg. A törvény 1. melléklete az állami kitüntetésekre vonatkozó közös szabályokat, 2. melléklete pedig az egyes állami kitüntetések osztályait, a kitüntetések leírását, valamint a kitüntetésekkel kapcsolatos lényeges szabályokat tartalmazza.

-----STARTING---POINT---RESZLETES---

Az 1-5. §-hoz

A törvény a címer használatára a törvény erejénél fogva jogosultak körét kiegészíti a köztestületekkel, figyelemmel az általuk végzett közfeladatokra, és arra a mára kialakult következetes jogalkotási gyakorlatra, amely a címer használatát külön törvényekben biztosítja a köztestületeknek.

A törvény változatlanul szabályozza a címer a bankjegyen, állampapíron és a pénzérmén való feltüntetését, a címeres körbélyegző használat, az önkormányzati címereknek az állami címertől való megkülönböztetés kötelezettségét. Nem változik a természetes személy és a jogi személy, jogi személyiség nélküli szervezet címerhasználatának tilalmára vonatkozó szabály sem. Ugyanakkor a törvény kifejezi, hogy ettől csak törvény - vagy törvény felhatalmazása alapján jogszabály - térhet el, személy vagy személyek meghatározott csoportját kifejezetten feljogosítva a címer használatára.

Létrejön a Nemzeti Címer Bizottság.

A 6-8. §-hoz

A zászló és a lobogó használatának szabályozása érdemben nem változik: a törvény - a nemzeti ünnepeken az Országház előtti zászlófelvonás mellett - fenntartja az állami szervek állandó zászlókitűzési (lobogófelvonási) kötelezettségét. Nem tartalmazza azonban a honvédségi csapatzászlóra, hadilobogóra vonatkozó rendelkezéseket, e tárgykört a jövőben kizárólag a honvédelmi jogszabályok rendezik.

A 9-10. §-hoz

A törvény - a címer és a zászló engedélyhez kötött használata körében - fenntartja azt a     lehetőséget, hogy egyedi engedély alapján a címer és a zászló védjegy elemeként az üzleti életben használható legyen. Ugyanakkor kiterjeszti az engedélyezés körét a címer és zászló formatervezési mintában való használatra is. Ugyancsak fenntartja a törvény a címer és zászló használatának egyedi engedélyezését nemzetközi vásár és hasonló események alkalmával.

A 11. §-hoz

A címer és a zászló engedélyhez nem kötött használata körében szabályozza a törvény - a hatályos Njt.-ben megállapított rendnek megfelelően - a nemzethez tartozás kinyilvánítás a céljából magánszemély általi címer-, zászló- és lobogóhasználatot, továbbá a nemzeti ünnepek és más társadalmi rendezvény, nemzeti jellegű más megemlékezés, valamint katonai tiszteletadás alkalmával történő eseti használatát.

A 12. §-hoz

A törvény a közös szabályok körében változatlanul kimondja, hogy a címer és a zászló (lobogó) használata során mindenki köteles megőrizni azok tekintélyét és méltóságát.

A 13. §-hoz

A törvény kimondja, hogy az Országgyűlés megalapítja, illetve megújítja az állami kitüntetéseket, a Magyar Szent István Rendet, a Magyar Corvin-láncot, a Magyar Becsület Rendet, valamint a Magyar Érdemrendet és a Magyar Érdemkeresztet. A kitüntetések sorrendje egyúttal azok hierarchiáját is jelenti, ami egyrészt azokban az érdemekben nyilvánul meg, amelyekért az egyes kitüntetéseket adományozni lehet, másrészt a kitüntetések adományozásának évi keretszámában.

A 14. §-hoz

A Magyar Szent István Rendet eredetileg Mária Terézia magyar királynő alapította 1764. május 5-én. A törvény újból megalapítja e kitüntetést, ami egyúttal annak megújítását is jelenti a rendi jelleg elhagyásával.

A Magyar Szent István Rend a Magyarország érdekében tett legkiemelkedőbb különleges érdemek, kimagasló életművek, nemzetközi téren szerzett jelentős értékek elismerésére szolgál.

A 15. §-hoz

A Magyar Corvin-láncot eredetileg a Miniszterelnök alapította. A kitüntetés jellege és a Corvin Testület tekintélye indokolja állami kitüntetésként törvényben való megalapítását.

A Magyar Corvin-lánc a magyar tudomány és művészet, valamint a magyar oktatás és művelődés fellendítése terén szerzett kimagasló érdemek, továbbá a nemzet jobbítását szolgáló különleges teljesítmények elismerésére szolgál.

A Corvin-lánc kitüntetéssel adományozottak alkotják a Magyar Corvin-lánc Testületet. A Magyar Corvin-lánccal kapcsolatos feladatokat a Miniszterelnökség keretében működő Magyar Corvin-lánc Iroda látja el.

A 16. §-hoz

A törvény új kitüntetési formaként állapítja meg a Magyar Becsület Rendet, amely Magyarország és a nemzet érdekében tanúsított kiemelkedő szolgálat, vagy hősiesség elismerésére szolgál.

A 17. §-hoz

A Magyar Érdemrend és Magyar Érdemkereszt - hasonlóan a Magyar Köztársaság kitüntetéseiről szóló 1991. évi XXXI. törvényben foglaltakhoz - a nemzet szolgálatában, az ország fejlődésének elősegítésében, a haza érdekeinek előmozdításában és az egyetemes emberi értékek gyarapításában kifejtett kimagasló, példamutató tevékenység elismerésére szolgál.

A 18. §-hoz

Az állami kitüntetések adományozása egységes rendszerben történik, a kitüntetéseket a miniszterelnök előterjesztésére a köztársasági elnök adományozza.

A Magyar Érdemkereszt adományozásánál a feladatköre alapján illetékes miniszternek van javaslattételi joga a miniszterelnök részére az előterjesztésre.

Külföldi állampolgár esetében a külpolitikáért felelős miniszter tesz javaslatot a miniszterelnöknek az előterjesztésre.

A hatályos szabályoktól eltérően ezentúl magyar állampolgár számára külföldi állami kitüntetés viselését a külpolitikáért felelős miniszter előterjesztése alapján a köztársasági elnök megtilthatja. Jelenleg külföldi állami kitüntetés viselését a köztársasági elnök engedélyezi. Ez a rendelkezés egyrészt felesleges adminisztratív terhekkel jár, másrészt nem funkcionál, ezért indokolt a megszüntetése. Ugyanakkor meg kell adni a közhatalomnak azt a lehetőséget, hogy ne lehessenek viselhetők azon államok kitüntetései, vagy azon jellegű kitüntetések, amelyek összeegyeztethetetlenek a demokratikus értékrenddel, Magyarország demokratikus elkötelezettségével.

Ugyancsak eltér a hatályos szabályozástól az a rendelkezés, amely szerint olyan személynek, akit bűncselekmény elkövetése miatt jogerősen elítéltek, csak kivételes méltánylást érdemlő esetben lehet kitüntetést adományozni.

A 19. §-hoz

Az állami kitüntetéseket a köztársasági elnök, vagy személyes megbízottja adja át ünnepélyes körülmények között. A kitüntetett az adományozást igazoló okiratot és igazolványt kap. Az állami kitüntetések adományozásáról szóló határozatot Magyarország hivatalos lapjában közzé kell tenni. Az állami kitüntetések adományozásával összefüggő, a miniszterelnöki előterjesztéssel kapcsolatos teendőket a Miniszterelnökség, a további teendőket a Köztársasági Elnöki Hivatal látja el; az ezekkel összefüggő kiadások fedezetét a Hivatal költségvetésében kell biztosítani.

A 20. §-hoz

A törvény e rendelkezése a mellékletek tartalmát határozza meg.

A 21. §-hoz

A törvény külön fejezetbe tagolással teszi egyértelművé, hogy elkülönülnek az állami kitüntetések (amelyeket a köztársasági elnök adományoz a miniszterelnök előterjesztésére) más elismerés alapítására jogosultaktól. A törvény a Kormány által alapítható díjak körét a hatályossal egyezően állapítja meg:

a) Magyarország hírnevének öregbítése, a reális és korszerű Magyarország-kép kialakítása és terjesztése érdekében kiemelkedő tevékenységet folytatók elismerése;

b) művészeti díjak;

c) életmentő emlékérem.

A 22-23. §-hoz

Egyes közjogi méltóságok és tisztségviselők felhatalmazást kapnak állami kitüntetésnek ugyancsak nem minősülő kitüntető címek, díjak, oklevelek, plakettek, vagy más elismerések adományozására:

a) a köztársasági elnök, az Alkotmánybíróság elnöke, az Országgyűlés elnöke, az alapvető jogok biztosa, az Országos Bírói Tanács, az Állami Számvevőszék elnöke, a legfőbb ügyész, az autonom államigazgatási szerv vezetője,

b) a Kormány tagja,

c) a helyi önkormányzat.

A törvény meghatározza ezen díjak, elismerések alapításának feltételeit. A Kormány tagjának és a helyi önkormányzatnak rendeletet kell alkotnia, az egyéb közjogi méltóságoknak és tisztségviselőknek a Hivatalos Értesítőben kell közzétenniük az adományozásra vonatkozó szabályokat.

-----STARTING---POINT---VEGE---

A 24-33. §-hoz

A törvény megadja a szükséges felhatalmazásokat: így például a Kormánynak az általa és a miniszterelnök által alapított kitüntetések, díjak adományozására vonatkozó részletes eljárási szabályokat, a Corvin-lánc adományozásával, valamint a 9. §-ban meghatározott elismerésekkel összefüggő részletes szabályokat megállapítására. Ugyancsak felhatalmazást kap a Kormány tagja és a helyi önkormányzat, hogy rendeletben szabályozza az elismerés alapítását és az adományozás feltételeit és eljárási szabályait, valamint viselésének a rendjét, továbbá a díjjal járó jutalom mértékét és a nyilvántartással, adatkezeléssel kapcsolatos szabályokat.

A törvény főszabályként a kihirdetése napján lép hatályba, de a rendelkezéseinek döntő többsége az Alaptörvény hatálybalépésének napján, 2012. január 1-jén lép hatályba.

Átmeneti szabályok körében rendezi - a hatályos törvénnyel összhangban - a törvény hatálybalépését megelőzően adományozott kitüntetések és elismerések viselhetőségét, valamint a törvénnyel összefüggő törvénymódosításokat.