2004. évi XXIX. törvény indokolása

az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításról

-----STARTING---POINT---ALTALANOS--- 

Az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló törvény az Európai Unióhoz történő csatlakozási szerződést kihirdető törvényhez szükségszerűen kapcsolódó, technikai jellegű törvénymódosításokat tartalmazza, amelyek elsődlegesen az alapvető közösségi jogi elvek érvényesülését, illetőleg a külső és belső jogrendszeri koherencia megteremtését szolgálják. A módosítások önálló törvényben való elhelyezésének elvi alapja az, hogy az alapvető közjogi és integrációs jelentőséggel rendelkező, önmagában is igen jelentős terjedelmű csatlakozási törvényt a jogbiztonság követelményét szem előtt tartva nem indokolt más törvények módosításával terhelni.

A törvény a jogrendszeri koherencia megteremtése érdekében, valamint általános jogharmonizációs célkitűzések alapján tartalmazza a következő szempontokat érvényesítő törvénymódosításokat:

1. Az európai uniós csatlakozással a Magyar Köztársaság és az Európai Közösségek és azok tagállamai között társulás létesítéséről szóló, Brüsszelben, 1991. december 16-án aláírt Európai Megállapodást kihirdető 1994. évi I. törvény által meghatározott keretek között lezajlott jogharmonizációs folyamat lezárul, és ezzel összefüggésben szükséges a nemzeti jogszabályokba korábban átültetett, a csatlakozást követően viszont már hazánkban is közvetlenül hatályos normák (az Unió alapszerződései, közösségi rendeletek) esetében a tartalmi dereguláció elvégzése, illetve a jogharmonizációs záradékok módosítása.

2. Az alkotmánymódosító 2002. évi LXI. törvény a közösségi jogrendszerhez való teljesebb illeszkedés szándékával több, korábban állampolgárságon alapuló státusjogként definiált alkotmányos jog, alkotmányos kötelezettség, illetve államcél megfogalmazását módosította úgy, hogy azok a csatlakozást követően más uniós tagállamok állampolgáraira, illetve egyes esetekben a hazánkban életvitelszerűen tartózkodó egyéb személyekre is vonatkozzanak. Az alaptörvény ezen rendelkezéseivel való összhang megteremtése érdekében a csatlakozással egyidejűleg több törvény módosítása indokolt.

3. Emellett a törvényi szintű jogszabályoknak a közösségi jog négy szabadsága alapján történt átvilágítása során meghatározott feladatok végrehajtása érdekében is számos szaktörvény tekintetében szükségesek az állampolgárságon alapuló, a közösségi joggal összhangba nem hozható megkülönböztetések megszüntetésére irányuló módosítások. Kiemelendő, hogy - összhangban az alkotmányi módosításokkal - meg kell teremteni a bevándoroltak és a letelepedettek jogállásának változásából fakadóan az egyes törvények összhangját, továbbá rendezni kell az Európai Gazdasági Térség (a továbbiakban: EGT)-tartózkodási engedéllyel rendelkezők jogait és kötelezettségeit. (Az érintett módosítások a törvény „Egyes törvények és törvényerejű rendeletek módosítása” című fejezetében, illetve egyes esetekben a többi fejezet hosszabb terjedelmű törvénymódosításaiba integráltan szerepelnek.)

A törvénybe beépítésre került több ágazati törvény jogharmonizációs tárgyú novelláris módosítása, amelyek vonatkozásában a szabályozási cél minden esetben a közösségi jognak való megfelelés teljessé tétele. Az érintett törvények módosításainak általános szempontjai a következők:

1. A Magyar Köztársaság ügyészségéről szóló 1972. évi V. törvény számos rendelkezése a magyar állampolgárokra vonatkozóan fogalmazza meg az ügyészség feladatait és jogosítványait. Figyelemmel az Alkotmány 2002. évi módosítására, valamint az Európai Unióhoz való csatlakozásból eredő követelményekre, rendezni kell, hogy az ügyészség jogkörei minden, a Magyar Köztársaság területén tartózkodó természetes személyre, illetőleg itt működő szervezetre kiterjednek a jogszabályok keretei között. Az Európai Unióhoz való csatlakozás eredményeként az ügyészségnek részt kell vennie a közösségi szintű igazságszolgáltatási együttműködésben. Emellett megnő az igény más közösségi intézményekben vagy nemzetközi szervezetnél való munkavégzésre.

2. Az Európai Unió mérésügyi tárgyú irányelveinek átvétele a mérésügyről szóló 1991. évi XLV. törvény keretei között az elmúlt években - miniszteri rendeleti szabályozási szinten - végbement. Az Országos Mérésügyi Hivatal (a továbbiakban: OMH) szerepkörének változása indokolta a szervezet feladat- és hatáskörét tartalmazó jogszabályok felülvizsgálatát. A vizsgálat alapján szükséges az OMH alap- és egyéb tevékenységét előíró törvényi rendelkezések módosítása az európai érvényű tevékenységek beillesztése, illetve az ezzel összefüggő eljárási kérdések rendezése érdekében.

3. Az Európai Unióhoz való csatlakozás lehetővé és szükségessé teszi, hogy az uniós közigazgatási szervezeteknél és más nemzetközi szervezetnél pályázat alapján munkát végző, ott jogviszonyt létesítő, korábban a széles értelemben vett közszolgálatban dolgozó szakemberek számára munkajogilag biztosítsuk a visszatérésük után a korábbi közszolgálati jogviszonyuk zökkenőmentes, zavartalan folytatását. Ennek érdekében szükséges egyes, foglalkoztatással összefüggő törvények - a köztisztviselők jogállásáról szóló 1992. évi XXIII. törvény, az ügyészségi szolgálati viszonyról és az ügyészségi adatkezelésről szóló 1994. évi LXXX. törvény, a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény, a bírák jogállásáról és javadalmazásáról szóló 1997. évi LXVII. törvény, valamint az igazságügyi alkalmazottak szolgálati jogviszonyáról szóló 1997. évi LXVIII. törvény - módosítása.

4. A behozott kőolaj és kőolajtermékek biztonsági készletezéséről szóló 1993. évi IL. törvény módosítása összhangot teremt a 2003. év végén kihirdetett a közösségi vámjog végrehajtásáról szóló 2003. évi CXXVI. törvény és a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény szabályozásával. A módosítás következtében a biztonsági készletezés jogi szabályozása az Európai Unióhoz történő csatlakozás időpontjában megfelel a nemzetközi követelményeknek és a hazai jogrendnek.

5. A törvény módosítja a környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvényt. A módosítás a csatlakozás következtében a vámeljárással, a rendszeres támogatással, a csomagküldő kereskedelemmel, valamint a gumiabroncs és a hűtőberendezés, hűtőközeg termékdíjköteles termékek szabályozásával kapcsolatos rendelkezéseket tartalmaz. Az import esetén - az uniós tagállamok felé a vámellenőrzés megszűntével - a termékdíj megfizetése önbevallás útján a belföldön előállított és forgalomba hozott termékekre vonatkozó eljárásban történik. A termékdíjköteles termékekből keletkező hulladékok begyűjtéséhez, hasznosításához kapcsolódó jelenlegi rendszeres támogatás intézményét a közösségi jogi előírásoknak megfelelően versenysemleges módon lehet csak 2004. május 1-jétől fenntartani. A Közösségen belüli behozatal esetén a csomagküldő kereskedelem által belföldi vállalkozónak nem minősülő természetes személy részére belföldre behozott termékdíjköteles termékek termékdíját a külön törvényben szabályozott módon az általános forgalmi adó fizetésére kötelezett fizeti meg. A gumiabroncs, valamint a hűtőberendezés, hűtőközeg termékdíjköteles termékek esetében a módosítás technikai jellegű, mivel a közösségi jog nem teszi lehetővé a termékdíj tekintetében a használt és új termékek közötti megkülönböztetést.

6. A tűz elleni védekezésről, a műszaki mentésről és a tűzoltóságról szóló 1996. évi XXXI. törvény 13. §-a értelmében a Belügyminisztérium Országos Katasztrófavédelmi Főigazgatóság (a továbbiakban: BM OKF) engedélye szükséges az új tűzoltó-technikai eszközök és oltóanyagok gyártásához, forgalmazásához, a BM OKF főigazgatójának egyetértése szükséges az új építési anyag, szerkezet, építési mód, tűz- vagy robbanásveszélyes anyag - a robbanó- és a robbantóanyag kivételével -, készülék, gép, berendezés, technológia alkalmazásának, gyártásának engedélyezéséhez. Mindkét esetben a hatósági engedély, illetőleg az egyetértés csak megfelelőségi tanúsítvány megléte esetén adható meg. A közösségi jog az áruk szabad mozgásának elvét - többek között - a mennyiségi korlátozások és az azokkal azonos hatású intézkedések tilalmán keresztül biztosítja. Az engedélyezés előírása ilyen intézkedésnek minősül, habár megkülönböztetés nélküli, mivel a hazai és a más tagállamokból érkező árukat azonos módon kezeli és érinti. A törvényben szereplő módosítás ezért a BM OKF engedélyezési jogkörét főszabályként megszünteti, szűk körben azonban - a nem harmonizált termékek esetében - fenntartja azt.

7. A menedékjogról szóló 1997. évi CXXXIX. törvénynek a 2001. évi XXXVIII. törvénnyel történt módosításával átültetésre kerültek a magyar jogba mindazok az uniós követelmények, amelyek akkor hatályosak voltak. Az Amszterdami Szerződés IV. Cím 61. cikke értelmében a Tanácsnak a szerződés hatályba lépését követő öt éven belül kell megalkotnia a migrációs közösségi szabályokat. E szabályozás most van folyamatban, amelynek során egyes területeken a közösségi rendelkezések már megalkotásra kerültek, mások azonban még előkészítés alatt állnak. A törvény célja azoknak a közösségi szabályoknak az átvétele, amelyek tekintetében az átültetési határidő a tagállamok tekintetében már lejárt. Ezen túlmenően - a 2001. évi módosítással kialakított eljárási rend gyakorlati tapasztalatainak elemzése alapján - a törvény a menedékjogi eljárás hatékonyabbá és gyorsabbá tétele érdekében a jogorvoslati rend és ehhez kapcsolódóan az intézményi rendszer egyszerűsítésére tesz javaslatot.

8. A külföldiek beutazásáról és tartózkodásról szóló 2001. évi XXXIX. törvény 2002. január 1-jén lépett hatályba, és megteremtette az összhangot a 2000. december 31-ig érvényes migrációs közösségi joganyaggal. Az Idtv. hatálybalépése óta az Unió vívmányai fejlődtek, egyes közösségi normák módosultak, új közösségi normák léptek hatályba, illetve állnak közvetlenül elfogadás előtt. Mivel Magyarország vállalta a csatlakozás időpontjáig a teljes acquis átvételét és alkalmazását, a jogharmonizációs célú módosításokat a hatályos idegenrendészeti joganyagban is szükséges átvezetni. Ezen túlmenően a gyakorlati tapasztalatok alapján szükségessé vált az emberi jogi követelményeknek megfelelő garanciális szabályok erősítése a kiutasítási tilalmak (ezen belül a családi élet védelme) és az őrizettel kapcsolatos bírói jogorvoslat területén.

9. A külföldi bizonyítványok és oklevelek elismeréséről szóló 2001. évi C. törvény azzal a céllal készült, hogy a külföldi képzést tanúsító okiratok hazai elismerését megkönnyítse. Az európai közösségi jog kizárólag az ún. „szakma gyakorlása céljából” történő elismerést vonja hatálya alá. Valamely külföldi bizonyítvány, oklevél ilyen módon történő elismerése azt jelenti, hogy a kérelmező jogosulttá válik egy hazai szabályozott szakma gyakorlására. Szabályozottnak minősül az a szakma, amelyet csak meghatározott hazai oklevél, bizonyítvány birtokosa gyakorolhat. A törvény 2001-es előkészítése óta hatályba lépett, a közösségi irányelvek módosítását leegyszerűsítő ún. SLIM-irányelv, illetve az Európai Bíróság két ítélete jelentős jogfejlődést eredményezett a szakma gyakorlása szempontjából történő elismerés terén. A módosítások egy része értelmezést könnyítő, technikai jellegű változtatás, másik részére pedig azért van szükség, mert bizonyos elemei jelenlegi formájukban az Európai Bizottság álláspontja szerint ellentétesek az európai közösségi joggal vagy a tagállamok gyakorlatával.

10. Magyarország Európai Unióhoz való csatlakozása, a Közös Agrárpolitika (KAP) alkalmazása és végrehajtása érdekében szükséges az agrárpiaci rendtartásról szóló 2003. évi XVI. törvény módosítása. A módosítás célja, hogy a törvény mint általános agrárpiac-szabályozási kerettörvény biztosítsa a közösségi jogszabályokban tagállami hatáskörbe utalt piacszabályozási döntések meghozatalának alapját, valamint a nemzeti agrárpiac-szabályozás kereteit, működését. A törvény módosításával megteremtődik a KAP-pal összhangban lévő nemzeti szabályozás alkalmazásának jogalapja.

11. Az Európai Közösség Tanácsa az Európai Közösségek pénzügyi érdekeinek védelme, valamint az Európai Közösségek érdekeit hátrányosan érintő jogellenes magatartások elleni hatékonyabb fellépés érdekében létrehozta az Európai Csalásellenes Hivatalt (a továbbiakban: OLAF). Az OLAF feladata a Közösségek intézményeinek, szervezeteinek keretén belül, valamint a tagállamokban az Európai Közösség által nyújtott támogatások felhasználása jogszerűségét vizsgálni és az ezzel kapcsolatosan felmerülő korrupció és egyéb visszaélés gyanúját feltárni. Az OLAF által folytatott vizsgálatok nem érintik a tagállamoknak a büntetőjog területén fennálló nyomozati jogosultságait. Az OLAF a Bizottság közreműködésével, a tagállamok hatáskörrel rendelkező szervezeteivel együttműködve gyakorolja jogosítványait, a Közösségek pénzügyi érdekeit sértő cselekmények elleni fellépés összehangolása érdekében. A törvény célja az OLAF-fal való együttműködés törvényi feltételeinek megteremtése, valamint a hazai belső koordinációs rendszer kialakítása.

12. A törvénnyel - illetve a csatlakozási szerződést kihirdető törvénnyel - összefüggésben elengedhetetlenül szükséges több jogszabályi rendelkezés módosítása, illetőleg megállapítása, amelyre a törvényben külön fejezetben kerül sor.

-----STARTING---POINT---RESZLETES---

Első fejezet

A Magyar Köztársaság ügyészségéről szóló 1972. évi V. törvény módosítása

Az 1. §-hoz

A törvény az Alkotmány 2002 decemberében elfogadott módosításának következtében - pontosítva a Magyar Köztársaság ügyészségéről szóló 1972. évi V. törvényt (a továbbiakban: Ütv.) - egyértelművé teszi, hogy az ügyészség nemcsak az állampolgárok, hanem minden természetes és jogi személy, illetve jogi személyiség nélküli szervezet jogait védi. Az új büntetőeljárási törvény rendszerében az ügyész nem kizárólag a nyomozás törvényességét felügyeli, hanem a nyomozás érdemi irányítója, felelős vezetője, főszabályként az ügyész nyomoz vagy nyomoztat, a nyomozás pedig a vád előkészítését, az ügyész mint közvádló tájékoztatását szolgálja. Ennek megfelelően megváltozott az ügyész és a nyomozó hatóság kapcsolata, amit az ügyészségnek az Ütv.-ben meghatározott feladatai között is meg kell jeleníteni.

A 2. §-hoz

A törvény az ügyészség feladatainak összefoglaló leírását korszerűbb megfogalmazással - egyben a büntetőeljárásról szóló 1998. évi XIX. törvény hatályos szövegéhez igazítva - pontosítja. Így többek között a nyomozás törvényességének felügyeletét a nyomozás feletti felügyeletként határozza meg. Kiegészíti továbbá az Ütv.-t a családon belüli erőszak mérséklése és a kiskorúak védelme érdekében azzal a rendelkezéssel, amely feljogosítja az ügyészséget a szükséges gyermekvédelmi intézkedések kezdeményezésére.

A 3. §-hoz

A törvény az Ütv. szóhasználatát a külföldiek beutazásáról és tartózkodásáról szóló törvény és a büntetőeljárási törvény módosításához igazítja a személyes szabadságot korlátozó kényszerintézkedések végrehajtásának ügyészi törvényességi felügyelete körében.

Második fejezet

A mérésügyről szóló 1991. évi XLV. törvény módosítása

A 4. §-hoz

Az Európai Unióban a különféle mérőeszközökkel kapcsolatos hatósági tevékenységről az 1970-es évekből származó horizontális irányelv, valamint több, ugyanabból az időszakból származó egyedi mérőeszköz irányelv rendelkezik (egyetlen mérőeszközről, a nem automatikus működésű mérlegekről van hatályban új megközelítésű irányelv). Az áruk szabad áramlása elvét szem előtt tartva a mérőeszközökre is vonatkozik az a követelmény, hogy az egységes piacon belül egyszer történik a mérőtípus és az egyes mérőeszközök vizsgálata, tanúsítása, majd ennek igazolásától kezdve a mérőeszköz az egységes piacon belül bárhol szabadon forgalomba hozható.

Jelenleg egyetlen mérőeszközről, a nem automatikus működésű mérlegekről van hatályban új megközelítésű irányelv. Az Európai Unióban a nemzeti mérésügyi hatóságok többsége kormányaik bejelentése alapján rendelkezik olyan - az új megközelítésű irányelvekben bevezetett - európai bizottsági regisztrációs számmal, amely feljogosítja e hatóságokat európai érvényű típusvizsgálat, első hitelesítés és felügyeleti feladatok ellátására. Ez a feljogosítás természetesen jelenleg csak a nem automatikus mérlegek megfelelőségtanúsításában való részvételre vonatkozhat, és hasonló feljogosítással rendelkeznek az illetékes miniszter által az adott feladatra kijelölt és a kormányzat által az Európai Bizottsághoz bejelentett magán laboratóriumok is.

Ebből következően az OMH esetében is indokolt a törvény oly módon történő módosítása, hogy a felsorolt európai érvényű tevékenységeket alapfeladatként végzi a hivatal. Ennek következményeként a Kormány bejelenti az OMH-t az Európai Bizottsághoz, ahol a hivatal megkapja azt a regisztrációs számot, amelyet feltüntet a mérőeszközökön és az általa kiadott európai érvényű okiratokon is.

A mérésügyről szóló törvény 4. § (1) bekezdése b) pontjának eredeti szövegében, az OMH hatásköréből a „meghatározza az egyes mérőeszközök mérésügyi követelményeit” szövegrész kimarad, mivel ezeket a követelményeket jogszabályok, többségében kifejezetten az adott mérőeszközre vonatkozó miniszteri rendeletek tartalmazzák. Ugyancsak hatályon kívül kell helyezni azt a már idejétmúlt rendelkezést, amely szerint az OMH készít elő szabványokat. A szabványosítással és a szabványokkal kapcsolatos feladatok a Nemzeti Szabványügyi Testület hatáskörébe tartoznak. Ugyanígy nem az OMH akkreditál kalibráló laboratóriumokat, hanem a Nemzeti Akkreditáló Testület.

Az OMH nemzetközi kapcsolatairól rendelkező 4. § (1) bekezdésének c) pontjában az európai uniós tagállamkénti együttműködésből fakadóan hangsúlyossá válik az OMH jelenléte az Európai Unió szakosított mérésügyi szervezeteiben. Ismert, hogy a kezdetben Nyugat-európai Mérésügyi Hatóságok együttműködéseként indult európai szervezet és az Európai Unió szervezetei között egyre szorosabb az intézményes kapcsolat annak érdekében, hogy az Európai Unió szervezeteiben kidolgozott mérésügyi tárgyú joganyag tartalmában kellő módon érvényesüljenek a nemzeti mérésügyi hatóságokat felölelő WELMEC szakmai érvei.

Az 5. §-hoz

Az Európai Unióban azon elv érvényesül, hogy az európai mérésügyi jogszabályok (irányelvek) a mérőeszközök piacra jutását szabályozzák. Ily módon a klasszikus értelemben vett típusengedélyezést, valamint az egyes mérőeszközök első hitelesítését tartják uniós látókörben, valamint a közösségi szabályozás is erre terjed ki. A kötelező hitelesítési körbe tartozó mérőeszközök időszakonkénti vagy javítás utáni hitelesítése nemzeti szabályozási hatáskörbe tartozik. Amennyiben kötelező hitelesítés hatálya alá tartozó mérőeszköz akár a belföldi mérésügyi hatóság típusjóváhagyása és első hitelesítése alapján van belföldön használatban, akár az EU valamely (más) tagországából származó európai típusjóváhagyással és első hitelesítéssel rendelkezik, amint lejárt belföldön a mérőeszköz hitelesítési időtartama, vagy meghibásodás miatt javítani kellett az eszközt, ettől az időponttól vagy esemény bekövetkeztétől az OMH hatósági jogkörébe tartozik a mérőeszköz. E logikai kapcsolatot meg kellett teremteni a mérésügyi törvényben.

A 6. §-hoz

A hitelesítési engedély mint hatósági engedély fogalom a mérésügyi törvény sarkalatos rendelkezése. Egy mérőeszköz kizárólag akkor mutatható be a konkrét használatba vételhez szükséges hitelesítésre, ha rendelkezik hitelesítési engedéllyel, vagyis átesett a típusvizsgálaton és a hitelesítést elvégző köztisztviselőnek van olyan összehasonlítási alapja (a hitelesítési engedélyben foglalt előírások), amelyekkel az eszközt összevetve meg tudja ítélni annak műszaki állapotát. Az EU tagországaiból származó mérőeszközök azonban többségükben európai érvényű típusengedéllyel, tanúsítással, első hitelesítéssel fognak rendelkezni, és szükségképpen nem rendelkeznek - az eddigi belső jogszabályi rendelkezés szerinti - hitelesítési engedéllyel.

A törvény másik eleme a hatósági ügyintézési határidőt rendezi. Mind a mechanikus, mind az elektronikus eszközök egyre bonyolultabbá válásával egy időben a hatósági engedélyt kiadó közigazgatási szervezetek részéről egyre nehezebben volt tartható az államigazgatási eljárás általános szabályairól szóló törvényben szabályozott 30 napos ügyintézési határidő. Az egyre részletesebb és sokrétűbb műszaki vizsgálatok megbízható elvégzésére az OMH-nak is legalább 60 napos ügyintézési határidőre van szüksége a hatósági engedély megalapozott kiadását vagy elutasítását megelőzően.

A 7. §-hoz

A joghatással járó mérés fogalma a mérésügyi törvény egyik sarokpontja. Joghatással járó mérést hiteles mérőeszközzel vagy használati etalonnal ellenőrzött mérőeszközzel kell végezni. Az OMH a hatósági ellenőrzési jogkörében fokozott figyelmet fordít e szabályok betartásának ellenőrzésére. Az OMH-nak a mérésügyi fegyelem, ezen belül a joghatással járó mérések ellenőrzése területén kifejtett tevékenysége, a piaci szereplők e téren történő működésének az OMH részéről történő hatósági kontrollja a piacfelügyelet egy formája. Az OMH annak ellenére végez hosszú évek óta piacfelügyeleti ellenőrzést a fogyasztók jogi érdekeinek megóvása érdekében, hogy az OMH feladat- és hatáskörét előíró jogszabályok eddig nem írták elő az OMH számára a piacfelügyeletet.

A törvény ezt a hiányt pótolja azzal, hogy az OMH hatósági ellenőrzési működése mellett nevesíti a piacfelügyeleti tevékenység ellátását. E fogalomnak a törvénybe illesztése után az OMH-t is megilletik a piacfelügyeleti tevékenységet ellátó hatóságokra más jogszabályokkal ruházott jogok, és terhelik az azokat egyébként terhelő kötelezettségek.

A 8. §-hoz

A mérésügyi kormányrendelet 1997-es módosítását követően a kormányrendeletben kapott felhatalmazás alapján kezdődött meg az európai mérésügyi irányelvek honosítása. A törvény úgy rendelkezik, hogy a mérésügyi törvény végrehajtásáról az általános mérésügyi hatósági eljárás tekintetében a Kormány, míg az egyes mérőeszközökre vonatkozó egyedi előírások vonatkozásában az OMH irányítását ellátó miniszter rendelet megalkotásával gondoskodik.

Harmadik fejezet

Egyes, foglalkoztatással összefüggő törvények módosítása

A 9-12. §-hoz

Az Európai Unióhoz való csatlakozásunk lehetővé és szükségessé teszi, hogy az uniós közigazgatási szervezeteknél és más nemzetközi szervezetnél pályázat alapján munkát végző, ott jogviszonyt létesítő magyar „karrier” köztisztviselők számára munkajogilag biztosítsuk visszatérésük után korábbi közszolgálati jogviszonyuk zökkenőmentes, zavartalan folytatását.

Uniós tagságunk azzal is jár, hogy bizonyos számú köztisztviselőnek esetenként különböző nemzeti szakértőként kell szerepet vállalniuk, anélkül, hogy hazai közszolgálati jogviszonyuk folyamatosságát ez veszélyeztetné.

A törvény a határozatlan időre kinevezett ún. „karrier” köztisztviselők részére az Európai Unió szerveinél történő jogviszony létesítését segíti elő azzal, hogy a közigazgatási szerv - hatévi időtartamon belül - biztosítja számukra a hazai közszolgálatba való visszatérést. A köztisztviselőt korábban foglalkoztató közigazgatási szerv számára a visszatérni szándékozó köztisztviselő részére a törvény munkakör-felajánlási kötelezettséget ír elő, s amennyiben azt a köztisztviselő elfogadja, akkor őt közszolgálati jogviszonyba ki kell nevezni. Nem élhet a köztisztviselő ezzel a kedvezménnyel, illetőleg nem köteles a volt munkáltató munkakört felajánlani annak a köztisztviselőnek, akinek a nemzetközi szervezetnél, illetve az Európai Unió szerveinél létesített jogviszonya neki felróható módon szűnt meg, illetve az öregségi nyugdíjra jogosultságot szerzett, vagy a köztisztviselői törvény értelmében nyugdíjasnak minősül.

A 13-15. §-hoz

Az ügyészségi szolgálati viszonyról és az ügyészségi adatkezelésről szó 1994. évi LXXX. törvény nem rendezi az Európai Unióhoz való csatlakozással szükségszerűen együtt járó uniós és más nemzetközi ügyészi együttműködés szolgálati viszonyt érintő kérdéseit. A törvény megteremti a külföldi munkavégzés lehetőségét és meghatározza annak feltételeit.

Az ügyészi szervezet működőképessége szükségessé teheti az ügyész munkakörének a tartós külszolgálat, illetőleg a fizetés nélküli szabadság ideje alatti betöltését. Emiatt a törvény meghatározza, hogy az ügyészt a tartós külszolgálat, illetőleg a fizetés nélküli szabadság megszűntével mely szolgálati helyre és munkakörbe kell kinevezni. Rendezi továbbá a szolgálati viszony megszűnésének új eseteként, ha az ügyész a felajánlott munkakört nem fogadja el, valamint a tartós külszolgálattal együtt járó költségek kérdését és a külszolgálat időtartamának a szolgálati viszonyba való beszámítását.

A 16. §-hoz

A törvény - összhangban a személyek szabad áramlásának alapszabadságra vonatkozó jogharmonizációs kötelezettségekkel - lehetővé teszi, hogy az Európai Gazdasági Térségről szóló egyezményben részes államok állampolgárai is vállalhassanak az ügyészségen nem közhatalmi feladatot ellátó írnoki és fizikai alkalmazotti állást.

A 17-18. §-hoz

A törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény 51. §-át módosítva rendezi a hivatásos állományú személyek nemzetközi szervezetnél, illetve az Európai Unió szerveinél létesített jogviszonyára vonatkozó feltételeket. A szolgálati viszony e jogviszony időtartama alatt szünetel, és annak megszűnése után megfelelő beosztást kell a visszatérő hivatásos állományú személy részére biztosítani. A törvény az érintett miniszter részére felhatalmazást ad a szolgálati viszonyt érintő részletszabályok kiadására.

A 19. §-hoz

A törvény rögzíti annak a szabályait, hogy a nemzetközi szervezetnél vagy az Európai Unió szervénél elhelyezkedett bíró későbbi, bíróvá történő ismételt kinevezése milyen módon történik. A bírák jogállásáról és javadalmazásáról szóló 1997. évi LXVII. törvény (a továbbiakban: Bjt.) a bírói állást fő szabály szerint pályázat útján rendeli betölteni, az e szabályhoz képest kivételes - pályázat nélküli - eljárás lehetőségét teremti meg a Bjt. 6. §-ának (2) bekezdése. A törvény - a Bjt. módosítással beiktatott 11. §-ának (3) bekezdésére figyelemmel - kiegészíti a Bjt. 6. §-ának (2) bekezdését azzal az esettel, ha olyan személy kéri a bíróvá történő kinevezést, aki korábban is bíró volt, és bírói szolgálati viszonya azért szűnt meg, mert nemzetközi szervezetnél vagy az Európai Unió szervénél létesített munkavégzésre irányuló jogviszonyt.

A 20-21. §-hoz

A nemzetközi szervezettől vagy az Európai Unió szervétől visszatérő, bírói kinevezését kérő személy esetében az újabb bírói szolgálati viszony létesítése a Bjt. módosítással beiktatott 11. §-ának (3) bekezdése szerint történik. Az e jogszabályhely szerinti eljárásra abban az esetben van lehetőség, ha a bíró korábbi szolgálati jogviszonya a Bjt. ugyancsak e törvénnyel beiktatott 57. §-a (1) bekezdésének h) pontja alapján szűnt meg, és a nemzetközi szervezetnél vagy az Európai Unió szervénél létesített jogviszonyának megszűnésétől számított 30 napon belül kéri a bíróvá történő ismételt kinevezését. A bírói állás betöltésére az OIT javaslata alapján, de pályázat kiírása nélkül kerül sor, a kinevezést pedig csak olyan személy kaphatja meg, aki egyébként megfelel a bíróvá történő kinevezés feltételeinek. Az utóbbiak közül a törvény csupán a pályaalkalmassági vizsgálaton történő részvétel követelményét iktatja ki: a nemzetközi szervezettől vagy az Európai Unió szervétől visszatérő személy esetében a kinevezést megelőzően nem kell ismételten részt venni pályaalkalmassági vizsgálaton.

A bíró nemzetközi szervezetnél vagy az Európai Unió szervénél történő elhelyezkedésétől meg kell különböztetni azt az esetet, amikor a bíró tartós külszolgálatot lát el. Erre az OIT beleegyezése alapján van lehetőség, és a tartós külszolgálatban lévő bíró ugyan megtartja bírói tisztségét, de a külszolgálat időtartama alatt nem végezhet ítélkező tevékenységet.

A bírói munkakörbe történő beosztásra az Országos Igazságszolgáltatási Tanács Hivatalába beosztott bíró beosztására vonatkozó szabályokat kell alkalmazni [Bjt. 40. § (4) és (5) bekezdés] és a nemzetközi szervezetnél vagy az Európai Unió szervénél eltöltött időt szolgálati időként kell figyelembe venni.

A 22. §-hoz

A törvény - a Bjt. egyéb rendelkezéseivel összhangban - úgy rendelkezik, hogy a nemzetközi szervezetnél vagy az Európai Unió szervénél elhelyezkedő bíró szolgálati jogviszonya megszűnik. E megszűnési ok olyan, az ítélkezéssel, illetve az igazságszolgáltatással összefüggő tevékenységre figyelemmel következhet be, amely tevékenység során szerzett szakmai tapasztalat a bírói szervezet munkájában a későbbiekben hasznosítható.

A 23. §-hoz

A tartós külszolgálatot ellátó személyek a Kormány e tárgyban kiadott rendelete alapján speciális javadalmazásban részesülnek. Figyelemmel arra, hogy a törvény a bírák tartós külszolgálatát is lehetővé teszi, ezért a Kormányt arra is felhatalmazza a törvény, hogy e személyekre nézve is megállapítsa rendeletében - az OIT-tal egyetértésében - azokat a juttatásokat, amelyek a bírót a Bjt. alapján járó juttatásain felül illetik meg.

A 24. §-hoz

Az Európai Unió követelményeire figyelemmel indokolt az állampolgárságon alapuló megkülönböztetések megszüntetése az igazságügyi szakértők, szakértőjelöltek, írnokok és fizikai alkalmazottak esetében. Ezeket a munkaköröket a törvény szerint a jövőben az Európai Gazdasági Térség bármely részes tagállamának állampolgára, illetve azok családtagja is elláthatja, ha a munkakörre meghatározott képesítéssel és megfelelő magyar nyelvismerettel rendelkezik.

A 25. §-hoz

A törvény az igazságügyi alkalmazottak esetében is lehetővé teszi azt, hogy a nemzetközi szervezetnél vagy az Európai Unió szervénél elhelyezkedő személyek utóbb speciális feltételekkel válhassanak azon szerv alkalmazottaivá, amely szervnél igazságügyi alkalmazotti jogviszonyuk megszűnt. A törvény e körben önálló szabályokat nem állapít meg, hanem utaló szabállyal rendezi a szolgálati jogviszony megszűnésének és újabb létesítésének kérdését.

Negyedik fejezet

A behozott kőolaj és kőolajtermékek biztonsági készletezéséről szóló 1993. évi IL. törvény módosítása

A 26. §-hoz

A törvény pontosítja a törvény személyi és tárgyi hatályát a közösségi jog szabályainak megfelelően: a behozott kőolaj és kőolajtermékek biztonsági készletezéséről szóló 1993. évi IL. törvény hatálya alá tartozó alanyi kör és termékek meghatározása tekintetében a jövedéki adótörvény szabályozása az irányadó, amely azonban összhangban áll a vámjogi szabályozással is.

A 27-28. §-hoz

A módosítás a vámtarifaszámok változása miatt szükséges, ezáltal a kombinált nomenklatúra áruazonosító számait egységesen alkalmazza. Az új vámtörvény nem használja a belföldi forgalom számára történő vámkezelés fogalmát, ezért a jogrendszeri koherencia érdekében a belföldi rendeltetés fogalmának bevezetése szükséges.

A törvény lehetővé teszi, hogy a tárolási és környezetvédelmi szempontból is problematikus nehéz fűtőolajok a biztonsági készletben helyettesíthetőek legyenek. A hazai villamosenergia-termelés szerkezetét tekintve nagyobb ellátási biztonságot jelent a fűtőolaj és földgáz kiváltására is alkalmas tüzelőolaj, illetve gázturbina olaj készleten tartása.

A fűtőolaj felhasználás az utóbbi években (2000-2003) több mint felével csökkent. Ezért nagyobb ellátási biztonságot jelent, ha a tárolási és környezetvédelmi szempontból is problematikus nehéz fűtőolajokat teljes mértékben erőművi tüzelőolajjal, illetve gázturbina üzemanyaggal lehet helyettesíteni. Ezáltal ugyanis lehetővé válik, hogy a rendkívüli időjárási körülmények miatti átmeneti ellátási nehézségek, csúcsigények esetén a földgáz kiváltására is alkalmas tüzelőanyag álljon rendelkezésre, amelyet ilyen esetben a miniszter engedélye alapján fel lehet használni. Ennek egyértelműsítését szolgálja a Kltv. 3. § (4) bekezdéséhez kapcsolódóan a Kltv. 8. § (2) bekezdésének módosítása.

A 29. §-hoz

A Szövetség tagjának havonta kell nyilatkoznia a tagi hozzájárulás kiszámításához az előző hónapban behozott kőolaj és kőolajtermék mennyiségéről. A módosítás alapján e nyilatkozathoz kell csatolnia a jövedéki adótörvény rendelkezései szerint meghatározott havi összesítés vámhatóságnak benyújtott és a vámhatóság által ellenjegyzett másolati példányát. A havi összesítés benyújtása azért fontos, mert a Szövetség így összevetheti a rendelkezésére álló adatokat a vámhatóságtól rendszeresen kapott adatokkal. Ez a tagi hozzájárulás, illetve a biztonsági készlet mértékének kiszámításához nyújt segítséget.

A 30-31. §-hoz

A módosítás a hatályos rendelkezés lényegét nem változtatja meg, csupán a vámtörvény és a jövedéki adótörvény fogalmi meghatározásainak átvételével pontosítja azt; továbbá jogharmonizációs záradékot tartalmaz.

Ötödik fejezet

A környezetvédelmi termékdíjról, továbbá egyes termékek környezetvédelmi termékdíjáról szóló 1995. évi LVI. törvény módosítása

A 32. §-hoz

Az uniós csatlakozás következtében - a vámhatárok megszűnésével - a környezetvédelmi termékdíjjal kapcsolatos eljárásrend módosítása válik szükségessé, mivel a vámigazgatási eljáráshoz a termékdíjfizetés a csatlakozást követően már nem kapcsolható. Ennek megfelelően a törvény meghatározza, hogy az Európai Közösségen belüli behozatal, valamint a nem közösségi termékdíjköteles termék importja esetén ki a termékdíjfizetésre kötelezett. A reklámhordozó papírok esetén - amennyiben az belföldi előállítású - megváltozik a kötelezettek köre, így az első belföldi forgalomba hozó helyett a törvény alapján az első belföldi forgalomba hozó első vevője a termékdíj fizetésére kötelezett.

A 33. §-hoz

A törvény szerint a belföldi előállítású vagy saját célra felhasznált, valamint a Közösségen belül behozott és az importált termékdíjköteles termék esetében a kötelezett termékdíj-fizetési kötelezettségének önbevallás útján, az adózás rendjéről szóló törvény alapján tesz eleget. Az eljárási rend egyszerűsítése érdekében az export utáni termékdíj visszaigénylését az Adó- és Pénzügyi Ellenőrzési Hivatal végezné. A törvény elfogadása esetén lehetőség nyílik arra, hogy a termékdíj-fizetésre kötelezett az adómegállapítási időszak alatt az exportált termék után megfizetett termékdíjat levonhassa a termékdíj-fizetési kötelezettségéből.

A 34. §-hoz

A törvény meghatározza a termékdíj-fizetési kötelezettség keletkezésének idejét az egyes importált nem közösségi termékdíjköteles termékek esetében, a lehetséges vámeljárás típusokhoz kapcsolódva (szabad forgalomba bocsátás, passzív feldolgozás, ideiglenes használati vagy raktározási célú vámeljárás, feldolgozási célú vámeljárás). Az így keletkező termékdíj-fizetési, valamint bevallási kötelezettséget a törvény alapján az adózás rendjéről szóló törvény rendelkezéseinek megfelelően kell teljesíteni.

A Közösségen belüli behozatal esetén csomagküldő kereskedelem által belföldi vállalkozónak nem minősülő természetes személy részére belföldre behozott termékdíjköteles termékek termékdíját - külön jogszabályban meghatározott módon - a Magyarországon általános forgalmi adó fizetésére kötelezett fizeti meg.

A 35. §-hoz

A törvény az exporthoz kapcsolódó eljárásrendet kiegészíti a Közösségen belüli értékesítés és a Közösségen belüli behozatal eseteinek meghatározásával.

A 36-37. §-hoz

A termékdíjköteles termékekből keletkező hulladékok begyűjtéséhez, hasznosításához kapcsolódó jelenlegi rendszeres támogatás intézményét a közösségi jogi előírásoknak megfelelően versenysemleges módon lehet csak fenntartani a csatlakozást követően. Ennek megfelelően a törvény alapján a rendszeres támogatás intézménye megszüntetésre kerül, és helyette a Környezetvédelmi és Vízügyi Minisztérium hulladékhasznosító szolgáltatások vásárlására kap lehetőséget. Ennek célja a már meglévő és működő hasznosítói kapacitások kihasználásával a környezet jelenlegi védettségi szintjének fenntartása. A hulladékhasznosítási szolgáltatások vásárlása közbeszerzési eljárás keretében történhet, amelyre hasznosítást koordináló szervezetek, lakossági szelektív hulladékgyűjtést végzők, valamint hasznosítást végzők pályázhatnak. A törvény a szolgáltatásmegrendelés teljesítésének ellenőrzését a környezetvédelmi és vízügyi célelőirányzat kezelését végző szervhez telepíti.

A 38. §-hoz

A felújított (újrafutózott) gumiabroncs termékdíj-fizetési kötelezettség megállapítása az uniós csatlakozást követően már nem lesz a vámigazgatási eljáráshoz kapcsolható. Ezt figyelembe véve a törvény alapján nem kell megfizetni azon felújításra kerülő gumiabroncsok után a termékdíjat, amelyek után a termékdíjfizetés a törvény alapján igazolt módon korábban már megtörtént.

A 39. §-hoz

A törvény az Európai Unióhoz történő csatlakozás miatt egyes fogalmak szükséges pontosítását tartalmazza, illetve új fogalmakkal egészíti ki a Kt.-t. Ennek megfelelően módosításra kerül a termékdíj, az import, az export, az aktív feldolgozás, valamint a passzív feldolgozás fogalma, illetve kiegészítésre kerül a Közösségen belüli behozatal, a Közösségen belüli értékesítés, szabad forgalomba bocsátás fogalmával. Ezen túlmenően a hulladékhasznosító szolgáltatások vásárlásának lehetősége miatt a törvény kiegészül a lakossági szelektív hulladékgyűjtés definíciójával is.

A 40. §-hoz

Figyelemmel a Környezetvédelmi és Vízügyi Minisztérium hulladékhasznosító szolgáltatások vásárlási lehetőségére, a törvény kiszélesíti a környezetvédelmi és vízügyi minisztert megillető rendeletalkotási jogköröket azzal, hogy miniszteri rendeletben kell szabályozni a szolgáltatásmegrendelés teljesítésének ellenőrzését, a beszámolási kötelezettség, a nyilvántartások, valamint az ezek alapjául szolgáló adatok ellenőrzését.

Hatodik fejezet

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosítása

A 41. §-hoz

A tűzvédelmi megfelelőségi tanúsítvány fogalmának pontosítása szükséges, tekintettel arra, hogy a jogszabályokon és szabványokon kívül szabályzatok és műszaki követelmények is tartalmaznak biztonságtechnikai műszaki előírásokat és feltételeket. Az értelmező rendelkezések köre kibővül a tűz elleni védekezésről, a műszaki mentésről és a tűzoltóságról szóló 1996. évi XXXI. törvény által használt más fogalmakkal is.

A 42. §-hoz

Forgalomba hozni csak olyan megfelelőségi tanúsítvánnyal rendelkező tűzoltó-technikai terméket, tűz- vagy robbanásveszélyes készüléket, gépet, berendezést lehet, amely eleget tesz a tűzvédelmi biztonságossági követelményeknek. Azon import termékek esetében, amelyek megfelelőségi tanúsítvánnyal rendelkeznek, a kölcsönös elismerés elve alapján a forgalomba hozatal ismételt, magyarországi megfelelőségi eljáráshoz nem köthető, így azok korlátozás nélkül hozhatók forgalomba. Ha az adott termék tűzvédelmi biztonságossági követelményeire nincs irányadó jogszabály vagy honosított harmonizált szabvány, a BM OKF állapítja meg a termékkel kapcsolatos tűzvédelmi műszaki követelményeket, amelyek a megfelelőségi eljárásban irányadók. Azon termékek esetében, ahol a tűzvédelmi biztonságossági követelmények még nem kerültek meghatározásra, a forgalomba hozatalt a BM OKF engedélyezi az államigazgatási eljárás általános szabályai szerint.

Magyarországon az új építési anyag, építési mód, tűzveszélyes készülék, gép, berendezés és technológia, valamint a tűzvédelmi termékek gyártásához, forgalmazásához a jelenleg hatályos tűzvédelmi törvény alapján a BM OKF főigazgatójának egyetértése és hatósági engedélye szükséges. Az áruk szabad áramlásával kapcsolatos közösségi irányelvek érvényesülését ezen eljárások gátolják. A forgalomba és használatba kerülő termékek biztonságát az európai rendszerben elsősorban a hatósági piacfelügyelet hivatott biztosítani. Tekintettel arra, hogy az építési termékeknek, a tűzveszélyes gépeknek, berendezéseknek, valamint a tűzoltó-technikai termékeknek a vonatkozó tűzvédelmi követelményeket is ki kell elégíteniük, és ezek ellenőrzésére a BM OKF rendelkezik megfelelő szakértelemmel, a piacfelügyeleti jogkört ezen termékek tekintetében a BM OKF gyakorolja.

A BM OKF piacfelügyeleti jogkörében eljárva ellenőrzi, hogy a termék megfelel-e a tűzvédelmi megfelelőségi tanúsítványnak. Ha meg nem felelés miatt vagy egyéb okból a termék veszélyezteti a biztonságot, a BM OKF a termék forgalomba hozatalát, forgalmazását, felhasználását megtilthatja, illetve piacfelügyeleti bírságot szabhat ki.

A 43. §-hoz

A törvény jogalkotási felhatalmazást ad a Kormánynak, valamint a belügyminiszternek az uniós illeszkedés részletszabályainak megállapítására.

Hetedik fejezet

A menedékjogról szóló 1997. évi CXXXIX. törvény módosításáról

A 44-46. §-hoz

Az Európai Tanács 1999. október 15-16-án Tamperében tartott különleges ülésén ismerte el a lakóhelyükről elűzött személyek átmeneti védelmére vonatkozó megállapodás szükségességét. A megállapodás és az intézkedések céljaként azt tűzték ki, hogy közösségi szinten biztosítsa a lakóhelyükről elűzött személyek tömeges beáramlása esetére a tagállamoknak e személyek befogadására, illetve a befogadás következményeinek viselésére tett erőfeszítései közötti egyensúlyt. A Magyar Köztársaság az Európai Unióhoz történő csatlakozásával az e célkitűzések alapján meghatározott rend szerint vesz részt a menedékesekkel kapcsolatos feladatok ellátásában.

A Tanács 2001/55/EK Irányelve (a továbbiakban: Irányelv) a lakóhelyüket elhagyni kényszerült személyek tömeges beáramlása esetén nyújtandó átmeneti támogatás minimum követelményeiről, valamint a tagállamok e személyek befogadása és a befogadás következményeinek viselése tekintetében tett erőfeszítései közötti egyensúly előmozdítására irányuló intézkedésekről rendelkezik.

Az Irányelvnek a nemzeti jogba történő átültetésére a tagállamok részére előírt határidő (2001. december 31.) lejárt, ezért ahhoz a Met. rendelkezéseit hozzá kell igazítani.

Az Irányelv olyan rendszert alakít ki, mely szerint a Tanács a Bizottságnak a tagállamok által benyújtott kérelmeinek figyelembe vételével elkészített javaslata alapján - az Irányelvben meghatározott feltételek fennállása esetén - minősített többséggel hozott határozattal jogosult megállapítani a lakóhelyükről elűzött személyek tömeges beáramlásának tényét. Az Irányelv meghatározza azokat a kereteket, amelyeknek megfelelő védelmet kell a tagállamoknak ebben az esetben a menedékesek részére biztosítaniuk.

Az Irányelv lehetőséget teremt a védelem biztosítására a tömeges menekülés körülményei miatt szétszakadt családok újraegyesítése céljából. Ezért a törvény meghatározza azokat a feltételeket és családi kapcsolatokat is, amelyekre a családegyesítés lehetősége vonatkozik. Szabályozni kell azt a lehetőséget, amikor a menedékes tartózkodási helyét a tagállam illetékes hatóságának hozzájárulásával másik tagállamba áthelyezik. Ennek oka a teherviselés megosztása vagy a család egyesítésének más tagállamban biztosított lehetősége is lehet.

Az Irányelv nem zárja ki azt, hogy a tagállamok saját döntésük alapján is biztosítsanak menedéket a lakóhelyükről elűzött személyek részére. Ezért a törvény továbbra is fenntartja a Kormány jogát arra, hogy saját hatáskörében az elűzöttek részére védelmet nyújtson akkor is, ha ezt az Európai Unió Tanácsa nem rendeli el.

A 47. §-hoz

A menedékkérők befogadása minimumszabályainak megállapításáról szóló 2003/9/EK tanácsi irányelv (a továbbiakban: Irányelv) a menedékkérő munkavállalásával összefüggésben új szabályozást tartalmaz. Ennek megfelelően abban az esetben, ha a menekültügyi eljárás a kérelem benyújtásától számított egy éven belül nem fejeződik be, úgy a törvény lehetőséget teremt a kérelmező magyar munkaerőpiacba történő bebocsátására a Kormány által meghatározott feltételek mellett.

A 48. §-hoz

Az Alkotmány 2002. évi módosítása biztosítja a menekültek választójogát a helyi önkormányzati képviselők és polgármesterek választásán, valamint lehetővé teszi a helyi népszavazáson és népi kezdeményezésben való részvételét. Ezért a menekültek jogairól szóló rendelkezéseket az Alkotmányban megfogalmazott választójogi szabályokhoz kellett igazítani.

A 49. §-hoz

A törvény hatékony eszközt kíván találni a gyakorlatban évekig elhúzódó menekültügyi eljárások gyorsabbá és hatékonyabbá tételére azáltal, hogy a menekültügyi hatóság határozata elleni - az államigazgatási eljárás keretei közötti - fellebbezés lehetőségét kizárja azzal, hogy a kérelmező a Fővárosi Bíróság előtt - a közigazgatási per szabályai szerint - élhet bírói jogorvoslattal. Ezzel lehetővé teszi az eljárások ésszerű határidőben történő befejezését, és egyszerűsíti a menekültügyi államigazgatási szervezetrendszert.

A törvény eleget tesz a garanciális szabályokkal alátámasztott menekültügyi eljárás és a hatékony bírói jogorvoslat iránt támasztott uniós követelményeknek, egyidejűleg biztosítja azt, hogy a menedékjoggal visszaélők ne terheljék az ország közbiztonságát és szociális ellátórendszerét.

A Belügyminisztérium menekültügyi szervének eddigi feladatköre kiegészül a Tanácsnak a Dublini Egyezmény hatékony alkalmazása érdekében az ujjnyomatok összehasonlítására szolgáló EURODAC létrehozásáról szóló rendeletében meghatározott feladatokkal, valamint a Dublini Egyezmény helyébe lépő közösségi rendelet alapján felelős a menekültügyi eljárásnak tagállamok között a rendelet szerint történő átadásával és átvételével kapcsolatos feladatok ellátásáért.

Az 50. §-hoz

A törvény az eljárási szabályok között már olyan módosító rendelkezéseket is tartalmaz, melyek a legújabb, még formálódó közösségi normáknak is szerves részét képezik. Ezek között a törvény a kiskorú gyermek mindenekfelett álló érdekeit szem előtt tartva további garanciális elemmel bővíti a kísérő nélküli kiskorú menedékkérő kérelmére lefolytatott eljárást, amikor biztosítja a pszichológus szakértő igénybevételének lehetőségét úgy, hogy kirendelés esetén a szakértő a meghallgatáson is köteles részt venni. Ezen túlmenően - a kiskorúakra vonatkozó garanciális eljárási lehetőségekkel való visszaélés lehetőségének kizárása érdekében - abban az esetben, ha kétség merül fel a külföldi kiskorúságát illetően, az érintett hozzájárulásával az életkora megállapítására irányuló orvosszakértői vizsgálat végezhető azzal, hogy csupán a hozzájárulás megtagadása okán a kérelem nem utasítható el.

Az 51. §-hoz

Az Irányelv lehetővé teszi, hogy a külföldi a menedékesként számára biztosított védelem időtartama alatt kérhesse menekültkénti elismerését is, ha ennek okai fennállnak. A külföldit a kérelmező jogai megilletik, és kötelezettségei terhelik abban az esetben is, ha a kérelem elbírálása alatt a menedékeskénti védelem időtartama lejár.

Az 52-53. §-hoz

A menekültügyi hatóság törvényben meghatározott feladata az, hogy megállapítsa: a külföldi a Genfi Egyezmény hatálya alá tartozik-e, azaz rá nézve az egyezmény rendelkezései alkalmazhatóak-e. Ez az eljárás tehát a jogállás tisztázására irányul, nem rendészeti jellegű és célú, ezért a törvény a menekültügyi hatóságot nem a kiutasítás elrendelésére, hanem a kiutasítás kezdeményezésére jogosítja fel. A gyakorlati tapasztalatok alapján ugyanis a menedékjogi kiutasítás végrehajthatatlan jogintézménynek bizonyult.

Az emberi jogok és az alapvető szabadságok védelméről szóló, Rómában, 1950. november 4-én kelt Egyezmény és az Európai Unió Alapvető szabadságjogok kartája egyaránt biztosítják a tényleges jogorvoslathoz és a pártatlan eljáráshoz, tisztességes tárgyaláshoz való jogot.

Az Irányelv2. meghatározza a menedékkérők befogadásának minimumszabályait. E rendelkezések szerint a menedékkérő számára biztosítani kell a hatékony jogorvoslatot, ezen belül is a bírósághoz fordulás jogát. A hatályos Met. a menedékkérő számára nem biztosította az érdemi bírósági felülvizsgálat lehetőségét, mivel a bírósági eljárásra a nemperes eljárások szabályait rendelte alkalmazni. A törvény szerint a bíróság köteles a külföldit meghallgatni, ezzel a bírósági jogorvoslat érdemivé és hatékonnyá válik. Ez a megoldás pedig lehetővé teszi az eljárás gyorsítása érdekében a bírói eljárásban a további jogorvoslat kizárását, és megvalósítja a menekültügyi eljárásban a legfőbb jogorvoslati fórum szerepét betöltő Fővárosi Ítélőtábla tehermentesítését is.

Az 54-56. §-hoz

Az ujjnyomat-nyilvántartás adatkezelője a Met. módosított 24. §-a alapján a Belügyminisztérium menekültügyi szerve. Ez a hatóság felel az ujjnyomatadatoknak az EURODAC központi egységéhez történő továbbításáért, fogadásáért és összehasonlításáért.

A menekültügyi nyilvántartás adatfeldolgozójának kijelölése szükséges, amelyre a belügyminiszter rendeleti felhatalmazást kap.

A törvény kiegészíti a Met. jogharmonizációs záradékát azokkal a közösségi jogi normákkal, amelyeket az Európai Közösség a Met. legutóbbi módosítása után fogadott el, és átültetésüket a jelen törvény hajtja végre.

Nyolcadik fejezet

A külföldiek beutazásáról és tartózkodásáról szóló 2001. évi XXXIX. törvény módosításáról

Az 57-58. §-hoz

A külföldiek beutazásáról és tartózkodásáról szóló 2001. évi XXXIX. törvény (a továbbiakban: Idtv.) 4. § (1) bekezdése nem felel meg teljes mértékben a Schengeni Végrehajtási Egyezmény 5. cikkében foglaltaknak, hiszen azon feltételek között, amelyeket a külföldieknek a Magyar Köztársaság államhatárának, illetve jövőbeni külső határának átlépése, valamint magyarországi tartózkodása során teljesíteni kell, nem követeli meg minden esetben az egészségügyi ellátás biztosításának igazolását, illetőleg nem tekinti a beutazás engedélyezése feltételének azt, hogy a külföldi ne veszélyeztesse a Magyar Köztársaság közegészségügyi érdekeit. A törvény ezért pontosítja a beutazáshoz és tartózkodáshoz szükséges feltételeket. Ennek megfelelően a harmadik országok állampolgárainak a beutazáshoz és tartózkodáshoz a megélhetést, a lakhatást, a kiutazást biztosító anyagi eszközök megléte mellett azt is igazolnia kell, hogy megfelelő egészségügyi ellátása is biztosított.

A törvény pontosítja az Idtv. 7. §-ának rendelkezéseit, mivel az Európai Közösség rendeletben határozza meg azoknak a harmadik országoknak a körét, amelyeknek állampolgárai a Közösség területére történő beutazáskor vízumkötelezettséggel rendelkeznek. A harmadik ország állampolgára ennek megfelelően a közösségi jogi normában, jogszabályban vagy nemzetközi szerződésben meghatározott feltételek mellett tartózkodhat Magyarországon.

Az Idtv. az ideiglenes tartózkodásra jogosító igazolást személyazonosságot igazoló közhiteles okmányként nevesíti. Az okmány kiállítására általában akkor kerül sor, ha a külföldi nem rendelkezik érvényes beutazásra vagy tartózkodásra jogosító engedéllyel. Az esetek többségében a külföldi nem tudja okiratokkal igazolni személyazonosságát, így az okmány kiállítására jellemzően nyilatkozata alapján kerül sor. Az előzőekhez hasonlóan többnyire a külföldi nyilatkozata alapján kerül kiállításra a humanitárius tartózkodási engedély is. A törvény ezért az idegenrendészeti eljárásokban kiadott okmányokat mint tartózkodási jogosultságot közhitelesen igazoló okmányokat határozza meg, s szakít azzal a jogszabályi rendelkezéssel, miszerint ezen okmányok a személyazonosságot is közhitelesen igazolják.

Az 59-60. §-hoz

A vízum beutazásra és meghatározott időtartamú tartózkodásra jogosító engedély. A nemzeti szuverenitás részét képezi az, hogy az adott állam milyen feltételek mellett engedi meg az Európai Unió tagállamának állampolgárságával nem rendelkező személy számára, hogy az ország területére beutazzon. Ha a törvényben meghatározott feltételeket a külföldi nem teljesíti, az adott állam nem köteles őt a területére beengedni. A rövid időtartamú tartózkodásra jogosító vízumok esetében - mivel az idegenrendészeti hatóság a vízum kiadásakor nem mérlegel, hanem döntése a feltételek fennállásának vagy fenn nem állásának ténybeli megállapítására szorítkozik - indokolatlan a jogorvoslat biztosítása. Ezért az uniós tagállamok gyakorlatának megfelelően a rövid időtartamú vízumok esetében a jogorvoslat kizárására teszünk javaslatot.

A tartózkodási vízum esetében - amely egyéves tartózkodásra jogosít - az idegenrendészeti hatóság vizsgálja, hogy a harmadik ország állampolgárának munkavállalásához a munkavállalási engedélyt kiadták-e, a jövedelemszerző vízum esetén továbbá azt is mérlegeli, hogy a külföldi által végezni kívánt gazdasági tevékenység képvisel-e gazdasági, kulturális vagy más támogatott értéket. Ebben az esetben a törvény biztosítja a bírói jogorvoslat lehetőségét.

A gyakorlatban számos esetben előfordul, hogy a családegyesítés céljából hazánkban tartózkodó külföldi házastárs munkát szeretne vállalni vagy egyéb jövedelemszerzési tevékenységet folytatni, de az új munkavállalási vagy jövedelemszerzési vízum külföldön történő beszerzése nehézségekbe ütközik. Mindezek kiküszöbölése érdekében a törvény a családegyesítési célú tartózkodási vízummal vagy tartózkodási engedéllyel rendelkező külföldit a munkavállalás, illetve egyéb jövedelemszerzési tevékenység folytatása esetén nem kötelezi „státuszváltásra”, azaz új vízum beszerzésére. A külföldinek azonban a tevékenységéhez szükséges munkavállalási engedéllyel, illetve jövedelemszerzési tevékenység esetén az előírt engedélyekkel rendelkeznie kell.

A hatályos Idtv. szerint a vízumkérelmet a Schengeni Végrehajtási Egyezmény 12. cikkében foglaltakkal összhangban a kérelmező állandó vagy szokásos tartózkodási helye szerint illetékes magyar külképviseleten, személyesen kell benyújtani. Ettől a vízumkiadó hatóságok kivételes méltánylást érdemlő esetben eltekinthetnek, de a közösségi jog alapvető szabálya, hogy a vízumot általában - a munkavállalási vízumot pedig minden esetben - a beutazást megelőzően kell felvenni.

A 61-62. §-hoz

Az Idtv. értelmében kísérő nélküli kiskorú az, aki a szülei vagy az érte felelős más személy felügyelete nélkül maradt az ország területén. A törvény értelmében humanitárius tartózkodási engedéllyel kell ellátni a kísérő nélküli kiskorút, azaz biztosítani kell számára az intézményes gondoskodást mindaddig, amíg a család egyesítése Magyarországon vagy más államban nem oldódik meg.

A születése vagy a Magyarországra történt beutazása után felügyelet nélkül maradt kiskorúak esetén a tartózkodási jogot - a kiutasítás elleni védelmet - mindaddig biztosítani kell, ameddig más államban nincs lehetőség a kiskorú családegyesítésére vagy gyermeki jogainak intézményes gondoskodás útján történő védelmére.

A 63. §-hoz

A letelepedési engedéllyel rendelkező külföldi határozatlan időtartamú magyarországi tartózkodásra jogosult. A letelepedési engedély alapján létesít ez a külföldi magyarországi lakóhelyet, és jogosult, illetve köteles a személyazonosító igazolvány kiváltására. Az engedély megszerzéséhez a feltételeket igazoló okmányokat kell csatolni. A letelepedési engedély kiadása csak akkor lehet megalapozott, ha a személyazonosító adatokat igazoló, külföldön kiállított okmányok hitelességéhez nem férhet kétség. Ezért - ha a diplomáciai felülhitelesítés nemzetközi szerződés alapján nem mellőzhető - a külföldön kiállított okmányokat hiteles magyar fordítással együtt, felülhitelesítve kell csatolni.

A 64-66. §-hoz

Az Idtv. önálló fejezetben határozza meg az Európai Gazdasági Térségről szóló Egyezményben részes tagállamok állampolgárainak beutazására és tartózkodására vonatkozó feltételeket. Az Európai Közösség Alapító Szerződése 18. Cikkének (1) bekezdése kimondja: „az e szerződésben és a végrehajtására kiadott intézkedésekben megállapított korlátozásokkal és feltételekkel minden uniós polgárnak joga van a tagállamok területén való szabad mozgáshoz és tartózkodáshoz” (Nizzai Szerződés 2. Cikk 3. pontjával beiktatott módosítás).

Az EGT-állampolgárokra vonatkozó különleges szabályok alkalmazása az Európai Unióhoz történő csatlakozásunk időpontjától azonban azt is jelenti, hogy az Idtv.-ben megfogalmazott egyéb, főként rendészeti előírások az EGT állampolgárokra nem vonatkoznak, nem vonatkozhatnak. Ezért a törvény tételesen rendelkezik arról, hogy a hatályos szabályok közül az érintett személyi körre mely §-ok alkalmazhatóak.

Az Európai Közösség Alapító Szerződésének 39. Cikkben meghatározott első eleme, hogy a dolgozók - a munkavállalók - a Közösségen belül szabadon mozoghatnak, tagállami területre beléphetnek, ott tartózkodhatnak, továbbá oda költözhetnek. E jogok gyakorlása csak a közrend, a közbiztonság és a közegészség védelme érdekében korlátozható. Ez a személy állásajánlatra jelentkezhet, munkát vállalhat, sőt a foglalkoztatás megszűnése után - meghatározott feltételek fennállása esetén - a tagállamban maradhat. Az eredetileg munkavállalóként a tagállamban tartózkodó tagállami állampolgárok a tagállamban maradhatnak akkor is, ha ott a későbbiekben más önálló foglalkozást, vállalkozói tevékenységet folytatnak.

A jelenlegi tagállamok azonban - munkaerőpiacuk védelmében - nem korlátlanul biztosítják a munkavállalást a csatlakozó államok állampolgárai számára. A Csatlakozási Szerződés X. melléklete értelmében Magyarország a viszonosság lehetőségét alkalmazza, azaz maga is engedélyhez kötheti a munkavállalását annak az EGT-tagállamnak az állampolgára tekintetében, aki olyan tagállamból jön, amely a magyar munkavállalókkal szemben munkaerő-piaci korlátozást alkalmaz. E döntésnek azonban következménye van az EGT-tartózkodási engedély kiadására, illetőleg érvényességére, ezért az általános szabályoktól való átmeneti eltérés lehetőségét e tekintetben is biztosítani kell.

Az Európai Unió közvetlenül alkalmazandó közösségi jogi rendeletben biztonságpolitikai okból a Közösség területére beutazási korlátozást vezethet be meghatározott körbe tartozó személyek tekintetében (pl. Al-Kaida tagok), amelyet a Magyar Köztársaságnak is érvényesítenie kell.

A 67. §-hoz

A hatályos Idtv. lehetővé teszi a kiutasított külföldi ujjnyomatának levételét és nyilvántartását annak érdekében, hogy a jogellenesen beutazó külföldiek azonosításának lehetőségét megteremtse és a párhuzamos eljárások lehetőségét megszüntesse. Az ujjnyomatok kezelését azonban egységessé kell tenni, ezért a törvény a hatályos szabályokat pontosítja.

A Dublini Egyezmény hatékonyabb alkalmazása érdekében az ujjnyomatok összehasonlítására szolgáló EURODAC létrehozásáról szóló 2725/2000/EK rendelet és a rendelet alkalmazását elősegítő egyes rendelkezésekről hozott 407/2002/EK rendelet - a menedékkérők mellett - az illegális határátlépők ujjnyomatának azonosítására képes számítógépes rendszer létrehozását írja elő. A rendszerbe a legalább 14 éves, az illegális határátlépés vagy illegális tartózkodás miatt elfogott külföldiek ujjnyomatai kerülnek. A tagállamok által összegyűjtött ujjnyomatok a Bizottságon belüli Központi Egységbe kerülnek, amelynek feladata, hogy egy tagállam megkeresésére a beküldött ujjnyomat adatot összevesse a rendszerben tárolt adatokkal. A törvény e rendeletek végrehajtásának biztosítása érdekében rendelkezik a Magyarországon jogellenesen beutazó, illetve tartózkodó külföldi ujjnyomatának rögzítéséről és nyilvántartásának szabályairól.

A 68. §-hoz

A harmadik országok állampolgáraira vonatkozó politika, különösen az engedély nélküli beutazás, tartózkodás és munkavállalás elleni harcot és e harc hatékonyságának növelését a tagállamok olyan fontos közös érdeknek tekintik, amely a tagállamok közötti kooperáció területére esik. E területen hozott intézkedéseknek - többek között - olyannak kell lenniük, amelyek biztosítják, hogy a jogsértő külföldit a tagállam területéről egy hatékony és gyors eljárásban távolítsák el.

A törvény ennek megfelelően a hatályos rendelkezéseken két szempontból változtat. Egyfelől megszünteti az eljárás elhúzódását eredményező, érdemi felülvizsgálatot nem biztosító, formális jogorvoslati szinteket. Másfelől viszont biztosítja a külföldi jogainak tényleges védelmét azzal, hogy a külföldi meghallgatását kötelezővé teszi. A bíróság a meghallgatást csak abban az esetben mellőzheti, ha a külföldi tartózkodási helye ismeretlen.

Az idegenrendészeti hatóság - az államigazgatási eljárás általános szabályaival összhangban - a határozat azonnali végrehajtását abban az esetben rendelheti el, ha a megélhetési és lakhatási feltételek teljes hiánya áll fenn.

A 69-70. §-hoz

A kiutasítás elrendelésére a büntetőbíróság ítéletével - mellékbüntetésként - is sor kerülhet. A kiutasítás végrehajtásának akadályait ebben az esetben a büntetés-végrehajtási bíró köteles az eljárásában vizsgálni. A törvény pótolja az e tekintetben eddig hiányzó garanciális rendelkezéseket.

Az őrizet elrendelésének, meghosszabbításának és fenntartásának szabályai alapvetően nem változnak. Érintetlenül maradnak az őrizet lehetséges időtartamára vonatkozó rendelkezések. Továbbra is érvényes tehát, hogy a kiutasítást előkészítő, illetve a visszautasítási őrizet időtartama 30 nap, a kiutasítási őrizet leghosszabb időtartama 12 hónap lehet, s érvényesül a garanciális okból elengedhetetlen rendelkezés is, hogy az őrizet öt napon túli meghosszabbításáról, illetve fenntartásáról csak a bíróság határozhat.

A bíróság döntésének a végrehajtásra nincs halasztó hatálya, ezért elengedhetetlen, hogy a bírósági eljárások minél előbb befejeződjenek. A törvény ezért a bírósági eljárást egyfokúvá teszi azzal, hogy a külföldit a bíróságnak meg kell hallgatnia, a bíróság nem dönthet az iratok alapján.

Az őrizetre vonatkozó eljárás bonyolult szabályozását a törvény áttekinthető és világos normákba rendezi, a garanciális elemeket elválasztja a bírósági eljárás egyébként minden őrizetfajtára azonos szabályaitól.

A törvényben foglalt jogi megoldás összhangban áll a Magyar Köztársaság vállalt nemzetközi kötelezettségeivel.

A 71-75. §-hoz

A központi idegenrendészeti nyilvántartás résznyilvántartásokból áll. A külföldieknek a résznyilvántartásokban történő egyszerűbb és biztonságosabb ellenőrzése egységes személyi adatbázis kialakítását teszi szükségessé, amely indexrendszerként teszi lehetővé az egyes résznyilvántartásokban szereplő személyek keresését. A központi idegenrendészeti nyilvántartás elkülönítetten fogja tartalmazni a kiutasítottaktól felvett, illetőleg az Eurodac központi egységének továbbítandó, illetve onnan érkező ujjnyomat adatot is.

Az adatkezelési szabályok pontosítását az is indokolja, hogy nyilvántartás adattartalmát az EGT-állampolgáraira vonatkozó adatokkal ki kell egészíteni, mivel az Európai Unióhoz történő csatlakozásunk után - az EGT-állampolgároknak a harmadik országok állampolgáraitól eltérő jogállása alapján - az adatbázis az EGT-állampolgárok tekintetében kevesebb adatot tartalmaz, másfelől viszont meg kell teremteni a lakcímnyilvántartással történő közvetlen adatkapcsolat lehetőségét is.

A 76. §-hoz

A Tanács 2001. június 28-i 2001/51/EK Irányelvében a Schengeni Végrehajtási Egyezmény kiegészítésével célként fogalmazza meg a külföldi állampolgárokat szállító fuvarozók ellenőrzési kötelezettségének elmulasztása esetére előírt szankciók összehangolását. A törvény a jogközelítés érdekében a közrendvédelmi bírság mértékét a jelenlegi járatonként kiszabható 1 millió Ft-ról, személyenként 4000 euró vagy annak megfelelő forintösszegre módosítja. A bírságot akkor lehet kiszabni, ha a külföldit fuvarozó üzemeltető nem teljesítette ellenőrzési kötelezettségét. Az irányelv követelményként támasztja, hogy a fuvarozóval szemben alkalmazott intézkedések visszatartó erejűek legyenek, ezért 4. cikkében 3000-5000 euró mértékű személyenként kiszabható bírság kiszabását teszi lehetővé. A törvény a bírság mértékének megállapításakor középérték alkalmazását rendeli.

A 77. §-hoz

A hatályos Idtv. 89. §-ának rendelkezései szerint a külföldi köteles úti okmánya elvesztését, megsemmisülését a tartózkodási helye szerint illetékes idegenrendészeti hatóságnál bejelenteni. A hatóság a külföldi részérére a bejelentésről szóló igazolást, illetve tartózkodása jogszerűségének igazolása céljából ideiglenes tartózkodásra jogosító igazolást ad ki. A külföldi az országból a külképviselet által kiállított új útlevéllel és érvényes ideiglenes tartózkodásra jogosító igazolással utazhat ki. A gyakorlati tapasztalatok szerint az érintett külföldieknek több hatóságot (pl. rendőrség, idegenrendészet, külképviselet) is fel kellett keresni, illetve gondoskodni kellett az ideiglenes tartózkodásra jogosító igazolás érvényességének meghosszabbításáról. A tervezet egyszerűsíti a jelenlegi szabályozást, eltekint az ideiglenes tartózkodásra jogosító igazolás kiállításától, a kiutazáshoz csak az új úti okmányt és az úti okmány elvesztéséről szóló igazolás bemutatását írja elő.

A rendelkezés módosítását az is indokolja, hogy a közösségi jog alapján az EGT állampolgárai - ugyanúgy, ahogy az Unió területén a magyar állampolgárok is - érvényes személyazonosító igazolvánnyal mozoghatnak. A bejelentési kötelezettség ezért az EGT állampolgáraira nem terjed ki.

A 78. §-hoz

Az Idtv. elfogadása idején az európai uniós csatlakozás és a schengeni rendszerhez történő kapcsolódás pontos időpontja még nem volt ismert, ezért az Idtv. úgy rendelkezett, hogy azok a szabályok, amelyek csak a csatlakozást követően alkalmazhatók a csatlakozást kihirdető törvény hatályba lépésének napján lépnek életbe. A Csatlakozási Szerződés alapján számos rendelkezést azonban a csatlakozáskor sem lehet alkalmazni, mivel azok csak Magyarország teljes jogú schengeni tagságától léphetnek hatályba. Ezért szükséges az Idtv. hatályba léptető rendelkezéseinek módosítása.

A 79-80. §-hoz

A felhatalmazó szabályok körében a törvény kormányrendeleti szintű jogforrásra bízza a magyarországi tartózkodás közegészségügyi követelményeinek, valamint az egészségügyi ellátás anyagi fedezete mértéke és igazolása szabályainak meghatározását.

A felhatalmazó szabályokat ki kell egészíteni a harmadik országok állampolgáraival szemben hozott kiutasítási határozatok kölcsönös elismeréséről szóló 2001. május 28-i 2001/40/EK tanácsi irányelv alapján, mivel a tárgykörben a Közösségen belüli együttműködés, illetve a kiutasítási határozatok végrehajtásában való közreműködés részletes szabályait nem szükséges törvényi szinten szabályozni, hanem elegendő, ha azt kormányrendeleti szintű szabályozás tartalmazza.

A kitoloncolás során a külföldi személyes szabadsága az alkalmazott kényszerítő eszköztől függő mértékben (pl. csupán kíséret vagy bilincs) korlátozott. A toloncolás végrehajtási szabályainak - figyelembe véve az országgyűlési biztos helyettesének ajánlását is - jogszabályban kell megjelennie, ezért az igazságügyi miniszternek és a belügyminiszternek együttes rendeletalkotásra kell felhatalmazást adni.

A jogharmonizációs záradék kiegészítése a szabályozás során irányadó közösségi jogi normák felsorolását pontosítja.

Kilencedik fejezet

A külföldi bizonyítványok és oklevelek elismeréséről szóló 2001. évi C. törvény módosítása

A 81. §-hoz

Az elismerési törvény által a hazai jogunkba beemelt európai közösségi jog az eljárás határidejéül legfeljebb négy hónapos időtartamot szab meg a tagállamok részére. Így a 90+30 napos eljárási határidő megfelelő, ám egyes esetekben (például a 93/16 EGK irányelv esetében) az eljáró hatóság számára rendelkezésre álló időtartam három hónap. Ezekben az esetekben indokolt, hogy a jogszabály kizárja a határidő meghosszabbításának lehetőségét.

A 82. §-hoz

Az oklevelek, bizonyítványok kölcsönös elismerésének elve nem jelenti azt, hogy a külföldi okirattal rendelkező mentesül a szakma gyakorlásának megkezdéséhez szükséges egyéb követelmények (például büntetlen előélet, jóhírnév igazolása, stb.) teljesítése alól. A kölcsönös bizalom elve azonban azt is jelenti, hogy a magyar eljáró hatóságoknak el kell fogadniuk a szakma gyakorlásához szükséges fenti iratokat még abban az esetben is, ha azokat az Európai Unió valamely tagállamának illetékes hatósága állította ki.

A módosítani kívánt szakasz (2) bekezdése arról az esetről rendelkezik, amikor a hazaihoz hasonló irat, igazolás nem szükséges a szakma gyakorlásához abban az államban, ahonnan a kérelmező érkezett. Ebben az esetben a kérelmező a Magyarországon előírt, de a hazájában nem létező iratot a tagállama illetékes hatósága előtt letett esküvel, illetve nyilatkozattal pótolja.

A 83. §-hoz

A külföldi oklevél elismerése nem pusztán a szakma gyakorlására ad lehetőséget Magyarországon, de a kérelmezőt megilleti az a jog is, hogy a megfelelő hazai szakmai címet használhassa. A hazai szakmai cím használata azonban nem csak jog, de az ügyfelek, fogyasztók érdekeinek védelme érdekében egyben kötelezettség is. A kérelmező mindazonáltal nem veszíti el azt a jogát sem, hogy külföldi szakmai vagy tudományos címét használhassa.

Nem lehet ugyanakkor kizárni azt sem, hogy a külföldi szakmai cím igen hasonló egy hazai szakmai címhez, ám a két képzés alapvetően eltér egymástól (leginkább a szakorvosképzés területén valószínűsíthető ilyen egybeesés). Ezekben az esetekben az eljáró hatóságot megilleti az a jog, hogy maga döntsön arról, milyen formában használható a hazai szakmai címmel összetéveszthető külföldi szakmai cím.

A 84. §-hoz

Az oklevelek elismerésére vonatkozó európai közösségi jog főszabályként csak az Európai Unióban megszerzett oklevelek elismerését teszi lehetővé, illetve szakmai gyakorlatnak kizárólag valamely tagállamban jogszerűen és ténylegesen folytatott tevékenység tekinthető.

Az ún. SLIM-irányelv (a Tanács 2001/19 EK irányelve) előírja, hogy az alkalmazkodási időszak/alkalmassági vizsga előírását megelőzően az eljáró hatóságnak a kérelmező tagállami szakmai gyakorlata során megszerzett szakismeretét is figyelembe kell vennie.

Az Európai Bíróság az ún. Hocsman-ügyben (C-238/98) igen jelentősen kiterjesztette a SLIM-irányelv szerint az elismerés során vizsgálandó körülményeket, így az eljáró hatóságnak vizsgálnia kell a kérelmező valamennyi bizonyítványát és oklevelét, valamint a nem tagállamban szerzett szakmai gyakorlatát is abból a szempontból, hogy ezek nem egyenlítik-e ki azt a különbséget, amely a kérelmező képzése és a hazai képzés között mutatkozik.

Minderre tekintettel indokolt az alkalmazkodási időszak és az alkalmassági vizsga meghatározásánál a rendelkezés szövegét összehangolni a szóban forgó bírói ítélettel.

A 85. §-hoz

Ha a kérelmező nem rendelkezik az európai közösségi irányelvekben nevesített oklevéllel, az elismerésre főszabályként nincs mód.

Az Európai Bíróság a Dreessen-ügyben (C-31/00) kifejtett álláspontja az volt, hogy bár az egyes irányelvek erről kifejezetten nem rendelkeznek, valamely tagállam polgárának joga van arra, hogy oklevelét és szakmai gyakorlatát az eljáró hatóság abban az esetben is figyelembe vegye az elismerési eljárás során, ha nem rendelkezik olyan oklevéllel, amelyet valamely irányelv megnevez.

A 86. §-hoz

Az Európai Bizottság értelmezése szerint a 43. § jelenlegi szövege túlterjeszkedik az addig alkalmazandó európai közösségi jogon azzal, hogy a kérelmezőt kötelezi annak bizonyítására, hogy a szakma gyakorlására egészségügyi, közbiztonsági stb. szempontból alkalmas. Az ilyen jellegű garanciákat a külföldi képzettségi tanúsítványának kell biztosítania, és az eljáró hatóságnak kell bizonyítania a képzettségi tanúsítvány esetleges hiányosságait.

A 87. §-hoz

A módosítás egyértelművé teszi, hogy a kérelmezőt választás illeti meg abban a tekintetben, hogy a szakmai gyakorlatán alapuló, automatikus elismerésért folyamodik-e, vagy (életszerű feltételezni, hogy a szakmai gyakorlat hiánya esetén választandó) érdemi elismerési eljárás lefolytatását kéri. Ez utóbbi esetben azonban az eljáró hatóság alkalmassági vizsga vagy alkalmazkodási időszak teljesítését írhatja elő a kérelmező számára.

A 88. §-hoz

Egyes tagállamokban a képzés tartalmát nem állami normák szabályozzák, hanem kizárólag szakmai szervezetek felügyelik. A módosítás pontosítja, hogy az ilyen jellegű képzéseket a tagállam által elismert képzésekkel azonosan kell megítélni.

A 89. §-hoz

Az európai közösségi jog lehetővé teszi, hogy a fogadó államban előírt képzésnél rövidebb képzésben résztvevő is automatikusan el tudja fogadtatni bizonyítványát. Ennek azonban az a feltétele, hogy a törvényben előírtnál hosszabb szakmai gyakorlattal rendelkezzék.

A 90-91. §-hoz

Az (1) bekezdés jogtechnikai módosítást tartalmaz, a (2) bekezdés azonban lényegi módosítást jelent. Az elismerési törvény jelenlegi szövegében foglalt nyelvi követelmények túlterjeszkednek az európai közösségi jogon.

Az Európai Bizottság álláspontja szerint a Magyarországon gazdasági céllal letelepedni szándékozó kérelmező esetén alkalmazandó általános szabályok fejezet alatt az 55. § (1) bekezdése alapján az elismerési eljárás lefolytatásához szükséges okiratok köre szélesebb, mint amilyet a vonatkozó irányelv előír. Eszerint ugyanis kizárólag az oklevél követelhető meg a kérelmezőtől.

A nyelvi követelményeket meghatározó 55. § (4) bekezdést az alábbi módon szükséges módosítani: a kérelmezőnek igazolnia kell, hogy a külön jogszabályban meghatározott hatóságtól megkapta a magyar jogszabályokra vonatkozó ismeretekről, továbbá a végezni kívánt tevékenység gyakorlásához szükséges magyar nyelvi ismeretek megszerzésének lehetőségéről szóló tájékoztatást. A módosítás az egészségügyről szóló 1997. évi CLIV. törvény (EU-csatlakozástól hatályos) 112. § (12) bekezdésével összhangban rendelkezik a nyelvi és szakmai követelményekről.

A 92. §-hoz

E rendelkezés összhangba hozza az Etv. rendelkezéseit a Magyar Egészségügyi Szakdolgozói Kamaráról szóló 2003. évi LXXXIII. törvény szabályaival, meghatározva a Kamarának az elismerési eljárásban betöltött szerepét.

A 93. §-hoz

A módosítás célja az, hogy az építészmérnöki oklevelek elismerésére irányuló eljárásban biztosítsa az illetékes területi építész kamara közreműködésének lehetőségét, illetve kijelölje a Budapesti Építész Kamara illetékességét azokban az esetekben, amikor a külföldi építész Magyarországon letelepedni nem kíván, de a szakmát Magyarországon is gyakorolni szándékozik.

A 94. §-hoz

Az alkalmassági vizsga díjának tekintetében nincs európai közösségi jog. Az elismerés tagállami koordinátorainak ajánlása az, hogy az eljárás és a vizsgák díja ne haladja meg az annak megszervezésével kapcsolatban felmerült tényleges költségeket.

A 95-96. §-hoz

E rendelkezés kiegészítése azért vált célszerűvé, mert Magyarországon az ún. szabályozott szakmák száma igen nagy, a jogi szabályozás pedig gyakran változik. A szabályozott szakmák jegyzékben történő közzététele hozzájárul ahhoz, hogy a Magyarországon letelepedni szándékozók naprakész információhoz juthassanak. A szabályozást kiegészíti az a rendelkezés, amely szerint a jegyzéket az interneten is közzé kell tenni.

Tizedik fejezet

Az agrárpiaci rendtartásról szóló 2003. évi XVI. törvény módosításáról

A 97. §-hoz

A módosítás szerint a törvény tárgyi hatálya kibővül a mezőgazdasági és élelmiszeripari termékekre vonatkozó szabályozással, míg személyi hatálya - figyelemmel a kereskedelmi politika kizárólagos közösségi jellegére - szűkül az ezen termékeket termelő, feldolgozó jogi személyre, jogi személyiség nélküli gazdasági társaságra és egyéb gazdálkodó szervezetre, természetes személyre, egyéni vállalkozóra és családi gazdálkodóra. E törvény rendelkezései, eszközei csak a KAP adta kereteken belül érvényesülhetnek, az elsődleges szabályozást a közösségi jogszabályok jelentik, a törvény eszközrendszere csak azon termékpályák esetében alkalmazható, ahol azt a KAP lehetővé teszi. A törvényi fogalmak a közösségi szabályozásra figyelemmel pontosításra, a külkereskedelmet érintő fogalmak törlésre kerültek.

A 98-100. §-hoz

Az agrárpiaci rendtartás intézményrendszerén belül a Termékpálya Bizottságok közreműködőként részt vesznek a miniszter és a Mezőgazdasági és Vidékfejlesztési Hivatal tevékenységében. A létrehozott Termékpálya Bizottságok lefedik a közösségi szabályozás alá vont termékpályákat, így a nemzeti álláspont kialakítása érdekében további Ideiglenes Termékpálya Bizottságok létrehozása nem szükséges.

A 101-103. §-hoz

Az agrárpiaci rendtartás eszközrendszere a közösségi szabályozásra tekintettel felülvizsgálatra került. Ezen eszközök az esetleges nemzeti szabályozás alapját jelentik. A törvény hatálya alá tartozó termékek esetében lehetőség van irányár, intervenciós ár és alapár meghirdetésére. A törvény meghatározza az eszközrendszer alkalmazásának nemzeti pénzügyi forrásait, a felhasználható pénzügyi forrásokat a költségvetésből és a piaci szabályozásból adódó megtérülésekből lehet biztosítani.

A 104. §-hoz

A törvény felhatalmazza a földművelésügyi és vidékfejlesztési minisztert arra, hogy a törvényben meghatározott piacszabályozási eszközök alkalmazását, a piaci információs rendszert, valamint a termékpályák működését érintő részletes szabályokat rendeletben állapítsa meg. A törvény felhatalmazza a Kormányt, hogy rendeletben határozza meg a Termékpálya Bizottságok általános működési rendjét.

Az EU csatlakozás kötelezővé teszi a tagállamok részére, hogy az előírt témakörben és határidőre átadják a Bizottságnak a munkájához szükséges piaci - közte az ár - adatokat is . Az agrárpiaci törvény az árinformációs rendszer működtetésére az AKII-t jelölte meg . A csatlakozást követően azonban bizonyos termékpályák esetén kötelező adatszolgáltatást kell működtetni, amelynek azonban a törvényi háttere nem állt eddig rendelkezésre .

Tizenegyedik fejezet

Egyes törvények és törvényerejű rendeletek módosítása

A 105. §-hoz

A menedékjogi eljárásban és az idegenrendészeti kényszerintézkedések felülvizsgálata során alapvető érdek az eljárások meggyorsítása, amelynek egyik eszköze a bírói jogorvoslat egyfokúvá tétele. A rendelkezés a törvénynek a Met., illetve az Idtv. jogorvoslati és fórumrendszerének módosítására irányuló rendelkezéseivel összhangban úgy módosítja a polgári eljárásjogi kódexet, hogy a rendkívüli perorvoslatok közül a felülvizsgálat kizárt legyen az  idegenrendészeti kiutasítást elrendelő és a menekültügyi eljárásban hozott bírósági határozatok ellen, a közigazgatási határozatok felülvizsgálatára vonatkozó perek általános rendjével egyező módon kizárva egyben ezekben az ügyekben a fellebbezés lehetőségét is. Az eljárások speciális jellegére tekintettel szintén kikerülnének a felülvizsgálható határozatok köréből a vízumkiadás.

A 106. §-hoz

Az államigazgatási eljárásról szóló 1957. évi IV. törvény módosításával a törvény a gyermekek helyzetének javítását célozva soronkívüliséget ír elő, illetve az általános elintézési határidőt a felére csökkenti azokban az esetekben, amikor az államigazgatási eljárásban érintett ügyfelek valamelyike kiskorú. (A kiskorúság fogalmát a Polgári Törvénykönyvről szóló 1959. évi IV. törvény 12. §-a határozza meg.) A módosítás másik eleme technikai jellegű, az adatkezeléssel kapcsolatos indokolatlan állampolgársági feltétel kiváltására irányul.

A 107. §-hoz

A külföldi kiutasításának elrendelésére a büntetőbíróság ítéletével - mellékbüntetésként - is sor kerülhet. A rendelkezés megteremti a büntetések és az intézkedések végrehajtásáról szóló 1979. évi 11. törvényerejű rendeletnek a kiutasítás mellékbüntetés végrehajtásának kizártságával kapcsolatos szabályai és az Idtv. - a törvény szerint módosuló - rendelkezéseinek összhangját.

A 108. §-hoz

Az EK-Szerződés alapján a hatályos jogszabályban előírt magyar állampolgárság mint feltétel nem tartható fenn az Európai Unióhoz történő csatlakozást követően a jogtanácsosok esetében sem. A törvény erre tekintettel a jogtanácsosi névjegyzékbe történő felvétel egyik feltételeként megjelölt magyar állampolgárság helyébe az Európai Gazdasági Térség valamely tagállamának állampolgársága feltételt lépteti, továbbra is fenntartja azonban a magyar jogi szakvizsga letételét az önálló munkavégzés feltételeként.

A 109-110. §-hoz

A 2002 decemberében elfogadott alkotmánymódosítás - a politikai közösségben való részvétel alapját képező választójoggal összefüggésben - a letelepedett közjogi jogosultságait az Alkotmány szintjén is a bevándoroltéval egy sorban állapította meg. E szándékkal összhangban a két, lényegében azonos indokok alapján védelemben részesített csoport jogi megítélésben meglévő indokolatlan különbségtételeket a többi politikai jog gyakorlásának kereteit rögzítő közjogi törvényekben is ki kell küszöbölni.

A törvény ennek érdekében módosítja az egyesülési jogról szóló 1989. évi II. törvényt és a gyülekezési jogról szóló 1989. évi III. törvényt. A rendelkezés emellett az egyesülési törvényben a jelenlegi, az integrációs folyamat megkezdése előttről származó szabályozást felváltva az alaptörvény választójogi szabályainak módosítására, illetve az európai parlamenti választások sajátosságaiból fakadó követelményekre tekintettel egyértelműen, a választójogosultsághoz kötve rendezi újra a politikai pártok alapításával és működésével kapcsolatban rögzített személyi feltételeket.

A 111. §-hoz

A 2002 decemberében elfogadott alkotmánymódosítás a letelepedett közjogi jogosultságait az Alkotmány szintjén is a bevándoroltéval egy sorban állapította meg. A rendelkezés a bevándoroltak és a letelepedettek jogi megítélésben meglévő indokolatlan különbségtétel kiküszöbölését szolgálja.

A Tanács a behozatal közös szabályairól, valamint az 518/94/EK rendelet hatályon kívül helyezéséről szóló 3285/94/EK rendeletének 12. cikke és a Tanács az egyes harmadik országokból történő behozatal közös szabályairól, valamint az 1765/82/EGK, az 1766/82/EGK és a 3420/83/EGK rendelet hatályon kívül helyezéséről szóló 519/94/EK rendeletének 10. cikke kimondja, hogy a felügyeleti okmányt a kijelölt illetékes hatóságnak díjmentesen kell hitelesíteni, kiállítani. Ebből következik, hogy az illetékekről szóló törvénynek a külkereskedelemmel kapcsolatos eljárások illetéke című XVIII. mellékletét módosítani kell, és rögzíteni kell, hogy a felügyeleti okmány kiállítása illetékmentes.

A 112. §-hoz

A rendelkezés a bevándoroltak és a letelepedettek jogi megítélésben meglévő indokolatlan különbségtétel kiküszöbölését szolgálja.

A 113. §-hoz

A szakképzésről szóló 1993. évi LXXVI. törvény jelenleg hatályos 26. §-a értelmében, ha a napi gyakorlati képzési idő a hat órát meghaladja, a tanuló részére a munkavállalókkal azonos idejű munkaközi szünetet kell a képzési időn belül biztosítani. Ez a szabályozás nem felel meg a fiatal személyek munkahelyi védelméről szóló 1994. június 22-i 94/33/EK irányelv 12. cikkének, mely azt írja elő, hogy „ha a napi munkaidő meghaladja a négy és fél órát, a fiatalok legalább 30 percnyi, lehetőleg megszakítás nélküli szünetre legyenek jogosultak”. A módosítás révén a szakképzési törvény összhangba kerül a hivatkozott irányelvvel, valamint a Munka Törvénykönyvéről szóló 1992. évi XXII. törvénynek a fiatal munkavállalókra vonatkozó 129/A. § (2) bekezdésével.

A 114. §-hoz

A rendelkezés a bevándoroltak és a letelepedettek jogi megítélésben meglévő indokolatlan különbségtétel kiküszöbölését szolgálja.

A 115. §-hoz

Az Európai Parlament és a Tanács a műszaki szabványok és szabályok terén történő információszolgáltatási eljárás megállapításáról szóló 98/34/EK irányelvben megállapított, a szabványtervezeteknek az áruk szabad mozgásának akadályozása szempontjából történő véleményezése, és az európai szabványügyi szervezetek, valamint a tagállamok szabványügyi szervezetei számára kifogásolási lehetőség biztosítása, valamint e tekintetben a szabványosítási munka bizonyos korlátozásának (az európai szabványosítási tevékenységgel érintett területeken a nemzeti szabványosítástól való tartózkodás) kötelezettségét - az irányelvek átültetésére vonatkozó európai bírósági joggyakorlat szerint - központi jogszabályban kell megjeleníteni.

A nemzeti szabványosításról szóló 1995. évi XXXVIII. törvény ugyan előírja a nemzetközi és az európai szabványügyi szervezetekkel és az egyes tagországok nemzeti szabványügyi szervezeteivel való együttműködést, ennek szabályozását azonban a Magyar Szabványügyi Testület alapszabályának szintjére helyezi le . Ez a megoldás nem egyeztethető össze a fenti követelménnyel. Ugyanakkor a törvény 8. §-a (1) bekezdésének o) pontja az azt megelőző kimerítő feladat-meghatározáson túlmenően csak külön törvényben, vagy törvény alapján az alapszabályban teszi lehetővé az MSZT számára feladatok előírását.

Annak érdekében, hogy az irányelv átültetéséből adódó kötelezettségeket és az ezekhez kapcsolódó részletes eljárásrendet kormányrendeletben lehessen előírni, a rendelkezés

- kifejezetten megjeleníti ezen együttműködési kötelezettséget az MSZT feladatai között;

- egyértelművé teszi, hogy míg az irányelv végrehajtását biztosító együttműködés szabályozása kormányrendeleti szinten történik, a nemzetközi együttműködésre vonatkozó további rendelkezések az alapszabály szintjén maradnak;

- felhatalmazást ad a kormányrendeleti szintű szabályozásra.

A 116. §-hoz

A magyar állatorvosi diploma a többi EU-tagállamban a közösségi jog szerint a közös képzési követelményeken alapuló, feltétel nélküli automatikus elismerés keretében kerül a csatlakozás után elismerésre a 1026/1978 EGK irányelv (az állatorvosi oklevelek, bizonyítványok és a képesítés megszerzéséről szóló egyéb tanúsítványok kölcsönös elismeréséről, illetve a letelepedés és a szolgáltatásnyújtás szabadságának tényleges gyakorlását elősegítő intézkedésekről) alapján. Tehát ha a kérelmező bemutatja az oklevelét, amely megegyezik az irányelv 3. cikkében a tagállamok által megjelölt oklevéllel, akkor az adott tagállam az állatorvosi tevékenység megkezdése és folytatása szempontjából ugyanolyan hatályúnak ismeri el a magyar képesítést, mint azt, amelyet saját maga állít ki. Az elismerés tehát az állatorvosi tevékenység korlátozás nélküli gyakorlására jogosít fel valamennyi tagállamban. Ehhez viszont elengedhetetlen, hogy a magyar állatorvosi diploma is a tevékenység korlátozás nélküli gyakorlására jogosítson fel, vagyis nem írható elő további kötelező szakmai gyakorlat a magán-állatorvosi tevékenység gyakorlásához, mint ahogy ezt a jelenlegi szabályozás teszi. Nem lehet különbséget tenni a szakma gyakorlásának módja tekintetében aszerint, hogy az állatorvosi tevékenységet valaki alkalmazottként, az egyetem elvégzését követően közvetlenül végezheti, vagy magán-állatorvosként, csak egyéves kötelező intézményesített szakmai gyakorlat után gyakorolja. Az említett irányelv mellékletében magyar részről állatorvosi diploma címszó alatt „állatorvosi oklevél - dr. med. vet.” cím szerepel, tehát az irányelv szerint ez az oklevél és az abban meghatározott cím jogosít fel az állatorvosi tevékenység bármilyen jogi formában történő gyakorlására.

Az elismerés másik vetülete szerint a más tagállamból érkező, az állatorvosi diplomáját elismertető személyt az elismerés a szakma korlátozás nélküli gyakorlására kell feljogosítania, akár alkalmazottként, akár magán-állatorvosként kívánja gyakorolni azt.

Ugyanakkor a nyelvi követelmények tárgykörben a közösségi jog szerint az állatorvosi tevékenység gyakorlása esetén is előírható, hogy a kérelmező rendelkezzen a tevékenység gyakorlásához szükséges szintű magyar nyelvtudással.

A 117. §-hoz

A környezeti ismeretek megszerzésének, illetve ezen ismeretek fejlesztésének törvényi előírása az EU-hoz történő csatlakozást követően nem szűkíthető le csupán a magyar állampolgárok körére, így indokolt az „állampolgár” kifejezés kiiktatása.

A csatlakozást követően ki kell bővíteni a környezettel kapcsolatos eljárásokban való részvétel jogát, így e tekintetben sem csak az állampolgársághoz köthető e részvétel. Ezzel összefüggésben módosításra kerül a Kvt. környezetvédelmi egyesüléssel kapcsolatos szabályozása is, amely a csatlakozást követően szintén nem csupán az állampolgárokra vonatkozik.

A 118. §-hoz

A rendelkezés a bevándoroltak és a letelepedettek jogi megítélésben meglévő indokolatlan különbségtétel kiküszöbölését szolgálja.

A 119-120. §-hoz

A rendelkezések a jogharmonizációs záradékokat pótolják, illetve pontosítják.

A 121. §-hoz

A csatlakozást követően a hulladékgazdálkodásban való részvétel jogát nem indokolt csak az állampolgárok számára biztosítani, a törvény az ennek megfelelő módosítást tartalmazza.

A 122. §-hoz

A rendelkezés a bevándoroltak és a letelepedettek jogi megítélésben meglévő indokolatlan különbségtétel kiküszöbölését szolgálja.

Tizenkettedik fejezet

Az Európai Csalásellenes Hivatallal kapcsolatos együttműködésről

A 123. §-hoz

A törvény meghatározza azoknak a jogalanyoknak a körét, amelyekre az OLAF-fal való együttműködési kötelezettség kiterjed, amennyiben az Európai Közösségek közös költségvetéséből nyújtott támogatásban részesülnek, ennek felhasználásában közreműködnek vagy közös költségvetéshez való hozzájárulás teljesítésében vesznek részt.

A 124-125. §-hoz

Az OLAF bővítési stratégiájának alapeleme az volt, hogy létrejöjjön a csatlakozó országokban egy megfelelő csalás elleni koordinációs iroda, amely támogatja az OLAF által végzett vizsgálatokat, és koordinálja a különböző illetékes nemzeti hatóságoknál és egyéb érintett szerveknél végzett vizsgálatokat. A törvény lényeges eleme, hogy Magyarország Európai Unióhoz történő csatlakozása után a Vám- és Pénzügyőrség országos parancsnokának lenne a felelőssége az OLAF vizsgálatai során az együttműködés és a koordináció biztosítása.

A törvény indoka, hogy az OLAF-fal való kapcsolattartás koordinációját azon szervezethez célszerű telepíteni, amely szervezet a költségvetés bevételi és kiadási oldalát érintően is érdekelt. A Vám- és Pénzügyőrség mind a bevételek, mind a kiadások összegszerűsége nagyságának tekintetében a legjelentősebb szerepet játszó szervezet, hiszen a vámbevételek beszedése - amelyek az Európai Unió közvetlen bevételei - mellett a nem közösségi adók és díjak biztosításában is részt vesz, amelyek a közösséget illetik. A költségvetés kiadási oldala tekintetében az agrártámogatások exporthoz és importhoz kapcsolódó, illetve utólagos ellenőrzésével biztosítja azok jogszerű igénybevételét, felhasználását.

Az OLAF Koordinációs Iroda a Vám-és Pénzügyőrség szervezetén belül, funkcionális és szervezeti függetlenséggel, de sem hatósági jogkörkörrel sem önálló jogi személyiséggel nem rendelkező szervezeti egységként látná el feladatát. Hangsúlyozni kell, hogy az OLAF Koordinációs Iroda nem rendelkezik olyan hatáskörrel, illetve jogkörrel, amelyek alapján konkrét csalási vagy pénzügyi rendellenességet magában foglaló ügyekben eljárhatna, nem rendelkezik nyomozati hatáskörrel, feladata koordináló szolgálat ellátása.

A 126-127. §-hoz

Az OLAF Koordinációs Iroda fő feladata, hogy az OLAF részére annak konkrét, egyedi ügyekre irányuló megkereséseinek teljesítése során segítséget nyújtson. Ennek során elengedhetetlen, hogy jogosult legyen megismerni a megkeresésekben szereplő, illetőleg az ügyekben érintett természetes személyek azonosításához, illetőleg a támogatással érintett tevékenységükre vonatkozó, az ellenőrzéssel érintett dokumentumokban szereplő adatait. A törvény - az adatvédelmi követelmények figyelembe vételével - rendezi a Koordinációs Iroda adatkezelési jogosultságát, korlátozva azt a legszükségesebb adatok körére. A törvény garanciális szabályt tartalmaz arra nézve, hogy az OLAF Koordinációs Iroda az adatokat kizárólag az OLAF részére továbbíthatja, és azokat az ellenőrzés befejezésekor köteles törölni.

A 128. §-hoz

A Tanács 2988/95/EK, EURATOM rendelete és a Tanács 2185/96 EURATOM, EK rendelete, amelyek az OLAF által lefolytatott vizsgálatokról szólnak, közvetlenül hatályosak, az eljárási szabályok és a nemzeti jogrend összhangját azonban meg kell teremteni. A közösségi jogi szabályozásból az következik, hogy a szabálytalanságok feltárása során az OLAF jogosult a magyar hatóságokkal való közvetlen kapcsolattartásra [a Tanács 1074/1999. EURATOM rendelete preambulumának (4) és (13) bekezdés, továbbá a 9-10. cikk]. A törvény 129. §-a az OLAF és a magyar bűnüldöző hatóságok kapcsolattartásából következően az OLAF Koordinációs Iroda adatkezelését szabályozza. Amennyiben büntetőeljárás indul, a nyomozóhatóságok végzik az adott jogsértő magatartás felderítését és nyomozását, az OLAF szabálytalansági vizsgálata csak addig az időpontig tarthat, amíg a büntetőeljárás meg nem indul.

A szabálytalansági vizsgálathoz, az Európai Közösségek érdekeit hátrányosan érintő jogellenes magatartások elleni hatékonyabb fellépés érdekében azonban szükséges lehet, hogy az OLAF bizonyos, a büntetőeljárással kapcsolatos adatokhoz hozzájusson. A törvény ezen adatok körét az alábbiakban határozza meg: a büntetőeljárás megindításának, felfüggesztésének, illetve befejezésének ténye, illetve a büntetett előélethez fűződő hátrányos következmények alóli mentesítés bekövetkeztéig - a személyes adatok védelméről és a közérdekű adatok nyilvánosságáról szóló 1992. évi LXIII. törvény szerinti - bűnügyi személyes adat. Ezen adatokat azonban csak a büntetett előélethez fűződő hátrányos következmények alóli mentesítés bekövetkeztéig lehet az OLAF tudomására hozni, tekintettel arra, hogy a Büntető Törvénykönyvről szóló 1978. évi IV. törvény 100. §-ának (2) bekezdése szerint a mentesített személy büntetlen előéletűnek tekintendő, és nem tartozik számot adni olyan elítélésről, amelyre nézve mentesítésben részesült.

Miután a szabálytalansági vizsgálatok az Európai Közösségek pénzügyi érdekeinek védelme érdekében történnek, a törvény meghatározza azt a bűncselekményi kört is, amelyekkel összefüggésben az OLAF adatokat kérhet. Ugyanakkor ezen adatokat nem kizárólag az OLAF kezelheti, hanem a magyar koordinatív szerv is. Ugyan a közösségi rendeletek a magyar hatóságokat kötelezik adatszolgáltatásra, illetve együttműködésre a helyszíni vizsgálatok során, a koordinatív szerepet betöltő szerv segédkezhet a megkeresésnek a címzetthez történő eljuttatásában, illetve előkészítheti a vizsgálatokat, amely során a korábban említett adatokhoz hozzájuthat. Ezért a törvény az adatkezelésre az OLAF Koordinációs Irodát is feljogosítja, az OLAF megkereséseinek teljesítése céljából.

Az Európai Közösségek Bizottsága negyedéves jelentéstételi kötelezettséget ír elő a tagállamok számára az Európai Közösségek pénzügyi érdekeit érintő szabálytalanságok vonatkozásában, a minél hatékonyabb megelőzés és feltárás érdekében. Az OLAF Koordinációs Iroda feladata a jelentéstételi kötelezettség teljesítése, így a törvény az adatkezelésre az OLAF Koordinációs Irodát feljogosítja akkor is, ha az európai közösségi jogi normákban előírt jelentéstételi kötelezettségét teljesíti.

A 129-130. §-hoz

Az irányadó közösségi rendelet szerint minden egyes, az adott vizsgálatban résztvevő OLAF-tisztviselő köteles rendelkezni az adott feladat végrehajtására feljogosító írásbeli felhatalmazással, amely pontosan rögzíti a vizsgálat tárgyát és körülményeit. Az ellenőrzéssel érintett tagállami szervek jogosultak ennek meglétét ellenőrizni, valamint a vizsgálat megállapításait megismerni, azokra észrevételt tenni, valamint az eljárás során képviseletről gondoskodni. A tagállamok kötelesek biztosítani azt, hogy a hatáskörrel rendelkező nemzeti szerveik a lehető legnagyobb hatékonysággal működjenek együtt az OLAF vizsgálatot végző tisztviselőivel, és minden lehetséges segítséget megadjanak feladataik végrehajtásához. A tagállamok a nemzeti jog által biztosított mértékben kötelesek az OLAF-hoz eljuttatni minden olyan egyéb dokumentumot és információt, amelyről úgy vélik, hogy a visszaélések, a korrupció és a közösségi pénzügyi érdekeket sértő cselekmények elleni fellépés során szükségesnek minősülnek. E követelmények teljesítésének feltételeit tartalmazza a törvény. Ezen túlmenően az OLAF-fal kötelesek együttműködni az államháztartás pénzügyi ellenőrzését végző hazai szervek is. Ennek biztosítása érdekében tartalmazza a törvény az államháztartásról szóló törvény módosítását.

A 131-137. §-hoz

Az OLAF részére biztosítani kell azt, hogy a banktitokra és a biztosítási titokra vonatkozó korlátozások nélkül lehetősége legyen minden, a hatáskörébe tartozó pénzügyi tevékenységre vonatkozó adathoz hozzáférni akár a helyszíni ellenőrzés során, akár adatszolgáltatás keretében. Ezért szükséges módosítani a banktitokra, az értékpapírtitokra, a biztosítási titokra, az adótitokra és a vámtitokra vonatkozó rendelkezéseket.

A törvény 127. §-ában meghatározásra került azon adatok köre, amelyet az OLAF Koordinációs Iroda kezelhet. A törvény ezen §-a azt a kérdést tisztázza, hogy mely jogszabályokat kell módosítania abból az okból kifolyólag, hogy az érintett magyar hatóságnak legyen felhatalmazása az OLAF által kért adatok átadására a pénzügyi szabálytalanságok felderítése érdekében.

Miután a 1073/1999/EK rendelet 7. cikk (2) bekezdése szerint az adattovábbítás feltétele a nemzeti jog rendelkezéseinek tiszteletben tartása, ezért a törvény nem a bűncselekmények felderítésére jogosult összes szervet, hanem kizárólag a Nemzetközi Bűnügyi Együttműködési Központot jogosítja fel az adatigénylés teljesítésére.

A törvény tehát az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény módosítását tartalmazza.

A 138. §-hoz

Az OLAF-fal való kapcsolattartásért kormányzati felelősséggel a pénzügyminiszter tartozik, akinek felügyelete alá tartozik a Vám- és Pénzügyőrség is, ezért az OLAF Koordinációs Iroda tevékenységének részletes szabályait célszerű a pénzügyminiszter rendeletében meghatározni. A rendelkezés azon közösségi jogi aktusok megjelölését tartalmazza, amelyekkel az összhang megteremtését a törvénynek az Európai Csalásellenes Hivatallal kapcsolatos együttműködésről szóló rendelkezései célozzák.

Tizenharmadik fejezet

Egyes törvényi rendelkezések megállapítása

A 139. §-hoz

Az Európai Unióhoz való csatlakozás folytán a Magyar Köztársaság részesévé válik az európai egységesülés folyamatának, egyben egy olyan integrációs szervezetnek, amely önálló jelképekkel rendelkezik. Európai identitásunk kifejezése és erősítése érdekében a törvény - összhangban az Európai Parlamentnek az Európai Zászlóról 1988-ben elfogadott határozatával - előírja, hogy nemzeti ünnepeken és az EU hivatalos ünnepnapjain az Országgyűlés előtt az Európai Unió lobogóját is fel kell vonni. A részletes szabályok meghatározására a Kormány kap felhatalmazást.

A 140. §-hoz

Az Európai Unió közös kereskedelempolitikája miatt a külkereskedelemről szóló 1974. évi III. törvényt hatályon kívül kell helyezni. A Római Szerződés 30. cikke azonban lehetővé teszi a kivitelre, behozatalra, tranzitra vonatkozó - a közerkölcs, a közrend, a közbiztonság, ipari és kereskedelmi tulajdon védelme stb. miatt indokolt - tilalmak és korlátozások nemzeti hatáskörben történő bevezetését.

A külkereskedelemről szóló törvény hatályon kívül helyezése miatt a nemzeti hatáskörben maradó engedélyezés törvényi alapja megszűnik. Ezt mindenképpen pótolni kell, illetve törvényi szinten kell a felhatalmazást megadni a Kormány és a gazdasági és közlekedési miniszter számára a nemzeti hatáskörben maradó területeken a végrehajtási rendeletek megalkotására. Ezen felhatalmazás alapján fogadta el a Kormány a haditechnikai eszközök és szolgáltatások kivitelének, behozatalának, transzferjének és tranzitjának engedélyezéséről szóló szabályozást, és a Kormány elé kell terjeszteni a korábbi szabályokat felváltó új kormányrendelet tervezetét, amely az áruk, szolgáltatások és anyagi értékeket képviselő jogok kivitelének és behozatalának szabályozására vonatkozik.

Ezen túlmenően ki kell jelölni azt a nemzeti hatóságot, amely a feladatot országos hatáskörű szervként ellátja. Ez a hatóság a Magyar Kereskedelmi Engedélyezési Hivatal (a továbbiakban: MKEH). A MKEH a Csatlakozási Szerződés II. Mellékletének 20. 3. b) 21., 12. b), 13. b), 15. c) és a 17. pontjaiban nemzeti hatóságként szerepel. Ebből következik, hogy a törvényben szükséges megnevezni a MKEH-t az EU import szabályozásának végrehajtása területén országos hatáskörrel rendelkező nemzeti hatóságként. E feladatból adódóan, ugyancsak ebben a törvényben kellene előírni a MKEH adatkezelési jogosultságát is. E nélkül a MKEH nem tud eleget tenni az Európai Unió felé fennálló folyamatos adatszolgáltatási kötelezettségének sem.

A törvény szerint az áruk, szolgáltatások és anyagi értékeket képviselő jogok kereskedelmi forgalomban történő kivitele, behozatala, valamint azoknak a Magyar Köztársaság területén történő átszállítása nemzetközi szerződéssel összhangban korlátozható. Az elrendelt korlátozásokkal kapcsolatos engedélyezési és más hatósági feladatokat országos hatáskörrel a MKEH látja el.

A MKEH jogosult a hazai jogszabályokból és a nemzetközi szerződésből, valamint az Európai Unió rendelkezéseiből adódó nemzeti hatósági feladatai ellátása során birtokába kerülő, a vállalkozások - beleértve az érintett természetes személyek - azonosító és a tevékenység végzésével összefüggő adatait kezelni és meghatározott célból az arra jogosult szerveknek továbbítani.

A törvény szerint a Kormány a korlátozásokat, valamint a korlátozások elrendelésével kapcsolatos szabályokat rendeletben határozza meg, a gazdasági és közlekedési miniszter pedig a korlátozásokkal összefüggő engedélyezési eljárást szabályozza rendeletben.

A 141-143. §-hoz

A törvény - a joganyag átfogó újraszabályozásáig - korszerűsíti a közérdekű kérelmekkel, panaszokkal és bejelentésekkel kapcsolatos eljárást, amelyet jelenleg az 1977. évi I. törvény rendkívül elavult rendelkezései szabályoznak. A törvény szerint e beadványokat 30 napon belül kell elbírálni, és annak eredményéről a panaszost (bejelentőt) tájékoztatni kell. A feltárt tényállás alapján a szükséges intézkedést meg kell tenni, illetve kezdeményezni. A bejelentő, panaszos adatait csak a hozzájárulása esetén lehet az intézkedése megtételére hatáskörrel rendelkező szervnek továbbítani. Ha azonban a bejelentő, panaszos rosszhiszeműen járt el, és ezzel bűncselekményt vagy szabálysértést követett el, másnak kárt vagy jogsérelmet okozott, az adatok a hozzájárulása nélkül is átadhatók a szükséges eljárásra hatáskörrel rendelkező szervnek. Ezen túlmenően azonban tiltja a bejelentő adatainak továbbítását, illetve nyilvánosságra hozatalát.

-----STARTING---POINT---VEGE---

Tizennegyedik fejezet

Átmeneti és záró rendelkezések

A 144. §-hoz

A törvény átmeneti rendelkezéseket tartalmaz azon külföldiek jogállásának változására nézve, akik jelenleg is a Magyar Köztársaság területén életvitelszerűen tartózkodnak és az EGT jelenlegi vagy ahhoz 2004. május 1-jével csatlakozó tagállamok állampolgárai, és a jövőben mint uniós polgárok kívánnak a Magyar Köztársaságban tartózkodni.

A 145. §-hoz

Amióta Magyarország a migránsok tekintetében befogadó országgá vált, számos olyan külföldi érkezett hazánkba, aki - saját hibáján kívül - személyazonosságát nem tudta igazolni és ennek következtében jogállását nem tudta rendezni. A törvény az országnak az Európai Unióhoz történő csatlakozásával egyidejűleg - egy alkalommal, jogvesztő határidővel - lehetővé kívánja tenni, hogy azok a külföldiek, akik egyébként nem jelentenek a közrendre, a közbiztonságra és a nemzetbiztonságra veszélyt, rendezzék jogi helyzetüket. Ez a szomszédos uniós tagállamok érdekét is szolgálja, mivel ezek a személyek kikerülhetnek azok közül a migránsok közül, akik illegálisan kívánják átlépni az országhatárokat. A törvény figyelemmel van a családegyesítés - nemzetközi kötelezettségek sorozatában megjelenő - szempontjára is.

A 146-148. §-hoz

A törvény a csatlakozási szerződést kihirdető törvény hatálybalépésével egyidejűleg lépne hatályba. A törvény rendelkezik - a nagyobb terjedelmű módosítások egybekapcsolásából következően nagy számban felmerülő - hatályon kívül helyezésekről és technikai módosításokról. Ez utóbbiak döntő többségükben deregulációs rendelkezések, amelyek tartalmazzák a csatlakozásra való felkészülés során elvégzett tartalmi deregulációs felülvizsgálat eredményeként hatályon kívül helyezésre javasolt törvényeket, törvényi rendelkezéseket, valamint a törvényben szereplő módosításokhoz kapcsolódó technikai deregulációs normákat.

A törvény technikailag módosítja, illetőleg hatályon kívül helyezi mindazokat a törvényi rendelkezéseket, amelyeknek szóhasználata nincs összhangban a 2003. évi Alkotmány-módosítással, illetőleg amelyeket összhangba kell hozni a törvény törzsszövegében szereplő módosításokkal, valamint hatályon kívül helyezi a jogharmonizációs záradékokból a közösségi rendeletekre történő utalást, amelyek az Európai Unióhoz történő csatlakozás után közvetlenül alkalmazandók lesznek.