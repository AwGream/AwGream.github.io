2001. évi XLVI. törvény indokolása

a konzuli védelemről

-----STARTING---POINT---ALTALANOS--- 

A demokratikus berendezkedésű államok nemzetközi kapcsolataiban felértékelődött az állampolgárok és jogi személyek érdekeinek védelmét biztosító konzuli kapcsolatok jelentősége.

Magyarország gazdasága hagyományosan nyitott, az országból különböző történelmi időszakokban jelentős számban utaztak külföldre vagy vándoroltak ki, továbbá a magyar nemzetiségűek igen jelentős hányada él határainkon kívül. Emiatt a magyar állampolgárok és a magyarországi honosságú szervezetek jogai és érdekei sok szállal kapcsolódnak külföldi országokhoz, személyekhez. A rendszerváltás, s ezzel összefüggésben az utazási szabadság kiteljesedése, valamint a nemzetközi gazdasági kapcsolatok kiszélesedése új lendületet adott ennek a folyamatnak. Egyidejűleg megváltozott az állami feladatoknak az állampolgárok általi megítélése, és a szolgáltató állam koncepciója nyert teret. Az állampolgárok és a szervezetek igénye, hogy magas szintű jogszabály összegezze, az államtól milyen védelemre számíthatnak külföldön.

Magyarország konzuli kapcsolataiban döntő változást eredményezett az ország 1987-ben történt csatlakozása a konzuli kapcsolatokról szóló 1963. évi bécsi egyezményhez (a továbbiakban: BKE), amely univerzális jelleggel szabályozza az államok közötti konzuli kapcsolatokat. Emellett hazánk számos kétoldalú konzuli egyezménynek is részese, amelyek az egyes országok vonatkozásában megkönnyítik a BKE alkalmazását.

A konzuli védelem alkotmányos szabályozásában fordulatot jelentett, hogy az alaptörvény 1989. évi módosítása során az alapjogok katalógusát adó XII. fejezet kimondta a magyar állampolgár konzuli védelemhez való jogát. Az Alkotmány 69. § (3) bekezdése értelmében: „Minden magyar állampolgár jogosult arra, hogy törvényes külföldi tartózkodásának ideje alatt a Magyar Köztársaság védelmét élvezze.”

A magyar konzuli jog fejlődésének további lendületet és feladatot adott az Európai Unió konzuli vívmányai átvételének igénye.

A jogharmonizációnak nem elengedhetetlen feltétele a törvényi szintű kodifikáció, hiszen az Európai Unió tagállamainak gyakorlata is különböző e kérdésben. A harmonizációs követelmény, valamint az egységes, átlátható eljáráshoz fűződő érdek, amelyet a kérdés alkotmányos szabályozása is alátámaszt, időszerűvé teszi, hogy a magyar állampolgárok védelméről, e jog lényeges tartalmáról és érvényesülésének feltételeiről átfogó törvény rendelkezzen, amely azonban nem érinti a magyar konzuli szolgálat számára más közigazgatási feladatot - pl. az állampolgársági, az útlevél, idegenrendészeti, vám- vagy hasonló eljárásban való részvételt - meghatározó jogszabályok hatályát.

A törvény a nemzetközi jog és a fogadó államok szabályainak tiszteletben tartása mellett mindenekelőtt a magyar állampolgárok emberi jogainak és alapvető szabadságainak külföldön való mind teljesebb érvényre juttatását kívánja elősegíteni. Ennek érdekében szabályozza a későbbi esetleges sérelem elkerülését szolgáló általános jellegű tanácsadást és segítségnyújtást, valamint a konzuli védelem keretében történő egyes eljárásokat.

A törvény hosszú távra kitűzi a konzuli hálózat folyamatos korszerűsítését, szakmai, technikai, informatikai fejlesztését meghatározó célokat.

-----STARTING---POINT---RESZLETES---

Az 1. §-hoz

A nemzetközi jog konzuli védelemre vonatkozó szabályai szerint, az államok, konzuli képviseleteik és konzuli feladatokat ellátó diplomáciai képviseleteik útján, a fogadó állam központi és helyi hatóságainál felléphetnek a küldő állam honosai, természetes és jogi személyei érdekeinek védelmére, a nemzetközi jog által megengedett keretek között.

A védelemnyújtás keretében a konzuli tisztviselőt a fogadó állam hatóságai értesítik a küldő állam állampolgára személyes szabadságának bármilyen címen történő korlátozásáról, az őt érintő balesetről, haláláról, kiskorú vagy cselekvőképességében korlátozott személy részére gyám- vagy gondnokrendelés szükségességéről vagy arról, hogy a fogadó államban megnyílt hagyatékban örökösként érdekelt.

A konzuli tisztviselő feladatai végzése során elsősorban a konzuli kerület illetékes helyi hatóságához fordulhat, s a küldő állam állampolgárát érintő, folyamatban lévő ügyben az állampolgár számára tanácsot, felvilágosítást adhat. A konzuli védelem csak kivételes jelleggel terjedhet ki a fogadó állam központi hatóságainál, külügyminisztériumánál történő fellépésre. A BKE 38. Cikke értelmében erre akkor és olyan mértékben kerülhet sor, ahogy azt a fogadó állam törvényei, más jogszabályai és szokásai vagy az e tárgyban kötött nemzetközi megállapodások lehetővé teszik.

Jogerősen elbírált ügyben, a fogadó állammal szemben, az 1961. évi, a diplomáciai kapcsolatokról szóló bécsi szerződés 3. Cikkének b) pontjával összhangban diplomáciai fellépésre kerülhet sor a fogadó állam kormányánál. Az ilyen diplomáciai védelemre a törvény hatálya nem terjed ki.

A modern államok közigazgatása számos feladatot határoz meg a konzuli tisztviselők számára, elsősorban olyan ügyekben, ahol az állampolgár számára külföldi tartózkodása idején is biztosítani kell a hozzáférést az eljáráshoz. E feladatok köre és tartalma azonban a közigazgatás igényeinek megfelelően változhat, ezért a törvény felhatalmazást ad arra, hogy azokat nemzetközi szerződés, törvény vagy kormányrendelet állapítsa meg. A konzuli eljárás kereteit a nemzetközi jogi normák és a fogadó ország jogának tiszteletben tartására vonatkozó kötelezettség jelentik. A BKE 55. Cikkének 1. bekezdése kimondja, hogy a konzuli tisztviselőnek tiszteletben kell tartania a fogadó állam törvényeit és más jogszabályait, és tartózkodnia kell a fogadó állam belügyeibe történő beavatkozástól. Az ettől eltérő magatartás nemzetközi jogsértés és az állam felelősségét vonhatja maga után.

Ezek között a jogi keretek között a konzuli tisztviselőnek az eset összes körülményére és a helyi viszonyokra tekintettel a védelemnyújtás legcélszerűbb módját kell választania.

A 2. §-hoz

A magyar állampolgárok és jogi személyek védelmével összefüggő eljárásokban a Külügyminisztérium és az irányítása alatt álló diplomáciai és konzuli képviseletek szoros együttműködést valósítanak meg, ezért a törvény rendelkezik a konzuli szolgálatról, mint a konzuli védelem ellátásának szervezeti keretéről. A nemzetközi gyakorlatban általánosan elfogadott, hogy konzuli feladatokat a konzuli képviseletek mellett a diplomáciai képviseletek is ellátnak.

A diplomáciai kapcsolatokról szóló 1961. évi bécsi szerződés 3. Cikk 1. bekezdésének b) pontja értelmében a diplomáciai képviselet feladatkörébe tartozik a küldő állam, valamint a küldő állam állampolgárai érdekeinek védelme a nemzetközi jog által megengedett keretekben. Ugyanennek a cikknek 2. bekezdése szerint a diplomáciai képviseletek konzuli feladatokat is elláthatnak.

Ezt megerősíti a BKE 70. Cikke is, mely szerint a diplomáciai képviselet azon tagjainak nevét, akiket konzuli feladatok végzésével bíztak meg, közölni kell a fogadó állam külügyminisztériumával vagy az e minisztérium által kijelölt hatósággal.

Míg tehát a magyar érdekek érvényre juttatását szolgáló átfogó konzuli feladatok megvalósítása, azaz a fogadó államban lévő, magyar érdekeket érintő viszonyokról és fejleményekről való tájékozódás, elemzés, a gazdasági, kulturális és tudományos kapcsolatok fejlesztése a konzuli szolgálat egészének feladata, a jogbiztonság a nemzetközi jogi szabályozással összhangban megköveteli, hogy a konkrét hatósági ügyben eljárásra jogosult személyt a külügyminiszter kijelölje, s erről a fogadó állam, illetve az ügyfelek is tudomást szerezzenek.

A helyi körülményekre - különösen a fogadó állam viszonyaira, a képviselet személyi, tárgyi feltételeire, biztonságára - tekintettel a külügyminiszter időlegesen vagy tartósan a képviselet egyes konzuli feladatait - pl. okmányok kiállítása - korlátozhatja. Ez esetben egyidejűleg meg kell jelölnie azt a diplomáciai vagy konzuli képviseletet, amelyik az adott feladat ellátására jogosult.

Az állampolgárok számára alapvető fontosságú, hogy megismerhessék a magyar diplomáciai és konzuli képviseletek címét, elérhetőségük adatait, konzuli jogosítványait. Ezért a törvény előírja, hogy a külképviseletek adatairól évente egyszer összefoglaló tájékoztatót kell kiadni, az egyes külképviseletek adataiban év közben bekövetkező változásokat pedig három munkanapon belül közzé kell tenni.

A tiszteletbeli konzuli tisztviselők által vezetett konzuli képviselet sajátosságára tekintettel a külügyminiszter 2/1995. (III. 24.) KüM rendelete, az Európai Unió szabályozásával összhangban, korlátozza a magyar tiszteletbeli konzulok egyes feladatait. A tiszteletbeli konzuli tisztviselők a rendelet értelmében nem állíthatnak ki úti okmányt vagy vízumot.

Az egyes feladatokra vonatkozó korlátozás ugyanakkor nem jelentheti azt, hogy az adott székhelyen működő egyetlen magyar diplomáciai vagy konzuli képviselet ne lássa el a magyar állampolgárok védelmét.

A BKE 1. Cikk 1. bekezdésének b) pontja szerint konzuli kerület az a terület, ahol a konzuli képviselet konzuli feladatok végzésére jogosult. A konzuli kerületen kívüli eljáráshoz a BKE 6. Cikke értelmében a fogadó állam beleegyezése szükséges.

Amennyiben a fogadó államban magyar konzuli képviselet nem működik, a diplomáciai képviselet konzuli kerülete a fogadó állam teljes területe.

A magyar tiszteletbeli konzuli képviselet konzuli kerülete nem érinti a magyar diplomáciai vagy hivatásos konzuli képviselet illetékességét az eljárásra.

A nemzetközi jogban elfogadott, hogy a küldő állam a fogadó államban működő konzuli képviseletét megbízza azzal, hogy konzuli feladatokat egy harmadik államban is ellásson, amennyiben ezt sem a fogadó, sem az érintett harmadik állam vagy államok nem ellenzik. Konzuli kerülete ez esetben erre a harmadik államra vagy államokra is kiterjed.

A 3. §-hoz

Az Alkotmány 69. § (3) bekezdése a nemzetközi joggal összhangban a konzuli védelemhez való jogot a magyar állampolgár számára biztosítja. Tekintettel arra, hogy a magyar állampolgárság a külföldön letelepedett magyar állampolgárok leszármazóira a ius sanguinis elvének érvényesülése következtében időbeli korlát nélkül átszáll, függetlenül attól, hogy más állam állampolgárságát megszerzik-e, egyre nő azoknak a magyar állampolgároknak a száma, akik kettős vagy többes állampolgárok. A törvény ezért rendezi az ő konzuli védelmükre vonatkozó szabályokat is. Főszabályként rájuk is vonatkozik, hogy mint magyar állampolgárok, jogosultak a magyar állam konzuli védelmére. Ez irányadó minden olyan államban való védelemre, amelynek állampolgárságával a magyar állampolgár nem rendelkezik.

A nemzetközi jog értelmében az államok elzárkózhatnak attól, hogy a küldő állam konzuli eljárását lehetővé tegyék olyan állampolgár számára, aki a küldő állam állampolgársága mellett a fogadó állam állampolgárságával is rendelkezik. Erre csak a fogadó állam egyetértésével, az általa lehetővé tett mértékben kerülhet sor.

Az emberi jogok és alapvető szabadságok érvényre juttatására vonatkozó, az államok között megvalósuló együttműködés alapelvéből kiindulva a nemzetközi jog lehetővé teszi, hogy az egyes államok ellássák más államok állampolgárának konzuli védelmét harmadik államban, illetve ehhez támogatást, segítséget nyújtsanak. A BKE 8. Cikke értelmében erről a fogadó államot értesíteni kell, és a védelem akkor nyújtható, ha ezt a fogadó állam nem ellenzi.

A konzuli védelem jogintézményének jellege megköveteli, hogy sürgős esetekben a harmadik állam által nyújtott védelem nyújtására nemzetközi szerződés hiányában, a viszonosság alapján is sor kerülhessen, ezért a törvény ezt a lehetőséget is biztosítja.

A magyar állampolgárok konzuli védelmének ellátásához jelenleg a Lengyel Köztársaság nyújt segítséget a Belarusz Köztársaságban és a Koreai Népi Demokratikus Köztársaságban.

Az Európai Közösséget megalapító Római Szerződés hatályos 20. Cikke úgy rendelkezik, hogy harmadik országban azon tagállamok állampolgárainak konzuli védelmét, amelyek nem rendelkeznek az adott országban képviselettel, bármely képviselettel bíró tagállam - a saját állampolgáraival azonos módon - köteles ellátni. Ennek megfelelően, a Magyar Köztársaság Európai Uniós tagságának időpontjától kezdődően a magyar konzuli szolgálat elláthatja majd más tagállamok állampolgárainak konzuli védelmét, illetőleg más tagállamok biztosítani fogják a magyar állampolgárok konzuli védelmét harmadik államokban. Az Európai Unió tagállamainak kormányképviselői a Tanácsban hozott 95/563/EK határozatban meghatározták a Római Szerződés 20. Cikkében foglalt kölcsönös segítségnyújtás területeit, majd határozatot hoztak az egyes területeken követendő szabályokról. Ez utóbbiakat a törvény 24. §-a sorolja fel.

A Római Szerződés 20. Cikke szerint az Európai Unió tagállamai a saját állampolgáraikra meghatározottal azonos módon látják el más tagállam állampolgárának konzuli védelmét harmadik államban. A magyar konzuli szolgálat tehát a törvény és a végrehajtására kiadott jogszabályok rendelkezéseinek megfelelően látja el az Európai Unió más tagállama állampolgárának védelmét. A törvény 3. § (5) bekezdése ezt a tényt rögzíti.

A 4. §-hoz

A demokratikus államok konzuli szolgálatai az állampolgárok növekvő igényének megfelelően széles körben, mindenki számára hozzáférhető módon adnak tanácsot és nyújtanak tájékoztatást az állampolgáraik alapvető jogait és érdekeit érintő viszonyokról más országokban.

A nemzetközi jog értelmében az ilyen viszonyokról való tájékozódás minden megengedett módon, így egyebek között, a fogadó állam jogalkotásának és gyakorlatának figyelemmel kísérésével, helyszíni látogatás, személyes beszélgetések tapasztalatainak felhasználásával történhet. Az ezekről való felvilágosítás adás eszköztárába az ügyfél kérésére adott személyes tájékoztatáson túl beletartozik a korszerű tömegtájékoztatás valamennyi eszköze, beleértve az Interneten történő megjelenést is, amely lehetővé teszi, hogy a konzuli szolgálat és a világ bármely pontján tartózkodó ügyfél egymással bármikor kapcsolatba léphessen.

Amennyiben a konzuli szolgálat olyan értesülések birtokába kerül, melyek szerint fennáll a lehetőség, hogy magyar állampolgár alapvető joga súlyos vagy rendszeres sérelmet szenved a fogadó államban, haladéktalanul fellép a fogadó állam hatóságainál. A konzuli eljárás keretében történő fellépés elsősorban az ilyen gyakorlatot folytató hatóságoknál történhet.

Az 5. §-hoz

A hazatéréshez való jog a magyar állampolgár alkotmányos alapjoga, amelynek egyetlen feltétele a magyar állampolgárság fennállása. Ezen alapjog gyakorlása nehézségekbe ütközhet, ha a magyar állampolgárt külföldön olyan szerencsétlenség éri, amelynek következtében a hazatéréshez szükséges okmányokat vagy anyagi eszközöket elveszti vagy a hazatérés más feltétele - például a fogadó ország által esetleg megkövetelt kiutazási engedély - megsemmisül.

Ha a konzuli szolgálat ilyen esetről szerez tudomást, a magyar állampolgárság és a személyi adatok igazolását követően segítséget, támogatást, tanácsot nyújt a bajba került magyar állampolgárnak, abból a célból, hogy mielőbbi hazatérését elősegítse.

A törvény 5. § (2) bekezdése nem ad kimerítő felsorolást a támogatás lehetséges formáiról. A konzuli szolgálatnak az eset összes körülménye mérlegelésével a legcélravezetőbb eszközt kell választania, figyelemmel a magyar állampolgár helyzetére, a fogadó ország jogszabályaira és a helyi viszonyokra is. Amennyiben a hazatérés anyagi feltételei hiányoznak, a konzuli szolgálat - összhangban az Európai Közösségek tagállamai képviselőinek 1995. december 19-i, a Tanács keretében elfogadott határozatával az Európai Unió állampolgárainak védelméről a diplomáciai és konzuli képviseletek által, valamint az e határozat végrehajtásáról hozott 1995. december19-i Tanácsi határozattal - elsősorban ahhoz nyújt segítséget, hogy a magyar állampolgár saját forrásaihoz hozzáférhessen, illetve megkeresi azokat a személyeket vagy szervezeteket, így egyebek között a biztosító társaságot, bankot, törvényes képviselőt, más hozzátartozót, önkormányzatot, gyámhatóságot, amelyek a rászorultnak támogatást nyújthatnak. Amennyiben a hazatérés elősegítésének más módjára nincs lehetőség, és a késedelem súlyos érdeksérelmet okoz - például a bajba jutott magyar állampolgár nem rendelkezik megfelelő szállással és ellátással, vagy az ország azonnali elhagyására kötelezték - a konzuli szolgálat konzuli kölcsön formájában anyagi támogatást is nyújthat. A törvény alkalmazása szempontjából a konzuli kölcsön nyújtásának nem a szociális rászorultság a feltétele, hanem az a körülmény, hogy a hazatérés nem szenvedhet késedelmet, és más módon nem valósítható meg.

A törvény figyelembe veszi, hogy az Európai Unió polgárainak nyújtható anyagi támogatás, illetve a vészhelyzeti úti okmány kiállításának feltételeire speciális szabályok vonatkoznak, így erre az esetre a külön jogszabály rendelkezéseit kell alkalmazni.

A külügyminiszter - különös méltánylást érdemlő esetben - diszkrécionális jogkörében eljárva engedélyezheti a konzuli kölcsön részbeni vagy teljes elengedését.

A 6. §-hoz

A BKE csak abban az esetben teszi a fogadó állam kötelezettségévé a konzuli tisztviselő értesítését a küldő állam állampolgára balesetéről, ha a küldő állam nemzeti hovatartozásával rendelkező hajó a fogadó állam parti tengerén vagy belső vizein hajótörést szenved, zátonyra fut, vagy ha a küldő államban lajstromozott légi jármű a fogadó állam területén balesetet szenved, illetve ha a küldő állam állampolgára meghal vagy cselekvőképtelenné válik és számára gondnok rendelése válik szükségessé. A magyar állampolgár azonban más baleset vagy bűncselekmény következtében fellépő súlyos sérülés, illetőleg súlyos, sürgős ellátást igénylő betegség miatt is kerülhet olyan helyzetbe, hogy önmaga átmenetileg nem tud gondoskodni érdekei védelméről. Több kétoldalú konzuli egyezményünk ilyen esetekre is előírja a fogadó államnak, hogy értesítse a konzuli tisztviselőt. Amennyiben a konzuli szolgálat bármilyen forrásból ilyen esetről szerez tudomást, a törvény értelmében haladéktalanul tájékozódik arról, hogy az érintett számára megfelelő egészségügyi ellátást biztosítanak-e, illetve, szükség esetén, ellátja őt vagy - amennyiben egészségi állapota miatt vele nem lehet kommunikálni -, legközelebbi ismert hozzátartozóját a jogérvényesítés leglényegesebb feltételeire vonatkozó felvilágosítással.

Tömegszerencsétlenség esetén, ahol esetleg egyetlen érintett magyar állampolgár sem képes érdekei védelméről gondoskodni, a konzuli tisztviselő lehetőség szerint a helyszínen személyesen győződik meg az érdekvédelem szempontjából leglényegesebb körülményekről. Ugyanakkor míg hajó- vagy repülőszerencsétlenség esetében a konzuli tisztviselő helyszíni eljárását a nemzetközi jog általánosan elfogadott szabályai szerint a fogadó állam hatóságai kötelesek lehetővé tenni, más balesetek vagy bűncselekmények helyszínén erre csak a fogadó állam szabályai és gyakorlata által biztosított mértékben van mód.

A szerencsétlenségek vagy erőszakos bűncselekmények áldozatának helyzetét tovább súlyosbíthatja, ha a jó hírnévhez a magántitok és a személyes adatok védelméhez fűződő jogát a fogadó állam hatóságai vagy magánszemélyei nem tartják tiszteletben, zaklatják, megsértik a személyi adataival való rendelkezés szabadságát.

E személyek különösen súlyos helyzetéből kiindulva a törvény a konzuli tisztviselő feladatává teszi az ilyen sérelem miatti fellépést a fogadó állam hatóságainál. Amennyiben a sértett állapota ezt lehetővé teszi, a törvény 19. §-ával összhangban, lehetőség szerint előzetesen tisztázni kell, hogy az érintett igényli-e a fellépést.

Az e § szerinti ügyekben sor kerülhet a törvény 13. §-ában szabályozott konzuli eljárásokra, különösen ideiglenes intézkedés hozatalának kezdeményezésére vagy jogi képviselő, tolmács igénybe vételére vonatkozó tanácsadásra is. Ez esetben az eljárás során a 13. §-ban foglaltakat is figyelembe kell venni.

A bajbajutott állampolgár saját maga is megoldást kereshet az anyagi helyzetének javítására, ez különböző - legális - módon történhet, pl. valamilyen értéktárgy elzálogosítása, eladása, adományok gyűjtése, szükség esetén ebben a konzuli szolgálat közreműködik.

A 7. §-hoz

A magyar jogszabályok nem tették kötelezővé a külföldön tartózkodó magyar állampolgárok konzuli nyilvántartását. Ezért a magyar állampolgárok életét, testi épségét külföldön közvetlenül fenyegető eseményről a konzuli szolgálat minden, az adott helyzetben rendelkezésre álló és feltehetően eredményes eszköz útján, beleértve az írott és az elektronikus sajtót és az Internetet is, tájékoztatja a fogadó országban tartózkodó magyar állampolgárokat a helyzetről, és felkéri őket a folyamatos kapcsolattartásra.

A továbbiakban a konzuli szolgálat, az Európai Közösségek tagállamai képviselőinek 1996. június 27-i, a Tanács keretében, az Európai Unió polgárainak evakuálására vonatkozóan elfogadott határozatában foglaltakat szem előtt tartva, együttműködik az Európai Unió tagállamaival, az Európai Unió és az Észak-atlanti Szerződés Szervezetének szerveivel.

Evakuálásra főszabályként csak az érintett, cselekvőképtelen vagy korlátozott cselekvőképes személy esetén törvényes képviselője egyetértésével kerülhet sor. Előfordulhat azonban, hogy a törvényes képviselő ismeretlen helyen tartózkodik, vagy a vele való kapcsolatfelvétel olyan késedelmet okozna, ami az evakuálás sikerét veszélyezteti. Ilyenkor a konzuli szolgálat az eset összes körülményét, különösen a további késedelem kockázatát és az érintett szándékát figyelembe véve dönt az evakuálásról.

A 8. §-hoz

A nemzetközi jog szabályai a konzuli tisztviselő és a küldő állam állampolgára közötti kapcsolattartást minden körülmények között, még akkor is biztosítják, ha a küldő állam állampolgára személyi szabadságát a fogadó állam hatóságai korlátozzák.

A BKE 36. Cikke szerint, a személyi szabadságában korlátozott személy kérésére, a fogadó állam hatóságainak a konzuli tisztviselőt késedelem nélkül értesíteniük kell a letartóztatásról, őrizetbe vételről vagy a más formában történt fogva tartásról.

A kétoldalú konzuli egyezmények egy része meghatározza azt az időtartamot, amelyen belül az értesítésnek meg kell történnie, illetve az értesítés feltételéül nem írja elő az érintett kifejezett kérését.

Előfordulhat azonban, hogy a fogadó állam késve vagy egyáltalán nem teljesíti a nemzetközi jogi normában foglalt kötelezettségét. Ezért, amennyiben a konzuli szolgálat bármilyen forrásból magyar állampolgár fogva tartásáról szerez tudomást, tisztázza a védelemnyújtáshoz szükséges adatokat, s a körülményeknek leginkább megfelelő módon kapcsolatba lép a fogva tartottal, annak érdekében, hogy tisztázza, kívánja-e valamely hozzátartozója értesítését, igényli-e a konzuli szolgálat tanácsát, támogatását, vagy fellépését. A konzuli szolgálat a továbbiakban is figyelemmel kíséri a fogva tartás körülményeit, valamint az eljárásban a nemzetközi jogi szabályok - mindenekelőtt az emberi jogok és alapvető szabadságok - tiszteletben tartását.

A 9. §-hoz

A BKE 36. Cikk. 1. bekezdésének c) pontja a fogva tartottal való személyes érintkezést is lehetővé teszi a konzuli tisztviselő számára. Ezt azonban a 2. bekezdés szerint a fogadó állam jogszabályaival összhangban kell gyakorolni, így a fogadó állam megkövetelheti a látogatási szándék kellő időben történő, előzetes bejelentését, vagy előírhatja a látogatás körülményeit.

Személyes látogatás elsősorban akkor lehet indokolt, ha az érdekvédelem szempontjából lényeges körülményről más módon nem lehetséges meggyőződni, a fogva tartottnak nincs vele rendszeres kapcsolatban álló jogi képviselője vagy hozzátartozója. Különösen indokolt a késedelem nélküli látogatás olyan személy esetén, akinek a számára a fogva tartás fokozott hátrányt jelent, illetve, aki ügyei önálló vitelére nem vagy csak részben képes.

A 10. §-hoz

A konzuli szolgálat a védelemnyújtáshoz szükséges alapvető adatok tisztázásán túl nem járhat el akkor, ha a fogva tartott vagy törvényes képviselője ellenzi a konzuli fellépést, még akkor sem, ha a fogva tartásról a fogadó állam hatóságai hivatalból értesítették.

A 11. §-hoz

A BKE 37. Cikk a) pontja szerint, ha a fogadó állam illetékes hatóságai megfelelő értesülések birtokában vannak, kötelesek a küldő állam állampolgára haláláról késedelem nélkül értesíteni azt a konzuli képviseletet, amelynek kerületében a haláleset történt. A BKE 5. Cikkének g) pontja szerint továbbá, a konzuli feladatok közé tartozik a küldő állam állampolgárai érdekeinek védelme a fogadó állam területén folyó hagyatéki ügyben, a fogadó állam jogszabályainak megfelelően.

Amennyiben nemzetközi szerződés nem írja elő a fogadó állam hatóságai számára, hogy a fogadó államban elhunyt magyar állampolgár halotti anyakönyvi kivonatát hivatalból megküldjék, ennek érdekében a konzuli tisztviselő keresi meg az illetékes hatóságot, a konzuli szolgálat pedig értesíti az elhunyt legközelebbi ismert hozzátartozóját, s ellátja a holttest hazaszállításához vagy külföldön történő eltemettetéséhez szükséges felvilágosítással.

A törvénynek a kiskorú vagy cselekvőképességében egyéb okból korlátozott magyar állampolgár védelmére, továbbá a távollevő személy képviseletére vonatkozó rendelkezését is figyelembe véve, a konzuli tisztviselő megteszi az elhunyt után maradt, gondozásra szoruló kiskorú vagy egyéb okból cselekvőképességében korlátozott személy ellátásához és az elhunyt után külföldön maradt hagyaték biztosításához szükséges halaszthatatlan intézkedéseket, vagy ilyen intézkedések tételét kezdeményezi, illetve biztosítja az érintett hazatérését.

A 12. §-hoz

Az ENSZ Közgyűlése által 1959. november 20-án elfogadott, A gyermek jogairól szóló nyilatkozat szerint „ …a gyermeknek, figyelemmel fizikai és szellemi érettségének hiányára, különös védelemre és gondozásra van szüksége…”.

Kiskorúak vagy cselekvőképességükben korlátozott személyek konzuli védelme során figyelembe kell venni, hogy helyzetük megítélésére, ügyeik önálló vitelére illetve érdekeik védelmére koruknál vagy állapotuknál fogva kevésbé képesek. Ezt a hiányt a konzuli szolgálat tevékeny közreműködésével pótolja.

A törvény az egyes ügytípusoknál is megállapít a kiskorú és a cselekvőképességében korlátozott személyekre különleges szabályokat [7. § (4) bekezdése, 9. § (3) bekezdése, 10. § (2) bekezdése, 11. § (2) bekezdése].

A 12. § (2) bekezdése a házasságról, a családról és a gyámságról szóló 1952. évi IV. törvény 94. § (3) bekezdésével, valamint a Gyermek jogairól szóló, New Yorkban, 1989. november 20-án kelt Egyezmény (kihirdette az 1991. évi LXIV. tv.) 20. Cikkével összhangban írja elő a gyámhatóság értesítését arról, hogy gyám vagy gondnok rendelése vált szükségessé a magyar állampolgár részére.

A 13. §-hoz

Gyakori eset, hogy a magyar állampolgárnak a fogadó országban fennálló érdekei megóvására sürgős intézkedést kell tenni, azonban a jogosult vagy nem tartózkodik a fogadó államban vagy egyéb okból nem képes az intézkedésre. Ilyen esetre a BKE 5. Cikk i) pontja is biztosítja a konzuli tisztviselőnek azt a jogot, hogy ideiglenes intézkedés meghozatalát kérje a fogadó állam hatóságaitól, abból a célból, hogy az érdekeltet a távollét vagy más ok miatt fenyegető hátrányt megszüntesse vagy csökkentse. A konzuli tisztviselő e jogosultsága gyakorlása során az érintett állampolgár érdekében a fogadó állam hatóságainál eljárást kezdeményezhet, illetőleg már folyamatban lévő eljárásban felléphet. Bár az ilyen típusú fellépés bizonyos eseteit - jelentőségük miatt - a törvény külön is tartalmazza [lásd a 6. § (4) bekezdését, a 11. § (3) bekezdését], a konzuli tisztviselő sürgősségi védelem nyújtására vonatkozó jogosultsága általános, minden ügytípusra kiterjedő. E széles körű jog gyakorlásának a következő korlátjai vannak. A konzuli tisztviselő akkor járhat el, ha nincs olyan nemzetközi szerződés, mely az adott ügytípusra az állampolgár védelmének és képviseletének más módját írja elő. Ilyen nemzetközi szerződések lehetnek, pl. a jogsegély-szerződések. A konzuli tisztviselő eljárására csak addig az ésszerű ideig kerülhet sor, amíg az érdekelt nem képes biztosítani érdekeinek személyesen vagy képviselő útján történő érvényesítését. A törvény 13. § (2) bekezdése ezért rögzíti, hogy a konzul az intézkedéséről értesíti az érdekelt magyar állampolgárt és felhívja őt arra, hogy a továbbiakban személyesen vagy képviselője járjon el. Amennyiben az érdekelt ezen az érdekei védelmének megszervezésére elegendő idő alatt sem veszi át érdekei képviseletét, a konzuli tisztviselő megszünteti a fogadó állam hatóságai előtti fellépését. Végül a konzuli tisztviselő ilyen eljárását behatárolja, hogy csak annyiban léphet fel a fogadó állam hatósága előtt, amilyen mértékben azt a fogadó állam szabályai - elsősorban az eljárásjogi szabályok - megengedik. Vannak államok (pl. az angolszász jogrendszerűek), ahol a bíróság előtti peres eljárásban a feleket csak helyben bejegyzett ügyvéd képviselheti. Ilyen esetben a konzuli tisztviselő fellépése a hatósági eljárás és döntés későbbi időre történő halasztását célozhatja, az ügy érdemét illetően pedig az így nyert idő alatt az érdekelt által meghatalmazott ügyvéd járhat el.

A 14. §-hoz

Az önálló magyar konzuli szolgálat az I. világháborút követő megalakulása óta, az általánosan elfogadott nemzetközi gyakorlatnak megfelelően ellát egyes közjegyzői feladatokat is: konzuli okiratot állít ki, és konzuli tanúsítványt készít, okiratról hiteles fordítást készít vagy a fordítás helyességét tanúsítja. E tevékenységet lehetővé teszi a BKE 5. Cikk f) pontja, és részletesen szabályozzák a kétoldalú konzuli egyezmények. E jogosítvány biztosításának célja, hogy a magyar állampolgárok külföldön tartózkodásuk során se legyenek megfosztva attól a lehetőségtől, hogy Magyarországon jogi hatás kiváltására alkalmas jognyilatkozatot tegyenek.

A konzuli tisztviselő, hasonlóan a közjegyzőhöz, szakismeretével segíti az ügyfelet abban, hogy tartalmilag az ügyfél akaratának megfelelő, a jogi hatás kiváltására alkalmas, alakilag pedig a közjegyzői okiratokra irányadó garanciális szabályoknak eleget tevő okmány jöjjön létre. A konzuli tisztviselő részéről ez széles körű szakmai ismeretek meglétét feltételezi. Tekintettel azonban arra, hogy a magyar diplomáciai és konzuli képviseletek egy részén - időszakosan vagy tartósan - nem biztosítható megfelelő szakképzettséggel rendelkező konzuli tisztviselő működése, szükséges, hogy a konzuli tisztviselők közjegyzői jogosultságai tekintetében differenciálásra kerüljön sor, a konzuli tisztviselők végzettségének, szakmai gyakorlatának és továbbképzésének megfelelően. Bizonyos differenciálás ma is érvényesül, hiszen a tiszteletbeli konzulok küldéséről és fogadásáról szóló 2/1995. (III. 24.) KÜM rendelet 9.§ (2) bekezdése a magyar tiszteletbeli konzulok közjegyzői tevékenységét a rendeletben nevesített tanúsítványok kiállítására korlátozza. A magyar állampolgárok jogbiztonságát szolgálja, hogy a külügyminiszter évente közzéteendő jegyzékéből tájékozódhatnak a közelükben működő magyar konzuli tisztviselők közjegyzői felhatalmazásáról.

A törvény 14. § (2) bekezdése megerősíti a közjegyzőkről szóló 1991. évi XLI. törvény (Ktv.) 157. §-ának a gyakorlatban bevált szabályát, hogy a konzuli tisztviselő a konzuli okirat elkészítésénél és a konzuli tanúsítvány kiállításánál a Ktv. szabályai szerint jár el. A szabályozás alapvető azonossága mellett ugyanakkor nem hagyhatók figyelmen kívül a konzul közjegyzői eljárásának sajátosságai. A törvény 21. §-ának c) pontja ezért felhatalmazza a külügyminisztert és az igazságügyminisztert, hogy a konzuli tisztviselő konzuli okirat készítési és konzuli tanúsítvány kiállítási tevékenységének részletes szabályait, ideértve a tevékenység végzésének személyi, képzési feltételeit, e specialitásokra tekintettel együttes rendeletben állapítsák meg.

A konzuli tisztviselő által a megfelelő felhatalmazás birtokában készített konzuli okirat vagy konzuli tanúsítvány közokirat.

A 15. §-hoz

A törvény a Polgári Perrendtartásról szóló 1952. évi III. tv. 195. § (5) bekezdésével összhangban szabályozza a külföldi közokiratnak a magyarországi felhasználás céljából történő felülhitelesítését. Eszerint a konzuli tisztviselő felülhitelesíti a fogadó állam hatóságának az okiratán szereplő aláírást és pecsétet, feltéve, hogy az okirat kiállítására jogosult hatóság aláírás és pecsét mintáját a fogadó állam közölte vele. A konzuli tisztviselő a gyakorlat szerint általában rendelkezik a fogadó állam külügyminisztere aláírásának és pecsétjének mintájával, elvileg tehát a konzuli tisztviselő megkövetelheti az ügyfelektől, hogy a fogadó ország hatóságai között meglévő hitelesítési láncot végig járva a külügyminiszter által hitelesített okiratot mutassanak be felülhitelesítésre. Mivel ez sokszor igen költséges és időigényes eljárást feltételez, a gyakorlat a magyar állampolgárok érdekeinek biztosítására kialakította, hogy a konzuli tisztviselő a hitelesítési láncolat alacsonyabb szintjén elhelyezkedő hatóságok aláírás és bélyegzőmintáját is felülhitelesítheti, amennyiben azt hivatalból ismeri.

A fenti rendelkezések abban az esetben alkalmazandók, ha nemzetközi szerződés másként nem rendelkezik. Eltérő rendelkezéseket tartalmaznak egyes kétoldalú jogsegély egyezményeink, melyek a külföldön kiállított közokiratok felülhitelesítés nélküli elfogadásáról rendelkeznek, valamint a diplomáciai és konzuli hitelesítés (felülhitelesítés) mellőzéséről szóló 1961. október 5-én, Hágában aláírt többoldalú megállapodás (kihirdette az 1973. évi 11. tvr.).

A törvény a nemzetközi jogi szabályoknak megfelelően rendelkezik arról is, hogy - ha nemzetközi szerződés eltérően nem rendelkezik - a külföldön felhasználásra kerülő magyar közokiratok felülhitelesítését a Külügyminisztérium végzi. E feladata ellátásához nélkülözhetetlen, hogy részére a többi minisztérium és országos hatáskörű szerv az aláírás és pecsétmintáit megküldje.

A 16. §-hoz

A törvény adatvédelemmel és adatszolgáltatással kapcsolatos rendelkezései - összhangban a személyes adatok védelméről és a közérdekű adatok nyilvánosságáról szóló 1992. évi LXIII. törvény 1. §-ának (1) bekezdésében foglaltakkal - azt tartják szem előtt, hogy személyes adatával mindenki maga rendelkezhet. A konzuli védelem eredményességének egyik előfeltétele, hogy a konzuli szolgálat, a törvényes keretek között, a védelemnyújtásához szükséges személyi adatokat kezelhesse, s a szabályozás megfelelő garanciát nyújtson az ügyfél és a konzuli szolgálat közötti, a védelem nyújtásához nélkülözhetetlen bizalmi viszony megőrzésére. Az adatvédelmi szabályok betartása a fogadó állam szempontjából is fontos követelmény, mivel az - amennyiben a magyar konzuli szolgálat számára adatot szolgáltat - megkövetelheti az adatvédelemre vonatkozó garanciális szabályok betartását.

A konzuli védelem nyújtására gyakran szükséghelyzetben, olyan körülmények között kerül sor, amikor a magyar állampolgár nem képes a személyes adatokkal való rendelkezés jogát gyakorolni. A közeli hozzátartozók értesítése ez esetben a védelemnyújtás elengedhetetlen feltétele lehet. Ezért az ügyről a közeli hozzátartozónak adandó tájékoztatáshoz való hozzájárulást a konzuli szolgálat vélelmezheti mindaddig, ameddig a védelemben részesített személlyel a kapcsolatot nem sikerül felvenni. A kapcsolatfelvételt követően az érintett nyilatkozata az irányadó a közeli hozzátartozóval történő kapcsolattartás tekintetében. Hasonlóképpen, az ismeretlen helyen lévő felkutatása vagy a kommunikációképtelen, de feltehetően magyar állampolgárságú személy személyazonosságának tisztázása vagy a védelmével összefüggő más feladat megvalósítása érdekében elengedhetetlen, hogy a konzuli szolgálat a birtokába került adatokat kezelje, más külföldi vagy magyar hatóságokat megkeressen. Az ehhez való hozzájárulást mindaddig vélelmezni kell, amíg az érintett nem kerül olyan helyzetbe, hogy önmaga képes nyilatkozni a további eljárásról. Ez esetben a továbbiakban a 19. § (4) bekezdése szerint kell eljárni. A konzuli szolgálat azonban tartózkodik a tájékoztatástól, ha tudomása van a védelemben részesített állampolgár és közeli hozzátartozója közötti érdekellentétről.

A magyar állampolgár külföldön elkövetett cselekményével is megvalósíthat a magyar jog szerinti bűncselekményt, illetve nemzetközi vonatkozású cselekmény összefügghet Magyarországon folyamatban lévő büntetőeljárással. Ezért a törvény az állam büntetőigénye vagy nemzetbiztonsági érdekei érvényesítése elősegítésének céljából, nem kívánja meg a védett magyar állampolgár hozzájárulását a magyar bűnügyi hatóság előtt folyamatban lévő büntetőeljárás vagy a nemzetbiztonsági szolgálat eljárása keretében történő adatátadáshoz, az eljáró hatóság megkeresésére. Ez esetben a büntetőeljárási és a nemzetbiztonsági szolgálatokra vonatkozó törvényi garanciák nyújtanak megfelelő védelmet.

A törvény ugyanakkor a közjegyzői titok, illetőleg az érintett magyar állampolgár jogi képviselőjétől származó ügyvédi titok védelmében megállapítja, hogy ezekről kizárólag az érintett hozzájárulásával adható felvilágosítás.

Amennyiben a konzuli védelem nyújtására az Európai Unió állampolgára számára kerül sor, a konzuli szolgálat együttműködik az Európai Unió érintett tagállamának konzuli szolgálatával, és az érdekvédelemhez szükséges mértékben részére adatot szolgáltat. Erre az adatszolgáltatásra az 1992. évi LXIII. törvény 1. §-ának (2) bekezdése, valamint a külföldre történő adattovábbításról szóló 9. §-ának rendelkezései teremtik meg a törvényi szintű jogi lehetőséget.

A 17. §-hoz

Az adatvédelmi törvény 5. és 6. §-aiban garanciális szabályként tartalmazza az adattovábbítás és az adatkezelés célhoz kötöttségét. Erre tekintettel a konzuli szolgálat az érdekvédelem biztosításához szükséges adatokat csak az adatszolgáltatás céljának konkrét megjelölésével kérheti. A törvény a 17. § (1) bekezdésének a)-j) pontjaiban sorolja fel azokat az adatkezelőket, amelyektől az állampolgár külföldi érdekvédelméhez szükséges adatokat a konzuli szolgálat igényelheti.

Az Európai Unió polgára számára nyújtott érdekvédelemhez szükséges adatot a magyar konzuli szolgálat az Unió érintett tagállamának konzuli szolgálata útján szerzi be, amelyik gondoskodik arról, hogy az adatszolgáltatás saját jogszabályaival összhangban történjék.

A 18. §-hoz

A személyes adatok védelméről és a közérdekű adatok nyilvánosságáról szóló 1992. évi LXIII. törvény 11. és 12. §-ában foglaltakkal összhangban a törvény is biztosítja az érintett állampolgárok betekintési jogát az ügyükkel kapcsolatos iratokba.

A törvény az érdekvédelem eredményessége, valamint a Magyar Köztársaság nemzetközi kapcsolatainak zavartalanságához fűződő érdekek védelmében korlátozza a betekintés során megismert adatok nyilvánosságra hozatalát.

A 19. §-hoz

A konzuli szolgálat eljárása jelentős részben más állam területén, a fogadó állam hatóságainak közreműködésével, gyakran az ügyféltől jelentős távolságban, sajátos szervezeti és kommunikációs lehetőségekkel folyik. A törvény ezért e sajátosságok figyelembe vételével határozza meg a konzuli szolgálat eljárásának szabályait.

Az eljárási határidők számításánál a törvény figyelembe veszi, hogy a fogadó ország hatóságai nem kötelezhetők a magyar államigazgatási eljárás határidejének betartására, illetve a diplomáciai vagy konzuli képviselet és a Külügyminisztérium között diplomáciai vagy konzuli futárposta igénybe vételével továbbított iratok esetében az irattovábbításhoz szükséges időtartam jelentősen meghosszabbodhat.

A konzuli szolgálat az Európai Unió polgára számára - összhangban az Európai Közösségek tagállamai képviselőinek 1995. december 15-i, a Tanács keretében elfogadott határozatában foglaltakkal - hivatalból nem biztosít konzuli védelmet, hanem az Unió érintett polgára kérelmére jár el.

A magyar állampolgár érdekvédelmének ellátására a konzuli szolgálat a más forrásból tudomására jutott adatok alapján hivatalból is kezdeményezhet eljárást, különösen, ha gyám vagy gondnok rendelése, kiskorú vagy korlátozottan cselekvőképes személy érdekeinek biztosítása, távollévő, vagy személyes szabadságában bármely okból korlátozott állampolgár alapvető jogainak védelme válik indokolttá. A védelem érdekében halaszthatatlanul szükséges intézkedések megtételét követően azonban biztosítani kell, hogy az állampolgár élhessen személyes önrendelkezéshez való jogával. Az eljárás nem folytatható, ha azt az érdekelt ellenzi.

A törvény 2. §-a rögzíti, hogy hatósági jogkört a diplomáciai vagy konzuli képviseletnek a külügyminiszter által konzuli feladatok ellátására felhatalmazott tagja (konzuli tisztviselő), valamint a Külügyminisztérium gyakorolhat. Erre tekintettel a konzuli érdekvédelemre vonatkozó jogorvoslati eljárást a törvény a Külügyminisztérium szervezeti sajátosságainak, felépítésének és hivatali rendjének megfelelően, a külügyminiszter feladat-és hatásköréről szóló 152/1994. (XI. 17.) Korm. rendeletben foglaltakkal összhangban szabályozza.

A konzuli szolgálat ellátásért jogszabály díjfizetési kötelezettség írhat elő. Mértékük meghatározásánál figyelembe kell venni azt, hogy a díj nagysága ne akadályozza alapvető jog érvényesülését.

A 20. §-hoz

A nemzetközi jog az államok jogosultságát a konzuli védelem nyújtására vonatkozóan kiterjeszti a küldő állam honosságával rendelkező jogi személyekre is. Erre elsősorban a tanácsadás, segítségnyújtás, a távollévő személy képviselete, illetve okirat kiállítás, tanúsítványkészítés, valamint a diplomáciai felülhitelesítés körében kerülhet sor.

A törvény több helyen tartalmaz rendelkezést a közeli hozzátartozóról. Ehelyütt rögzíti, hogy a Ptk. 685. § b) pontjában meghatározott tartalmat kell e fogalomnak tulajdonítani.

A magyar jogrendszerben a jogszabályok egy része nem a konzuli tisztviselő, hanem a magyar külképviselet részre állapít meg hatósági jogkört. A törvény a jogbiztonság érdekében rögzíti, hogy az ilyen jogkört az annak szakszerű ellátására felkészült konzuli tisztviselő gyakorolja.

-----STARTING---POINT---VEGE---

A 21. §-hoz

A külügyminiszter feladat- és hatásköréről szóló 152/1994. (XI. 17.) Korm. rendelet 11. §-a a külügyminiszter feladatává teszi a magyar állampolgárok konzuli védelméről és az egyéb konzuli feladatok ellátásáról történő gondoskodást. E rendelkezéssel összhangban a törvény a külügyminisztert hatalmazza fel a végrehajtásához szükséges rendeleteknek az érintett miniszterekkel egyetértésben vagy együttesen történő megalkotására.

A 22. §-hoz

A törvény kihirdetésétől a hatályba lépésig terjedő idő elegendő ahhoz, hogy a konzuli szolgálat felkészüljön a törvény alkalmazására, illetőleg, hogy az állampolgárok a legszélesebb körben megismerhessék annak rendelkezéseit.

Az Európai Unió polgárainak konzuli védelmével kapcsolatos rendelkezések a Magyar Köztársaság Európai Uniós csatlakozásáról szóló nemzetközi szerződést kihirdető törvény hatályba lépésének napján lépnek hatályba.

A 23. §-hoz

A törvény, a szabályozás lényegét átvéve, hatályon kívül helyezi az 1940. évi X. törvénycikket a magyar külképviseleti hatóságok okirat kiállítási és okirat hitelesítési hatásköréről.

A 24. §-hoz

A jogalkotásról szóló 1987. évi XI. törvény 40. § (3) bekezdésének megfelelően a törvény jogharmonizációs záradéka felsorolja az Európai Közösségek keretében elfogadott azon határozatokat, amelyeket e törvény megalkotása során a jogalkotó figyelembe vett, s amelyekkel a belső jog összhangját a törvény, az Európai Unió polgárai védelmének ellátására vonatkozó részletes végrehajtási szabályokkal együttesen, a konzuli védelem területén megteremti.