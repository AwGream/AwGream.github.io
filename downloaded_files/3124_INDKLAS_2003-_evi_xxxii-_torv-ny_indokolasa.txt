2003. évi XXXII. törvény indokolása

a Washingtonban, 1973. március 3. napján elfogadott, a veszélyeztetett vadon élő állat- és növényfajok nemzetközi kereskedelméről szóló egyezmény kihirdetéséről

Indokolás

A veszélyeztetett vadon élő állat- és növényfajok nemzetközi kereskedelméről szóló, Washingtonban 1973. március 3. napján elfogadott Egyezményhez Magyarország 1985. május 29-én csatlakozott, amely 1986. augusztus 27-én lépett hatályba. Az Egyezmény szövegét az 1986. évi 15. tvr. hirdette ki.

Az Egyezmény függelékeinek módosítására az elfogadása óta eltelt három évtizedben többször sor került a tagállamok két és félévente megrendezésre kerülő Részes Felek konferenciáin. Az Egyezményhez 1985-ben történt csatlakozásunk, illetve kihirdetése óta a függelékek hét alkalommal változtak, mely változásokat a hazai jogrend nem tudta követni. Az Egyezmény végrehajtása a függelékeken alapul, ezért elengedhetetlen, hogy a nemzetközi szinten történt változásokat hazai jogszabály is kihirdesse. Az új törvény mellékleteként az Egyezmény által elfogadott legújabb függelékek átvétele szükséges.

Az Egyezmény magyar szövegének felülvizsgálata is megtörtént, amelynek keretében az értelem- és végrehajtást zavaró pontatlanságok módosításra kerültek. Az Egyezmény hiteles magyar fordítását tartalmazza a törvényjavaslat, amely egyidejűleg hatályon kívül helyezi az 1986. évi 15. tvr.-t.

A 1986. évi 15. tvr. a végrehajtásra az akkori környezetvédelmi és területfejlesztési miniszternek adott felhatalmazást. A kormányzati struktúraváltás és a feladat összetettségére tekintettel az Egyezmény végrehajtásában több hatóság is érintett (pl. természetvédelmi hatóságok, vámhatóság, rendőrség), amelyből fakadóan az Egyezmény végrehajtásának kormányrendeleti szintű szabályozására van szükség. Ez összhangban áll a jogalkotásról szóló 1987. évi XI. törvényben, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendeletben meghatározott követelményekkel.

Az Európai Közösségek tagállamai is csatlakoztak az Egyezményhez, amelynek végrehajtására - több ízben felülvizsgált - egységes szabályozás kialakítására került sor. Ismételten számos módosításon ment keresztül a jelenleg hatályos 338/97/EK Tanács rendelet a vadon élő állat- és növényfajok, kereskedelmük szabályozása révén történő védelméről. A hatályos közösségi szabályozásnak megfelelően került az Egyezmény végrehajtásáról rendelkező 271/2002. (XII. 20.) Korm. rendelet kidolgozásra.