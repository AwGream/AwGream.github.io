2002. évi LXI. törvény indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

1. A Magyar Köztársaságnak az Európai Unióhoz történő csatlakozása megkívánja az Alkotmány módosítását, mivel a csatlakozási szerződés megerősítése és kihirdetése csak akkor történhet meg, ha a szerződés összhangban áll az Alkotmány rendelkezéseivel. E törvény a csatlakozással összefüggésben két területen módosítja az Alkotmányt: egyrészt a szuverenitás egyik alapelemének számító főhatalom gyakorlása, a végső döntések meghozatalának joga a csatlakozás következtében átalakul. Másrészt szükség van a módosításra azért is, mert a csatlakozási szerződéssel vállalandó kötelezettségek egy része olyan jogosultságokat és kötelezettségeket érint, amelyek szabályozása vagy a szabályozás egy része az Alkotmányban található.

2. Egy jogrendszer alapnormája konstituálja a politikai közösséget, amikor meghatározza a magánszféra és a közügyek közötti határvonalat, és szabályozza a közügyek intézésének rendjét. A csatlakozás után a közügyek egy részének intézése - az Alkotmány felhatalmazása alapján megerősített és kihirdetett nemzetközi szerződés rendelkezései szerint - az Európai Közösségek és az Európai Unió (a továbbiakban együttesen: Európai Unió) többi tagállamával közösen, illetve az Európai Unió intézményei útján történik majd. Az Európai Unió alapító szerződései a Magyar Köztársaság területén végső soron az Alkotmány felhatalmazása alapján lesznek kötelezőek, mivel az alaptörvény teremti meg annak lehetőségét, hogy a csatlakozási szerződés - nemzetközi szerződésként - a Magyar Köztársaság területén érvényesüljön. A főhatalom gyakorlásának az Alkotmány szintjén történő önkorlátozása ellenére tehát - összhangban az Alkotmány 77. § (1) bekezdésében foglaltakkal - a Magyar Köztársaság területén hatályos jog alapnormája a Magyar Köztársaság Alkotmánya marad.

3. A hatályos Alkotmány - amint arra a 30/1998. (VI. 25.) AB határozat rámutatott - nem ad lehetőséget arra, hogy a Magyar Köztársaság a főhatalomból eredő joghatóságának kizárólagosságáról lemondjon [ABH 1998, 220, 232.]. Az Európai Unió alapító szerződései alapján alkotott közösségi jog külön tagállami aktus nélkül állapíthat meg jogokat és kötelezettségeket közvetlenül a tagállamok főhatalma alá tartozó személyek számára, ami egyértelműen a kizárólagos jogalkotó joghatóság korlátozását jelenti. Az Alkotmánybíróság idézett határozata alapján tehát a csatlakozási szerződés alkotmányosságához az Alkotmány szintjén kell a joghatóság korlátozására felhatalmazást adni. Az Európai Unió többi tagállamával közösen gyakorolt hatáskörök - egyéb, például biztonságpolitikai felségjogok mellett - a jogalkalmazó joghatóságot is korlátozzák, ez ugyancsak megköveteli az Alkotmány módosítását.

4. A közösségi jog egyik alapelve, hogy főszabály szerint az uniós polgárok között - az alapító szerződések által szabályozott körben - nem lehet különbséget tenni állampolgárságuk szerint. A hatályos Alkotmány nem használja következetesen az állampolgár fogalmát, ezért azon rendelkezések tekintetében, amelyek szabadságjogokat, politikai alapjogokat vagy kötelezettségeket érintenek, az Alkotmány rendelkezéseinek pontosítása szükséges.

5. A Magyar Nemzeti Bank (a továbbiakban: MNB) jogállása a monetáris unióhoz való csatlakozás különböző fázisai során változni fog, ezért az Alkotmány MNB-re vonatkozó rendelkezéseinek kellően rugalmasnak kell lenniük ahhoz, hogy ezekre a változásokra az Alkotmánnyal összhangban kerülhessen sor.

6. Az Európai Unió tagállamainak állampolgárait az Európai Közösséget létrehozó szerződés (a továbbiakban: EK-Szerződés) szerint egyes politikai alapjogok megilletik, ezért az Alkotmánynak a választójoggal kapcsolatos számos rendelkezését módosítani kell. Ez alkalmat teremt arra, hogy az alkotmányozó megoldja az országgyűlési képviselők választásának napján külföldön tartózkodó, de a Magyar Köztársaság területén lakóhellyel rendelkező magyar állampolgárok aktív választójogának kérdését.

Részletes indokolás

Az 1. §-hoz

E törvény 1. §-a tartalmazza az ún. csatlakozási klauzulát, amely az Alkotmány szintjén adja meg a felhatalmazást olyan nemzetközi szerződés kötésére, amely a jogalkotó joghatóság korlátozásával is jár. A klauzula kifejezetten nevesíti, hogy ilyen korlátozásra csak az Európai Unió tagjaként, az Európai Unió javára kerülhet sor. Az Európai Unió intézményeit az alapító szerződések felhatalmazzák arra, hogy - többek között a magánfelek egymás közötti jogviszonyaiban jogokat és kötelezettségeket keletkeztető - jogalkotó joghatóságot gyakoroljanak, ez pedig a főhatalom olyan mélységű korlátozása, amelyre - garanciális okokból - csak a jogalkotó hatáskört gyakorló nemzetközi szervezet kifejezett alkotmánybeli megjelölésével kerülhet sor.

A jogalkotó hatáskör gyakorlásának részletes szabályait az Európai Unió alapító szerződései tartalmazzák, amelyeket az Európai Bíróság esetjoga pontosított és fejlesztett tovább. A csatlakozási szerződés megerősítésének eredményeként a Magyar Köztársaság nemzetközi kötelezettséget vállal arra, hogy az EK-Szerződés 10. Cikkében foglalt „hűség-klauzulában” előírt módon, az Európai Bíróság értelmezésének megfelelően alkalmazni fogja a közösségi jog szabályait. A „hűség-klauzula” értelmében a tagállamok vállalják, hogy meghoznak minden általános és egyedi intézkedést az alapító szerződésekből fakadó kötelezettségek teljesítése érdekében, illetve tartózkodnak minden olyan intézkedéstől, amely az alapító szerződésekből fakadó célok megvalósulását veszélyeztetné.

Az Alkotmány 7. § (1) bekezdése szerint a Magyar Köztársaság „biztosítja ... a nemzetközi jogi kötelezettségek és a belső jog összhangját,” amely rendelkezést az Alkotmánybíróság 53/1993. (X. 13.) AB határozata úgy értelmezett, hogy „az Alkotmány 7. § (1) bekezdése ... az Alkotmány, a nemzetközi jogból származó szerződéssel vagy közvetlenül az Alkotmánnyal vállalt kötelezettségek, valamint a belső jog összhangját követeli meg; az összhang biztosításában figyelemmel kell lenni mindegyikük sajátosságaira.” [ABH 1993, 323, 327.]

A Magyar Köztársaságra nézve a csatlakozási szerződés megerősítéséből a jogalkotó joghatóságot illetően speciális nemzetközi jogi kötelezettség háramlik: az Európai Unió alapító szerződései rendelkezéseinek, különösen a ‘hűség-klauzula’ alkalmazásának kötelezettsége. Ezen rendelkezések ugyanakkor utaló szabályokat tartalmaznak: vagyis a Magyar Köztársaságnak a nemzetközi kötelezettség vállalásakor előre nem látható szabályokat is alkalmaznia és alkalmaztatnia kell. Ilyen nemzetközi kötelezettségvállaláshoz az Alkotmánybíróság 30/1998. (VI. 25.) AB határozata szerint az Alkotmány kifejezett felhatalmazása szükséges, valamint az, hogy a jogalkotó joghatóságot korlátozó nemzetközi szervezetnek a Magyar Köztársaság tagja legyen, vagyis a nemzetközi szervezet demokratikus legitimációja biztosított legyen. [ABH 1998, 220, 233-234.]

Az Alkotmány új 2/A. § (1) bekezdésének és a 7. § (1) bekezdésének összevetéséből kitűnik, hogy a Magyar Köztársaságnak a belső jog alkotásakor és alkalmazásakor tekintettel kell lennie a „hűség-klauzulában” megjelenő nemzetközi kötelezettségvállalásra.

Az Európai Bíróság által az alapító szerződésekből levezetett jogelv szerint a közösségi jog elsődlegessége alapján a nemzeti bíróságoknak a közösségi jogot kell előnyben részesíteniük, ha az egy nemzeti - akár nemzetközi szerződésen alapuló, akár belső jogrendbe tartozó - jogszabállyal ütközik. Ennek megfelelően nemzeti bíróság nem alkalmazhat olyan szabályt, amely megakadályozhatná a közösségi jog által a jogalanyok számára biztosított jogok érvényesülését.

Az Európai Bíróság által kidolgozott jogelvek szerint közvetlen hatállyal rendelkezhet az az egyértelmű és feltétel nélküli közösségi jogi szabály (így az alapító szerződések egyes rendelkezései, valamennyi rendelet, továbbá egyes irányelvek és határozatok), amelynek érvényesüléséhez további jogalkotásra nincs szükség. Ennek megfelelően a nemzeti bíróság előtt közvetlenül lehet ezen közösségi normákra hivatkozni, és a nemzeti bíróság köteles a norma által megállapított jogokat és kötelezettségeket elismerni, megvédeni és kikényszeríteni. Az EK-Szerződés 249. Cikke alapján pedig a közösségi jog rendeletei általános hatályúak, minden elemükben kötelezőek és valamennyi tagállamban közvetlenül alkalmazandóak.

E törvény megadja a felhatalmazást ahhoz, hogy a Magyar Köztársaság olyan nemzetközi szerződést kössön, amely alapján egyes, Alkotmányból eredő hatásköreit a Köztársaság az Európai Unió többi tagállamával közösen gyakorolhatja. Tekintettel arra, hogy az Európai Unió egyes intézményeinek kapcsolódása a tagállamokhoz áttételesebb, e törvény lehetőséget ad arra, hogy a hatáskörök közös gyakorlása az Európai Unió intézményei útján történjen.

E törvény két korlátot fogalmaz meg a közös hatáskörgyakorlás tekintetében. Egyrészt kimondja, hogy a hatáskörök közös gyakorlására az Európai Uniót alapító szerződésekből fakadó jogok gyakorlásához és kötelezettségek teljesítéséhez szükséges mértékig kerülhet sor; másrészt pedig egyes, Alkotmányból eredő hatáskörök közös gyakorlására ad felhatalmazást. A szükséges mérték garanciális jelentőségű korlátja mellett tehát azt is kimondja az Alkotmány, hogy a közös gyakorlás csak egyes konkrét hatáskörökre terjed ki, vagyis a közösen gyakorolt hatáskörök terjedelme korlátozott. Amennyiben az Európai Unió alapító szerződéseinek módosításával újabb hatáskörök tekintetében válna szükségessé azok közös gyakorlása, az erről szóló nemzetközi szerződés megerősítésére és kihirdetésére irányadó az Alkotmány új 2/A. § (2) bekezdése. Tekintettel arra, hogy a e törvény az Alkotmányból eredő egyes hatáskörök közös gyakorlására ad felhatalmazást, ez csak olyan hatáskörre vonatkozhat, amelyet az Alkotmány alapján magyar állami szerv egyébként alkotmányosan gyakorolhatna.

E törvény szerint a 2/A. § (1) bekezdésében szabályozott nemzetközi szerződés megerősítéséhez és kihirdetéséhez alkotmányozó többség szükséges, mivel a Magyar Köztársaság főhatalmának korlátozására kerül sor.

A 2. §-hoz

E törvény a külpolitikai államcélok körét bővíti az európai egység megteremtésében való közreműködés kimondásával.

A 3. §-hoz

Az Európai Unió egyik alapvető elve, hogy tilos az uniós polgárok állampolgárságuk szerinti megkülönböztetése. E tilalom alól kivételt jelent a közmegbízatások betöltése. A köztársasági elnöknek a nemzet egységét kifejező szerepe indokolttá teszi, hogy e tisztséget csak magyar állampolgár tölthesse be. E törvény ezt a követelményt egyértelművé teszi.

A 4. §-hoz

A közösségi jog az európai parlamenti választásoknak csupán a hónapját jelöli ki, az egyes tagállamokban megtartandó választások pontos időpontjának meghatározása nemzeti hatáskörbe tartozó kérdés. Mivel az országgyűlési és a helyi önkormányzati választásokat a Magyar Köztársaságban a köztársasági elnök tűzi ki, e törvény az európai parlamenti választások időpontjának kitűzését is az államfő hatáskörébe utalja.

A 5. §-hoz

Az MNB feladatkörét a Magyar Nemzeti Bankról szóló 2001. évi LVIII. törvény részletesen és korszerűen szabályozza. Az Európai Unióhoz való csatlakozást követően az MNB feladatkörében - a monetáris unióhoz való csatlakozás egyes lépéseivel párhuzamosan - időről időre változások lesznek, e törvény ezért az Alkotmány szintjén általánosan, a monetáris politika alakításában jelöli meg az MNB feladatkörét.

A jogalkotásról szóló 1987. évi XI. törvény 51/A. §-a szerint az MNB elnöke külön törvényben meghatározott körben - az állami irányítás egyéb jogi eszközének minősülő - jegybanki rendelkezést adhat ki, amely a pénzforgalom tekintetében a jogi személyekre, a jogi személyiség nélküli gazdasági társaságokra és a természetes személyekre kötelező. Mivel a jegybanki rendelkezés - a pénzforgalmat illetően - általános jelleggel, mindenkire nézve szabályozhat életviszonyokat, dogmatikailag jogszabálynak tekinthető. Jogszabály alkotására csak az Alkotmány felhatalmazása alapján kerülhet sor, ezért e törvény az Alkotmány MNB-re vonatkozó rendelkezéseit kiegészíti a jegybank elnökének rendeletalkotási jogával. E törvény kimondja, hogy az MNB elnökének rendelete törvénnyel nem lehet ellentétes. A Kormány rendelete és az MNB elnökének rendelete között nincs hierarchikus kapcsolat, mivel mindkét jogalkotó csak feladatkörében alkothat jogszabályt, feladatkörüket pedig az Alkotmány egymástól elhatárolja. Ha a Kormány vagy az MNB elnöke feladatkörét túllépve alkot jogszabályt, ezzel tartalmilag sérti az Alkotmány rendelkezéseit.

A 6. §-hoz

Az Európai Unió többi tagállamával közösen gyakorolt hatáskörök terjedelme és fontossága elengedhetetlenné teszi, hogy az Alkotmány rendelkezzen az Európai Unió döntéshozatali eljárásában való nemzeti részvételről. Tekintettel arra, hogy a Magyar Köztársaság parlamentáris demokrácia, e törvény az Európai Unió kormányzati részvétellel működő intézményeiben a nemzeti álláspont képviseletére a Kormánynak ad felhatalmazást; ugyanakkor kimondja, hogy a Kormány az Országgyűlés részére megküldi azokat a javaslatokat, amelyek az Európai Unió kormányzati részvétellel működő intézményeinek döntéshozatali eljárásában napirenden szerepelnek. A Kormány Országgyűlés általi ellenőrzésének, az Országgyűlés és a Kormány közötti egyeztetésnek, illetve a Kormány tájékoztatási kötelezettségének európai uniós ügyekre vonatkozó részletes szabályairól külön törvény rendelkezik, amelynek elfogadásához a jelenlévő országgyűlési képviselők kétharmadának szavazata szükséges.

A 7. §-hoz

Az Alkotmány az országgyűlési választásokon nem biztosítja az aktív választójogot a Magyar Köztársaság területén lakóhellyel rendelkező, de a választás napján külföldön tartózkodó magyar állampolgárok részére. Az eredetileg az országgyűlési képviselők választásáról szóló 1989. évi XXXIV. törvény 2. § (4) bekezdésében szereplő korlátozást az Alkotmánybíróság 3/1990. (III. 4.) AB határozatával megsemmisítette; az Országgyűlés azonban a Magyar Köztársaság Alkotmányának módosításáról szóló 1990. évi XVI. törvény 7. §-ával a megsemmisített korlátozást az Alkotmány 70. § (1) bekezdésének módosításával az Alkotmány szintjére emelte. Az országgyűlési választások alapvető szerepet töltenek be a képviseleti demokrácia működésében, az országos népszavazás pedig a népszuverenitás közvetlen megnyilvánulásának eszköze. Kifejezetten aggályos ezért, hogy - pusztán technikai nehézségekre hivatkozva - a választás, illetve a népszavazás napján külföldön tartózkodó, de a Magyar Köztársaság területén lakóhellyel rendelkező magyar állampolgárok nem gyakorolhatják egyik legfontosabb politikai alapjogukat. A választójog ezen korlátozása emellett ellentétes az 1976. évi 8. törvényerejű rendelettel kihirdetett Polgári és Politikai Jogok Nemzetközi Egyezségokmányának 25. Cikkével, ezért a belső jog és a nemzetközi kötelezettségek összhangjának biztosítása érdekében is szükséges az Alkotmány 70. § (1) bekezdésének módosítása. E törvény - egységes szempont alapján - az országos jelentőségű szavazásokon (országgyűlési képviselők és az Európai Parlament képviselőinek megválasztása, országos népszavazás) biztosítja, hogy a szavazás napján külföldön tartózkodó választópolgárok gyakorolhassák alapvető politikai jogukat.

Az EK-Szerződés 19. Cikk (1) bekezdése alapján az Európai Unió valamely tagállamának állampolgárságával rendelkező minden személynek joga van ahhoz, hogy lakóhelyén a helyhatósági választásokon választó és választható legyen. Tekintettel arra, hogy a helyi népszavazásban és a helyi népi kezdeményezésben való részvétel joga a helyi önkormányzati választással rokonítható, e törvény ezen jogokat az uniós polgárok számára is biztosítja. A Tanács 1994. december 19-én elfogadott, 94/80/EK irányelvének 5. Cikk 3. pontja alapján a tagállamok az önkormányzati tisztségviselők vonatkozásában kiköthetik, hogy ezen tisztséget csak saját állampolgáraik tölthetik be. Mivel a magyar önkormányzati rendszerben a polgármester államigazgatási hatásköröket is ellát, indokolt, hogy az Alkotmány az irányelvnek megfelelő korlátozást tartalmazzon.

A tartósan és jogszerűen a Magyar Köztársaság területén élő külföldi állampolgárokra a külföldiek beutazásáról, magyarországi tartózkodásáról és bevándorlásáról szóló 1993. évi LXXXVI. törvény a bevándorolt kifejezést használta; a külföldiek beutazásáról és tartózkodásáról szóló 2001. évi XXXIX. törvény azonban ezen személyeket letelepedettnek nevezi. A jogszabályok fogalmi rendszerének megváltozása nem eredményezheti azt, hogy a bevándoroltak jogait a letelepedettek ne élvezhessék, ezért e törvény a helyi önkormányzati képviselők és a polgármesterek választásán az aktív választójogot a letelepedettek részére is biztosítani kívánja. E törvény feloldja azt a közjogi ellentmondást, hogy míg a bevándoroltaknak (letelepedetteknek) aktív választójoga van a helyi önkormányzati választásokon, addig - a magyar állampolgárok közjogi jogállásához leginkább közelálló - elismert menekültek nem rendelkeznek választójoggal. Nemzetközi egyezményeink az elismert menekültek integrációját írják elő, amihez a politikai közösségbe való beilleszkedésük is elengedhetetlen. E törvény a menekültek választójogát a bevándoroltakkal (letelepedettekkel) megegyezően biztosítja.

E törvény kiegészíti az Alkotmány 70. §-át az európai parlamenti választásokon való aktív és passzív részvétel jogával. Az EK-Szerződés 19. Cikk (2) bekezdése, valamint 190. Cikke alapján az Európai Unió valamely tagállamának állampolgárságával rendelkező minden személynek joga van ahhoz, hogy egy tagállam területén levő lakóhelyén az európai parlamenti választásokon választó és választható legyen.

A választójog korlátozásának feltételeit e törvény a korábban hatályos szabályoknak megfelelően tartalmazza, az uniós polgárok esetében azonban kimondja, hogy akit az állampolgársága szerinti államban passzív választójogától megfosztottak, az a Magyar Köztársaságban sem választható.

Az Alkotmány hatályos 70. § (4) bekezdése minden magyar állampolgár számára biztosítja a közügyek viteléhez való jogot. Tekintettel arra, hogy az egyes alapjogok - így az aktív és a passzív választójog, a népszavazásban és a népi kezdeményezésben való részvétel joga, a hivatalviselés joga, a kommunikációs alapjogok és az egyesülési jog - teljes egészében kitöltik a közügyek viteléhez való jog tartalmát, e törvény a közügyek viteléhez való jogot elhagyja az Alkotmány rendelkezései közül.

A 8. §-hoz

E törvény az Alkotmány közteherviselésre vonatkozó, 70/I. §-ának pontosabb megfogalmazását adja. Míg - az Alkotmány szó szerinti értelmezése alapján - jelenleg a közteherviselés csak a magyar állampolgárokat terheli, e törvény szerint e kötelezettség minden természetes személyre, jogi személyre és jogi személyiséggel nem rendelkező szervezetre kiterjed.

A 9. §-hoz

E törvény az Alkotmány 71. § (1) bekezdését kiegészíti az európai parlamenti választásokra való utalással, valamint kimondja, hogy a többi választási törvényhez hasonlóan az Európai Parlament képviselőinek választásáról szóló törvény elfogadásához is a jelenlevő országgyűlési képviselők kétharmadának szavazata szükséges. A megyei közgyűlés elnökévé a e törvény szerint - a polgármesterekhez hasonlóan, az ott kifejtettek szerint - magyar állampolgár választható.

E törvény úgy egészíti ki az Alkotmány 71. §-át, hogy a kisebbségi önkormányzati képviselők választásáról szóló külön törvény elfogadásához a jelenlévő országgyűlési képviselők kétharmadának szavazata legyen szükséges. Mivel e törvény az Alkotmány 70. §-ából elhagyta a kisebbségi önkormányzati képviselők választására vonatkozó utalást, a törvényhozó - az Alkotmány 70/A. § (1) bekezdésének keretei között - teljes szabadsággal rendelkezik a tekintetben, hogy a kisebbségi önkormányzati képviselők választásán miként szabályozza az aktív és a passzív választójogot.

A 10. §-hoz

E törvény szerint ügydöntő országos népszavazást kell tartani a Magyar Köztársaságnak az Európai Unióhoz történő, a csatlakozási szerződés szerinti csatlakozásáról. Tekintettel a népszavazás speciális voltára, valamint arra, hogy kiemelkedő nemzeti érdek fűződik a népszavazás belátható időn belül történő sikeres lebonyolításához, e törvény szerint az Országgyűlés mint alkotmányozó hatalom a csatlakozásról szóló népszavazásra speciális szabályokat állapít meg: az Alkotmány új 79. §-ának elfogadásával maga tűzte ki 2003. április 12-ére a népszavazás időpontját, meghatározva egyúttal a népszavazásra bocsátandó kérdést is. Mivel a népszavazás időpontját és a népszavazásra bocsátandó kérdést az Országgyűlés mint alkotmányozó hatalom határozta meg, a népszavazás elrendelésével és időpontjának meghatározásával szemben jogorvoslatnak nincs helye.

A 11. §-hoz

E törvény rendelkezései főszabályként a kihirdetés napján lépnek hatályba, az MNB elnökének jogalkotási hatáskört biztosító, az Országgyűlés szerepéről rendelkező, valamint a választójogról rendelkező egyes szakaszok azonban csak a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatályba lépésének napján lépnek hatályba.

A csatlakozásról szóló népszavazásra vonatkozó rendelkezések a csatlakozás napján okafogyottá válnak, ezért előre rögzíthető, hogy ezek a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatályba lépésének napján hatályukat vesztik.

Az Alkotmány hatályos szövege több helyen, így a hatalom erőszakos gyakorlásának tilalmával, a rendkívüli helyzetekkel, a bíróságok és az ügyészségek feladataival, továbbá az Alkotmány mint norma címzettjeivel kapcsolatban pontatlanul fogalmaz, amikor csak a magyar állampolgárokra vonatkoztatja ezen rendelkezéseket. E törvény ezért pontosítja az Alkotmány 2. §-ának (3) bekezdését, 19. §-a (3) bekezdésének i) pontját, 19/E. §-ának (1) bekezdését, 35. §-a (1) bekezdésének a) és i) pontjait, 40/B. §-ának (2) bekezdését, 50. §-ának (1) bekezdését, 51. §-ának (1) és (3) bekezdéseit, valamint 77. §-ának (2) bekezdését.

E törvény az Alkotmány szintjén deregulációt hajt végre, amikor az alaptörvényt módosító, normatartalom nélküli törvényeket hatályon kívül helyezi.