2013. évi XXI. törvény indokolása

az egyes közúti közlekedést érintő törvényeknek a Magyary Program Egyszerűsítési Programjával összefüggő módosításáról

-----STARTING---POINT---ALTALANOS--- 

A Magyary Program intézkedési tervének 15. pontjában feladatként került meghatározásra a lakosságra nehezedő adminisztratív terhek mértékének csökkentése az Egyszerűsítési Program keretében. Az intézkedési terv ezen pontja alapján a Kormány a lakossági ügyfelekre háruló adminisztratív terhek csökkentése, továbbá a jogszabályok nyelvezetének közérthetőbbé tétele érdekében Egyszerűsítési Programot fogadott el, amelyet a Magyary Program Egyszerűsítési Programjának elfogadásáról szóló 1304/2011. (IX. 2.) Korm. határozatban tett közzé.

A törvény ennek keretében egyszerűsíti az egyes közúti közlekedést érintő eljárásokat.

-----STARTING---POINT---RESZLETES---

Az 1. §-hoz

A balesetekből fakadó károk enyhítésének érdekében kiemelt jelentősége van annak, hogy a károsult a bekövetkezett eseménynél megfelelő, azaz a kára megtérítéséhez elegendő információhoz jusson a károkozó biztosítójáról. A törvény szerinti szabályozás ezt úgy biztosítja, hogy a károkozó számára az adminisztratív kötelezettségek csökkentését is biztosítja egyidejűleg.

A közúti közlekedésről szóló 1988. évi I. törvény (a továbbiakban: Kkt.) 7/A. §-ának módosítása a jármű üzembentartója számára pontosítja a felelősségbiztosítás fennállásának igazolásával kapcsolatos kötelezettséget oly módon, hogy - figyelemmel a kötvénynyilvántartásból történő ellenőrzés lehetőségének megteremtésére - a „hitelt érdemlő” helyszíni igazolás helyett a biztosító intézet megnevezésének kötelezettségéről rendelkezik.

A 2-3., 6. és 18. §-hoz

A Kkt. 9. § (1a) bekezdésének módosítása, az abban szereplő hibás hivatkozást javítja.

A honvédek jogállásáról szóló 2012. évi CCV. törvény 250. §-a 2013. július 1-jétől, valamint a Bolgár Köztársaság, a Horvát Köztársaság, Magyarország és az Osztrák Köztársaság között a közúti közlekedésbiztonságot veszélyeztető közlekedési jogsértések miatt alkalmazott jogkövetkezmények határon átnyúló végrehajtásának elősegítéséről szóló Megállapodás kihirdetéséről, valamint egyes törvényeknek a közlekedésbiztonságot elősegítő európai uniós és nemzetközi kötelezettségek végrehajtásához szükséges módosításáról szóló 2012. évi CLXX. törvény 6. § (1) bekezdése 2013. április 1-jétől egészíti ki a Kkt.-t a 21/B. §-sal.

Ebből adódóan a Kkt.-nak egyidejűleg két 21/B. §-a lesz 2013. július 1-jétől, amit jogbiztonsági-jogalkalmazási szempontból el kell kerülni.

A 4-5. §-hoz

A Kkt. 24. § (1) bekezdésében foglalt, a jármű üzembentartóját terhelő kötelezettségekre vonatkozó törvényi rendelkezések kiegészítése útján biztosítható, hogy az időszakos vizsgálatot csak a gépjármű-felelősségbiztosítás fennállása esetén végezzék el. Ily módon teljes körűen biztosítható, hogy legkésőbb a soron következő időszakos vizsgálat alkalmával a biztosítási fedezet fennállása hatósági ellenőrzésre kerül és a forgalomban való részvételre jogosultságot csak a biztosítási kötelezettség teljesítése esetén lehessen szerezni.

A törvény a közúti ellenőrzés tartalmát kiegészíti a gépjármű-felelősségbiztosítási kötelezettség teljesítésének ellenőrzésével.

A 7-8. §-hoz

Az illetékekről szóló 1990. évi XCIII. törvényben rendezni kell az elektronikusan kezdeményezett eljárásokhoz kapcsolódó illetékek mértékének megállapítását, és az illeték lerovásának rendjét.

A 9-13. §-hoz

A törvény alapján az eladó bejelentése elektronikus úton elintézhetővé válik. Ennek értelmében az egyedileg azonosított tulajdonátruházó a teljes bizonytó erejű okirat elektronikus másolatát küldené meg a hatóságnak, a bejelentés így a lehető legrövidebb idő alatt megvalósulhatna, a hatóság pedig rögzítené a nyilvántartásban a csatolt teljes bizonyító erejű okirat másolata alapján a közúti közlekedési nyilvántartásról szóló 1999. évi LXXXIV. törvény (a továbbiakban: Kknyt.) 9. § (1a) bekezdésében foglaltakat. A jármű új tulajdonosának bejegyzése azonban nem történik meg.

Pontosítani kell az állampolgárság igazolására, továbbá a jogi személyiséggel nem rendelkező szervezetre történő hivatkozást. Ugyancsak pontosítást igényel a járműnyilvántartásban a tulajdonjog átruházás időpontjára és a bejelentés tényének rögzítésére vonatkozó rendelkezés.

Tekintettel arra, hogy a 6 hónapot meg nem haladó járművezetéstől eltiltás esetén a vezetői engedély leadási kötelezettsége megszűnik, ezért pontosítani kell a törvény hivatkozott szakaszát.

Szükségessé válik a vezetési jogosultság szüneteltetéséhez kapcsolódóan az adatkezelési jogosultság pontosítása. Emellett szükséges a közúti járművek tulajdonjog átruházásával kapcsolatos magánokiratok tartalmára vonatkozó szabályozás pontosítása és a hozzá tartozó jogalkotási felhatalmazás megállapítása is.

A Kknyt. rendelkezésein át kell vezetni mindazon rendelkezéseket, amelyeket a törvény módosítása szükségessé tesz, szövegcserés kodifikációs megoldás alkalmazásával.

A 14-15. §-hoz

A kötelező gépjármű-felelősségbiztosításról szóló 2009. évi LXII. törvény (a továbbiakban: Gfbt.) 45. § (1) bekezdésének módosításával biztosítható, hogy az üzemben tartó adatait érintő közlekedési igazgatási eljárások, valamint a gépjármű időszakos vizsgálata során az eljáró hatóságok, továbbá a közúti forgalomban az ellenőrző hatóságok elsődlegesen a kötvénynyilvántartóval való elektronikus kapcsolat igénybe vételével ellenőrizzék a biztosítási kötelezettség teljesítését. Egyes esetekben előfordulhat, hogy a kötvénynyilvántartóból az adatlekérés nem igazolja - a valójában fennálló - biztosítási kötelezettség teljesítését, ezért ezen esetekre indokolt lehetővé tenni a külön igazolóeszközzel történő igazolást is.

A Gfbt. 44. §-ában meghatározott további hatósági eljárások során nem biztosítható az ellenőrzést végző hatóság számára a kötvénynyilvántartásba történő közvetlen bekérdezés útján történő ellenőrzés, ezért indokolt fenntartani ezen esetekre a Gfbt. 69. § (2) bekezdésében kapott felhatalmazás alapján miniszteri rendeletben meghatározott igazolóeszközzel való igazolási kötelezettséget is.

A 2012. január 1-től hatályba lépett, a népegészségügyi termékadóról szóló 2011. évi CIII. törvényben nevesített baleseti adó a kötelező felelősség-biztosítás díjával együtt fizetendő. Az adóelkerülés és a fentebb említett okok miatt az ellenőrzési rendszer fejlesztése vált indokolttá az elektronikus hozzáférés biztosításával - a többi ellenőrző hatóság (rendőrség, NAV) jogosítványainak megtartása mellett -, amely alapján a közlekedési hatóság (NKH, megyei közlekedési felügyelőségek) több és nagyobb hatékonyságú ellenőrzést tudnak végrehajtani.

Pontosítani szükséges, hogy a kötvénynyilvántartóból mely hatóságok kérdezhetnek le közvetlenül elektronikus úton, ezzel lehetővé téve a hatóságok hatékony ellenőrzési eljárását.

A 16. §-hoz

A nemzeti mobilfizetési rendszer az indulásakor kizárólag közlekedéssel összefüggő közszolgáltatások elektronikus értékesítését szolgálja. A közlekedéshez kapcsolódó közszolgáltatások (különösen a mobilparkolás, vagy az autópályadíj fizetésére szolgáló elektronikus matrica) hatékony és zökkenőmentes működése kiemelt nemzeti érdek. Az Európai Bizottság 4372/12/MARK számon Pilot ügyet indított a nemzeti mobil fizetési rendszerről szóló 2011. évi CC. törvény (a továbbiakban: Nmftv.) egyes rendelkezéseinek az uniós joggal való összhangjával összefüggésben. A Bizottság többek között az Nmftv. alkalmazására biztosított felkészülési idő elegendőségét kérdőjelezte meg, kiemelve, hogy véleménye szerint a vállalkozások számára ez az idő nagy eséllyel nem elegendő.

Ezen túlmenően az Nmftv. szerinti rendszer jelentős mértékben építeni kíván a piaci szereplőkre, mint a nemzeti mobil fizetési rendszer viszonteladóira. Jóllehet ezt a lehetőséget már az Nmftv. is tartalmazta, annak a 2012. decemberében megjelent végrehajtási rendelete növelte a viszonteladók súlyát a működési modellben. Ez különösen a parkolási közszolgáltatások tekintetében fontos.

Mindezek az indokok az Nmftv. olyan módosítását teszik szükségessé, amely az eredetileg tervezett 2013. áprilisi időponton túl is biztosítja a korábban már létező piaci szolgáltatások működését. A módosítás ennek megfelelően 2013. szeptember 30-áig engedi működni a már létező piaci alapú mobilfizetési szolgáltatásokat. A módosítás reagál a Bizottság által az EU pilot ügyben a felkészülési idővel kapcsolatban megfogalmazottakra, illetve a viszonteladói modell hangsúlyosabb szerepére is.

A 17. §-hoz

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény rendelkezéseinek pontosítása is szükségessé válik a járművezetéstől történő eltiltás hatályának kezdetére vonatkozó időpont meghatározása tekintetében.

A (2) bekezdés célja a Nemzeti Adó- és Vámhivatalról szóló 2010. évi CXXII. törvény módosításáról szóló 2012. évi CLXXV. törvény 36. §-ának, valamint a Schengeni Információs Rendszer második generációja keretében történő információcseréről, továbbá egyes rendészeti tárgyú törvények ezzel, valamint a Magyary Egyszerűsítési Programmal összefüggő módosításáról szóló 2012. évi CLXXXI. törvény 65. § (5) bekezdés a) pontjának a Szabs. tv. 28. § (1) bekezdésére irányuló módosításából eredő jogszabályi ellentmondás feloldása.

-----STARTING---POINT---VEGE---

A 19. §-hoz

Hatályba léptető rendelkezések.