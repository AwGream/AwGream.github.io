2010. évi LXIX. törvény indokolása

a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A régészeti feltárási jogot átfogóan a kulturális örökség védelméről szóló 2001. évi LXIV. törvény (a továbbiakban: Kötv.) egyik végrehajtási rendelete szabályozza [A régészeti lelőhelyek feltárásának, illetve a régészeti lelőhely, lelet megtalálója anyagi elismerésének részletes szabályairól szóló, módosított 18/2001. (X. 18.) NKÖM rendelet]. Ez azonban némiképp ellentmond a jogalkotási törvény vonatkozó rendelkezésének, amely szerint végrehajtási rendelet megalkotása esetében a szabályozás tárgykörébe tartozó alapvető jogok és kötelességek szabályozására nem lehet felhatalmazást adni. A feltárási jog ilyen, törvényi szintű szabályozást igénylő, alapvető jog és kötelesség körébe tartozó jogosultság.

A magyar kultúra szempontjából kiemelkedő fontosságú a vidéki közgyűjtemények sorsa. Ezek az intézmények az elmúlt nyolc évben súlyos veszteségeket szenvedtek el. Különösen nehéz helyzetbe kerültek a magyar régészeti örökségvédelem nagy hagyományú tudományos műhelyei, a megyei múzeumok. A Kulturális Örökségvédelmi Szakszolgálat (KÖSZ) létrehozásával az előző kormány semmilyen más szándékot nem fogalmazott meg és nem látott maga előtt, mint a forrás koncentrálását, és a múzeumoktól való elvételét, amelyek eddig azok szakszerű működését is szolgálta. Indokolt ezért a korábbi helyzet visszaállítása, a régészeti kutatások (feltárás-feldolgozás-közlés-bemutatás-megőrzés) egységességének biztosítása.

-----STARTING---POINT---RESZLETES---

Az 1. §-hoz

A régészeti feltárásra jogosultak körének törvényi szintű meghatározása megfelel a magyar régészeti örökségvédelem hagyományainak: a területi illetékességi (gyűjtőterületi) elv fenntartása mellett célszerű a Magyar Nemzeti Múzeumnak elsőbbségi jogot biztosítani az ún. tervásatások tekintetében.

A 2. §-hoz

A Kötv. jelenleg is kötelezően előírja írásbeli szerződés megkötését a beruházást megelőző feltárás végzésére jogosult és a beruházó között, nevesítetten meghatározva a szerződés legfontosabb elemeit. Az Alkotmánybíróság 2008. szeptember 1-jén - egy indítvány kapcsán - többek között megállapította, hogy a beruházások esetében kötelezően előírt feltárási szerződés nem közjogi jellegű, hanem polgári jogi jogviszony, amelynek érvényességéhez hatósági jóváhagyás szükséges (427/B/2006. AB határozat). Célszerűnek látszik a területi illetékességi (gyűjtőterületi) elv alkalmazása a beruházásokat megelőző régészeti feltárási szerződések vonatkozásában is.

-----STARTING---POINT---VEGE---

A 3. §-hoz

A törvény 2010. augusztus 1-jén lép hatályba.

A Kötv. Mellékletében a Budapest, VI. kerület 39. sorszám alatt szereplő, Teréz körút 51-53. címmel rendelkező, Nyugati pályaudvar felvételi épületéhez tartozó 28224/9 helyrajzi számú ingatlan megosztásával két önálló, a 28224/51 helyrajzi számon és a 28224/52 helyrajzi számon nyilvántartott ingatlan jött létre.

A 28224/9 helyrajzi számú ingatlan megosztásával létrejött ingatlanok közül a 28224/51 helyrajzi számon található a Nyugati pályaudvar felvételi épülete, így kizárólag a 28224/51 helyrajzi számú ingatlan esetében indokolt annak kizárólagos állami tulajdonban tartása, és a Kötv. Mellékletében való szerepeltetése.