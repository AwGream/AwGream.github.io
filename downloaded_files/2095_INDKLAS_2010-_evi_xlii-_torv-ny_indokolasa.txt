2010. évi XLII. törvény indokolása

a Magyar Köztársaság minisztériumainak felsorolásáról

-----STARTING---POINT---ALTALANOS--- 

Az Alkotmány 34. §-a értelmében a Magyar Köztársaság minisztériumainak felsorolását külön törvény tartalmazza. A törvény célja a minisztériumi struktúra egyszerűsítése, a minisztériumok számának csökkentése és az új Kormány megalakulásának előkészítése érdekében az Alkotmány ezen felhatalmazásának megfelelő új törvény megalkotása. A törvény tartalmazza a minisztériumok felsorolását, valamint egyes, az átalakulással érintett feladatkörök minisztériumok közötti átcsoportosításának alapvető szabályait.

A törvénynek a szervezeti változásokon túl az átcsoportosított feladatkörök tekintetében rendeznie kell az azokban történő jogutódlás kérdését is; tartalmazza emellett azokat a törvényi rendelkezéseket, amelyek nélkülözhetetlenek a Kormány megalakulásához.

A törvény a fentiek mellett hiányosságot pótol azzal, hogy szabályozza a kormányzati jogutódlás eddig szokásjogon alapuló, de annak kiemelten fontos, szerves részét képező átadás-átvételi eljárást.

-----STARTING---POINT---RESZLETES---

Az 1. §-hoz

A törvény szerinti, a Magyar Köztársaság minisztériumainak számát tizenháromról nyolcra csökkentő szervezeti változások a következők:

- az Igazságügyi és Rendészeti Minisztérium, az Önkormányzati Minisztérium valamint a Nemzeti Fejlesztési és Gazdasági Minisztérium egyes feladatainak illetve a polgári nemzetbiztonsági szolgálatokat irányító tárca nélküli miniszter feladatainak ellátására létrejön a Belügyminisztérium,

- a Miniszterelnöki Hivatal, valamint a társadalompolitika összehangolásáért felelős tárca nélküli miniszter feladatainak, illetve az Igazságügyi és Rendészeti Minisztérium, az Önkormányzati Minisztérium egyes feladatainak ellátására létrejön a Közigazgatási és Igazságügyi Minisztérium,

- a Nemzeti Fejlesztési és Gazdasági Minisztérium, az Önkormányzati Minisztérium valamint a Szociális és Munkaügyi Minisztérium egyes feladatainak, illetve a Pénzügyminisztérium feladatainak ellátására létrejön a Nemzetgazdasági Minisztérium,

- a korábbi Közlekedési, Hírközlési és Energiaügyi Minisztérium a továbbiakban Nemzeti Fejlesztési Minisztérium néven működik tovább,

- Nemzeti Erőforrás Minisztérium néven egyesül az Oktatási és Kulturális Minisztérium, az Egészségügyi Minisztérium és a Szociális és Munkaügyi Minisztérium,

- Vidékfejlesztési Minisztérium néven egyesül a Környezetvédelmi és Vízügyi Minisztérium és a Földművelésügyi és Vidékfejlesztési Minisztérium.

A Honvédelmi Minisztérium és Külügyminisztérium változatlan marad.

A 2. §-hoz

A törvény a kialakult gyakorlatnak megfelelően rendezi a megszűnő, illetve az átszervezett minisztérium által ellátott feladatköröknek az új minisztériumi struktúrába való beillesztésének kérdését, amely egyben a minisztériumok közötti jogutódlás alapját is jelenti.

Az 1. § alapján létrejövő új minisztériumi struktúrából közvetlenül következő módosítások mellett a törvény az e §-ban rögzített feladatkör-átcsoportosításokat tartalmazza.

-----STARTING---POINT---VEGE---

A 3. §-hoz

A törvény a záró rendelkezései között rendelkezik a törvénynek az új miniszterelnök megválasztásával egyidejűleg történő, a minisztereknek már az új megbízatásokra való kinevezését lehetővé tevő hatályba lépéséről.

Külön nevesítésre kerül a nemzetbiztonsági szolgálatokról szóló 1995. évi CXXV. törvény rendelkezésének hatályon kívül helyezése a 2. §-ban foglalt, nemzetbiztonsági hatáskör-gyakorlásra tekintettel.

A 4. §-hoz

A költségvetési szervek jogállásáról és gazdálkodásáról szóló 2008. évi CV. törvény módosítására vonatkozó rendelkezés, ami elengedhetetlen a minisztériumi jogutódlás végrehajtásához.

Emellett a kialakult gyakorlatnak megfelelően - felhatalmazza a Kormányt a minisztériumok új szervezetével összefüggő költségvetési előirányzat-átcsoportosítások végrehajtására.

Az 5. §-hoz

Rögzíti a törvény, hogy az új minisztériumok a korábban működőknek az általuk ellátott feladatkörök vonatkozásában - közjogi és magánjogi értelemben egyaránt - jogutódjai lesznek, ideérve a foglalkoztatott köztisztviselők közszolgálati jogviszonya tekintetében beálló munkáltatói jogutódlást is.

A 6. §-hoz

Az átadás-átvételi eljárás alapelveit és struktúráját rögzítő rendelkezések.

A 7. §-hoz

Felhatalmazó rendelkezés az átadás-átvételi eljárás végrehajtásának szabályozására a közfeladatot ellátó további szervezetek esetében.