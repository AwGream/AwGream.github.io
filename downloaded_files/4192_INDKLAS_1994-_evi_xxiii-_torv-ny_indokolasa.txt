1994. évi XXIII. törvény indokolása

az egyes fontos tisztségeket betöltő személyek ellenőrzéséről

-----STARTING---POINT---ALTALANOS--- 

A demokratikus jogállamokban fontos állami érdekek érvényrejuttatása céljából magas szintű, alkotmányos szabályok kivételes jelleggel lehetővé teszik az államszervezet egyes tisztségveit betöltők ellenőrzését, alapvető jogaik korlátozását.

Hazánkban a politikai rendszerváltozás kiteljesedésének lényeges eleme a demokratikus közélet előmozdításának igénye.

A társadalom igazságérzete megkívánja, hogy a törvényben meghatározott tisztségeket ne tölthessék be, illetőleg nyiltan neveztessenek meg azok, akik a korábbi rendszert leghívebben kiszolgáló, politikai elnyomó feladatokat ellátó szervek tagjai vagy azok támogatói voltak. Ezt kívánja elősegíteni a javaslat.

-----STARTING---POINT---RESZLETES---

Az 1. §-hoz

Összeegyeztethetetlen a közbizalmat igénylő tisztségek betöltése mind a Belügyminisztérium volt III/III., úgynevezett Belsőreakció elhárító Csoportfőnökségnél és elődjeinél teljesített hivatásos tiszti beosztással, a titkos tevékenységet végző „szigorúan titkos” tiszti és a besúgó tevékenységgel, továbbá az 1956-57-ben végzett karhatalmi tevékenységgel, illetve a Nyilaskeresztes Párt tagságával.

A javaslat előírja, ellenőrizni kell a 2. §-ban meghatározott személyeket, hogy elláttak-e ilyen említett tevékenységet.

Az ellenőrzés alá vont kör pontos meghatározása érdekében a javaslat megjelöli a volt III/III. Csoportfőnökség tevékenységéhez hasonló feladatokat ellátó korábbi szerveket. A javaslat megfelelő dokumentumokra alapítva kívánja feltárni, hogy a vizsgált személy végzett-e hálózati tevékenységet. Ezért a hálózati tevékenység vállalását bizonyító, saját kezűleg aláírt nyilatkozat, jelentés adása, illetőleg a hálózati tevékenység eredményességét elismerő honorálás a feltétele annak, hogy megállapítható legyen, a vizsgált személy végzett-e hálózati tevékenységet.

A 2. §-hoz

A javaslat taxatíve felsorolja azokat a személyeket, akik esetében indokolt elvégezni az 1. §-ban meghatározott ellenőrzést, tekintettel arra, hogy olyan közbizalmat kívánó tisztséget töltenek be, mely összeegyeztethetetlen a korábbi politikai rendszer gátlástalan kiszolgálásával.

A 3. §-hoz

Az ellenőrzésnek a politikai közéletre gyakorolt hatására tekintettel rögzíteni kell az ellenőrzés sorrendjét.

A 4. §-hoz

Az állam és az egyház szétválasztásának tiszteletben tartása megkívánja, hogy a javaslat csak állami irányítás alatt álló szervre írjon elő kötelező szabályt. Az egyházak szabadon dönthetnek arról, hogy élni kívánnak-e az ellenőrzés lehetőségével. Igényük esetén nem a bizottság, hanem a belügyminiszter és a honvédelmi miniszter ad tájékoztatást a rendelkezésére álló adatokról, mivel az adatok mérlegelése és az annak alapján hozott döntés is az egyházak belső ügye, eltérően az állami szervek esetén követendő eljárástól.

Az 5-7. §-hoz

Az ellenőrzést olyan személyekre indokolt bízni, akik a pártok politikai törekvéseitől mentes, elfogulatlan, körültekintő mérlegeléssel hozzák meg döntésüket. Ezért a javaslat három bíróból álló bizottságra bízza az ellenőrzést. A bírákat a Legfelsőbb Elnökének egyetértésével az Országgyűlés nemzetbiztonsági bizottsága jelöli és az Országgyűlés választja meg.

A javaslat a 2. §-ban az ellenőrzést a bírákra is kiterjeszti. Emiatt indokolt, hogy az Országgyűlés által az ellenőrzési feladatra megválasztásra kerülő bírák ellenőrzése előzőleg megtörténjen.

A 8-9. §-hoz

A tárgyilagos, megalapozott döntés kialakítása megkívánja, hogy az 1. §-ban meghatározott nyilvántartásokat az ellenőrzött személyek tekintetében az arra jogosultak minden korlátozástól mentesen vizsgálhassák, ahhoz minden feltétel adott legyen. A nyilvántartásokba betekintő személyeknek is meg kell azonban tartani a titokvédelemre vonatkozó jogszabályokat.

A 10-13. §-hoz

A javaslat lehetőséget biztosít az ellenőrzés alá vont személynek, hogy saját álláspontját előadhassa akár szóban, akár írásban, azonban sem a bizottság előtt való megjelenést, sem az álláspont írásban való benyújtását nem írja elő kötelezően.

Az érintett személy kimélete érdekében a javaslat szerint meg kell szüntetni az ellenőrzést, ha nem tölti be már a 2. §-ban meghatározott tisztséget vagy tisztségéről lemondott, illetőleg felmentését kezdeményezte. Szükségessé teszi ezt a szabályt az is, hogy nem zárható ki a tévedés az ellenőrzés alá vonás meghatározásakor.

A bizottság eljárása során az adatok ellenőrzése érdeében szabadon felhasználhat bármilyen törvényes bizonyítási eszközt. Nemcsak a nyilvántartásokat vizsgálhatja, hanem egyéb tárgyi bizonyítékokat is felhasználhat és meghívott személyeket hallgathat meg. Egyébként más személy az eljárás során nem lehet jelen. Ez mind a személyiségi jogok védelme, mind a titokvédelem miatt szükséges.

A 14-22. §-hoz

A bizottság az ellenőrzés eredményeként döntést hoz, melyben feltünteti az alapul szolgáló adatokat. A döntés megállapítja, hogy az ellenőrzött személy végzett-e 1. §-ban meghatározott tevékenységet a bizottság ez esetben felszólítja lemondásra, illetőleg a felmentése kezdeményezésére.

A javaslat azzal kívánja szankcionálni az 1. §-ban végzett tevékenységet, hogy amennyiben az ellenőrzött személy nem mond le vagy felmentését nem kezdeményezi, a bizottság a Magyar Közlönyben, illetve az MTI útján nyilvánosságra hozza a döntést.

A döntéshozatal titkos szavazással, szótöbbséggel történik, az egyéb szabályokat a bizottság állapíthatja meg.

Az Alkotmányban biztosított jognak szerez érvényt a javaslat azzal, hogy meghatározza a bírósághoz való fordulás szabályait. E körben indokolt az eljáró bíróság kijelölése, tekintettel az ügyek megítéléséhez szükséges szakértelemre. A javaslat meghatározza azt is, hogy a pert az adatokat őrző Belügyminisztérium, illetőleg Honvédelmi Minisztérium ellen kell megindítani.

A 23. §-hoz

Az ellenőrzött személy jogainak védelmét és a titokvédelem érvényrejuttatását célozza a keletkezett iratok megőrzésére vonatkozó szabály.

A 24. §-hoz

Az ellenőrzés akadálytalan lebonyolítása, feltételeinek biztosítása az érintett minisztériumok kiadásait a tervezett költségvetéstől eltérően tartósan megemeli. Ezért a felmerülő többletköltségek fedezetéről a költségvetésről szóló törvényben gondoskodni szükséges.

A 25. §-hoz

A közélet megszilárdulásának elősegítése, az ellenőrzött személyek indokolatlan zaklatásának megelőzése érdekében a javaslat 30 éves időszakra zárolja a nyilvántartásokat. A 30 éves időszak a döntés, illetőleg jogerős ítélet közlésétől kezdődik. Azok esetében, akik a törvény hatályban léte alatt nem kerültek ellenőrzésre, a hatályba lépést követő 6 év elteltétől kezdődik a 30 éves zárolási időtartam. E szabály biztosítja, hogy ha valaki a törvény 2. §-ában meghatározott tisztséget később tölti be, sor kerülhessen az ellenőrzésére.

A 26. §-hoz

A társadalom igazságérzetét sértené annak a többletjövedelemnek a folyósítása, mit a „szigorúan titkos” állományú, a leplezett szolgálata alapján járó nyugellátása nyomán élvez a polgári munkakörben szerzett nyugellátása mellett. A javaslat ezért megtiltja a kiegészítő jövedelem folyósítását.

-----STARTING---POINT---VEGE---

A 27. §-hoz

A javaslat számít a demokratikus közélet megsziilárdulására és ezért automatikus, hat év elteltével hatályon kivül helyező rendelkezést tartalmaz.

E szabály szerint az iratok őrzésére, zárolására és a kiegészítő jövedelem folyósításának tilalmára vonatkozó rendelkezések kivételével a törvény hat év elteltével a hatályát veszti. Emellett az eljárások elhúzódásának megakadályozása céljából egy éves határidőt szab az ellenőrzések lefolytatására.

Az eljárások felesleges megismétlését hivatott megakadályozni az a szabály, mely szerint a már ellenőrzött személy esetében nem kell újabb eljárást lefolytatni az újonnan betöltött tisztség esetén. Előadódhat ugyanis, hogy a korábbi ellenőrzést követően lemondott személy a törvény hatályba léte alatt ismét a 2. §-ban foglalt tisztségbe lép. A javaslat szerint ez esetben értelemszerűen alkalmazni kell a korábbi döntés nyilvánosságra hozatalára vonatkozó szabályokat.