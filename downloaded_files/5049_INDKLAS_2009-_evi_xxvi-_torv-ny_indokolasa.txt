2009. évi XXVI. törvény indokolása

a védjegyek nemzetközi lajstromozásáról szóló Madridi Megállapodáshoz kapcsolódó 1989. évi Jegyzőkönyv módosításának kihirdetéséről

Indokolás

A törvény célja a védjegyek nemzetközi lajstromozásáról szóló Madridi Megállapodáshoz kapcsolódó 1989. évi Jegyzőkönyv (a továbbiakban: Jegyzőkönyv) módosításának kihirdetése.

A Jegyzőkönyv 9sexies cikkének 2008. szeptember 1-jéig hatályos szövege a Madridi Megállapodás fenntartását célozta azáltal, hogy kimondta: ha egy adott nemzetközi bejelentés vagy egy adott nemzetközi lajstromozás vonatkozásában a származási hivatal olyan állam hivatala, amely tagja mind a Jegyzőkönyvnek, mind a Madridi Megállapodásnak, a Jegyzőkönyv rendelkezései nem hatályosak azon államok tekintetében, amelyek ugyancsak részesei mind a Jegyzőkönyvnek, mind a Madridi Megállapodásnak.

A szóban forgó cikk (2) bekezdése ugyanakkor lehetővé tette, hogy a Madridi Unió közgyűlése háromnegyedes többséggel hatályon kívül helyezze az (1) bekezdést, vagy korlátozza annak terjedelmét a Jegyzőkönyv hatálybalépésétől számított tíz év elteltét követően, de semmiképpen sem attól a naptól számított öt év eltelte előtt, amelyen a Madridi Megállapodás tagországainak többsége a Jegyzőkönyv tagjává vált.

Mivel megvalósult az a feltétel, hogy eltelt öt év attól a naptól számítva, amelyen a Madridi Megállapodás tagországainak többsége a Jegyzőkönyv tagjává vált, a Szellemi Tulajdon Világszervezetében (WIPO) részes tagállamok közgyűléseinek negyvenharmadik üléssorozatán (Genf, 2007. szeptember 24. - október 3.) a Madridi Unió közgyűlése 2007. november 12-i elfogadási dátummal módosította a Jegyzőkönyv 9sexies cikkének címét és szövegét, és a változás hatályba lépésének napját 2008. szeptember 1-jében határozta meg.

A törvény e módosítás kihirdetéséről gondoskodik. Tekintettel arra, hogy a kérdéses nemzetközi szerződés módosítására az Országgyűlés a Jegyzőkönyv kihirdetéséről szóló 1999. évi LXXXIII. törvény 2. §-ában, a 9sexies Cikk útján felhatalmazást adott a Madridi Unió Közgyűlésének, a módosított rendelkezés kötelező hatályának külön elismerésére, illetve az erre való - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) szerinti - felhatalmazásra nincs szükség; elegendő annak kihirdetése, valamint a módosított szöveg egységes szerkezetben - a Magyar Közlönyben - való közzététele, erre a törvény 3. §-ának (3) bekezdése felhatalmazást ad az igazságügyért felelős miniszternek.

A Jegyzőkönyv szövegében bekövetkezett változás lényege, hogy a Madridi Megállapodás fenntartása helyett a kapcsolatokat azon tagállamok között, amelyek tagjai mind a Jegyzőkönyvnek, mind a Madridi Megállapodásnak, a Jegyzőkönyv rendelkezései határozzák meg.

Az új 9sexies cikk - a WIPO Nemzetközi Irodájának tájékoztatása szerint - a következő átmeneti szabályokkal érvényesül a gyakorlatban.

A 2008. szeptember 1-jén meglévő nemzetközi lajstromozások tekintetében a Megállapodás alapján tett és a nemzetközi lajstromban feljegyzett területi kiterjesztések automatikusan a Jegyzőkönyv hatálya alá tartozó területi kiterjesztésekké alakulnak át. Az alkalmazandó egyezmény változása ugyanakkor nem érinti az oltalom elutasítására nyitva álló határidőt, valamint a megújítás esetén fizetendő díjakat.

A 2008. szeptember 1-jén függőben lévő - azaz még nem lajstromozott - területi kiterjesztések (nemzetközi bejelentések, illetve utólagos megjelölések) tekintetében a bejelentés napján irányadó rezsim szerint kell eljárni. Ennek megfelelően a szóban forgó területi kiterjesztéseket a nemzetközi lajstromba a Megállapodás hatálya alá tartozó területi kiterjesztésekként jegyzik be.

Mindazonáltal - a 9sexies cikk módosításának következtében - az említett területi kiterjesztések 2008. szeptember 1-jétől, amint lajstromozzák őket, automatikusan a Jegyzőkönyv hatálya alá tartozó területi kiterjesztésekké alakulnak át. Az alkalmazandó egyezmény változása ugyanakkor ez esetben sem érinti az oltalom elutasítására nyitva álló határidőt, valamint a megújítás esetén fizetendő díjakat.

A 2008. szeptember 1-jét követően tett nemzetközi bejelentések, illetve utólagos megjelölések esetében a mind a Megállapodásban, mind a Jegyzőkönyvben részes országok egymás közötti viszonyai tekintetében a Jegyzőkönyv válik alkalmazandóvá. A nemzetközi bejelentés tehát a származási hivatalhoz benyújtott nemzeti védjegybejelentésre is alapítható, kivéve, ha olyan ország területére kérik az oltalom kiterjesztését, amely csak a Megállapodásnak tagja. (Algéria, Bosznia és Hercegovina, Egyiptom, Kazahsztán, Libéria, Szudán és Tádzsikisztán kizárólag a Megállapodásban részes.)  Hasonló módon az oltalom utólagos - a nemzetközi lajstromozást követő - területi kiterjesztésére is sor kerülhet az alapul szolgáló nemzeti bejelentés alapján, és az utólagos megjelölés közvetlenül a Nemzetközi Irodához is benyújtható, kivéve, ha arra csak a Megállapodásban részes ország tekintetében, illetve ilyen ország származási hivatalánál tett bejelentés alapján kerülne sor.

Az új 9sexies cikk (1) bekezdésének (b) pontja szerint mindazon megjelölések (azaz a 2008. szeptember 1-je után benyújtott nemzetközi bejelentések vagy utólagos területi kiterjesztések) tekintetében, amelyek az új 9sexies cikk alapján a Jegyzőkönyv hatálya alá tartoznak, változatlanul az oltalom elutasítására nyitva álló egy éves határidő és a standard díjak irányadók, függetlenül a megjelölt ország által tett nyilatkozatok tartalmától.