2014. évi XLIV. törvény indokolása

a Magyarország Kormánya és az Egyesült Arab Emirségek Kormánya közötti Légiközlekedési Megállapodás kihirdetéséről

-----STARTING---POINT---ALTALANOS---

Általános indokolás

A törvény célja a Magyarország Kormánya és az Egyesült Arab Emírségek Kormánya közötti Légiközlekedési Megállapodás (a továbbiakban: Megállapodás) szövegének végleges megállapítására adott felhatalmazás, a Megállapodás kötelező hatályának elismeréséhez szükséges felhatalmazás megszerzése, illetve a Megállapodás kihirdetése.

Magyarország Kormánya és az Egyesült Arab Emírségek Kormánya között korábban nem volt kétoldalú légiközlekedési megállapodás, hiányzott így a két ország között üzemelő légijáratok működésének jogi támogatása. A Megállapodás létrehozása az országok közötti már megkezdett és a jövőben tervezett menetrend szerinti légijáratok működése megkönnyítése érdekében indokolt.

Magyarország és az Egyesült Arab Emírségek légügyi szakértői között 2009. március 2-án és 3-án zajlottak kétoldalú légügyi tárgyalások. A tárgyalások után a Megállapodás szövegével kapcsolatban nyitva maradt kérdések többfordulós levelezésben kerültek tisztázásra. Az Egyesült Arab Emírségek Külügyminisztériuma 2013. február 14-én kelt QN 1/3/42 - RB - 507 számú jegyzéke útján tájékoztatta hazánk abu-dhabi nagykövetségét, hogy emírségi részről készek a Megállapodás aláírására.

A Megállapodás létrehozására a Magyar Köztársaság Kormánya és Ausztrália, az Egyesült Arab Emírségek, a Jordán Hasemita Királyság, a Belorusz Köztársaság, az Örmény Köztársaság, Grúzia, Azerbajdzsán, illetve a Venezuelai Bolivári Köztársaság Kormánya közötti kétoldalú légiközlekedési megállapodások létrehozására adott felhatalmazásról szóló 33/2006. (XII. 20.) ME határozat adott felhatalmazást.

A Megállapodás aláírására 2014. február 26-án került sor Abu Dhabiban az 1535/2013. (VIII. 15.) Korm. határozatban foglalt felhatalmazás alapján.

-----STARTING---POINT---RESZLETES---

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, az Nsztv. 9. §-a értelmében, a Megállapodást törvényben kell kihirdetni.

A 3. §-hoz

A Megállapodás angol és magyar nyelvű szövegét tartalmazza.

A 4. §-hoz

A törvény hatálybalépésének időpontját határozza meg.