1991. évi XLIV. törvény indokolása

a pártok működéséről és gazdálkodásáról szóló 1989. évi XXXIII. törvény módosításáról, és az 1990. évi országgyűlési választásokon minősített pártok részére központi székház juttatásáról

-----STARTING---POINT---ALTALANOS--- 

A Javaslat a rendszerváltás követelményeinek megfelelően egyenlő esélyeket kíván biztosítani a pártoknak a működésükhöz elengedhetetlenül szükséges központi épületek tulajdonba adásával.

A pártok működéséről és gazdálkodásáról szóló törvény alapelveivel összhangban az 1990. évi országgyűlési választási eredményekből kiindulva hozzávetőlegesen a választási eredményekkel arányos alapterületű irodahelyiségek kerülnek a pártok tulajdonába. A tulajdonba adás az Országgyűlés egyszeri kivételes aktusa, a parlamentáris demokrácia viszonyai között a jövőben hasonló intézkedésekre nincs szükség.

A Javaslatban felsorolt ingatlanok túlnyomó része jelenleg a pártok elhelyezésére szolgál, korábban a megszűnt MSZMP kezelésében voltak.

A rendelkezésre álló ingatlanok elosztásánál a Javaslat nem érvényesít reprivatizációs jellegű szempontokat.

A meglévő, pártok céljára felhasználható ingatlanok adottságai és a parlamenti frakciók alakítására jogosult pártok - a parlamenti munkával összefüggő - többletigényei indokolják részükre a viszonylag nagyobb alapterületű ingatlanok tulajdonba adását.

A Javaslat a Kormány feladatává teszi, hogy az 1%-os választási eredményt elért többi pártnak is biztosítson - szükségleteikhez és a lehetőségekhez igazodó, viszonylag kisebb alapterületű - elhelyezést.

Az ingatlanok tulajdonba adásával összefüggésben módosítani kell a pártok működéséről és gazdálkodásáról szóló törvény néhány más rendelkezését is. Ezek közül a legfontosabb, hogy a Javaslat lehetővé kívánja tenni az ingatlanok tényleges, korlátozásmentes tulajdonlását, beleértve azok értékesítésének jogát is. Értelemszerű ugyanakkor, hogy a párt, amely ingyenesen tulajdonba kapott ingatlanát értékesíti, újabb ingatlant csak vásárlással szerezhet.

-----STARTING---POINT---RESZLETES---

Az 1. §-hoz

A Tv. 4. § (1) bekezdése felsorolja, hogy milyen forrásokból juthat vagyonhoz a párt.

Indokolt ezek között szerepeltetni az ingyenesen átadott ingatlanokat is. Értelemszerűen a Tv. későbbi rendelkezései szabályozzák, mely pártok, milyen mértékben és feltételekkel juthatnak ingatlanokhoz.

A 2. §-hoz

A Javaslat a parlamenti frakció alakítására jogosult pártok esetében a Tv. külön mellékletében konkrétan meghatározza, mely ingatlanok kerülnek a pártok tulajdonába.

A 3. §-hoz

A pártok általában egész tulajdoni hányadot szereznek országos székházaikra. Kivétel a Kereszténydemokrata Néppárt és a Független Kisgazda-, Földmunkás- és Polgári Párt, amely a XII., Nagy Jenő u. 5. sz. alatti ingatlan méreteire tekintettel osztott tulajdont szerez.

A 4. §-hoz

A Javaslat benyújtásának időpontjában még nem áll rendelkezésre valamennyi párt elhelyezésére elegendő és alkalmas épület.

A Javaslat ezért felhatalmazza a Kormányt, hogy a fennmaradó elhelyezési igényeket év végéig kielégítse.

Az 5. §-hoz

A Javaslat szerint az esélyegyenlőség biztosításához hozzátartozik, hogy a pártok mindenféle tehertől mentesen, kiűrített állapotban kapják tulajdonba ingatlanaikat. A tehermentesítés végső határidejét a Javaslat rögzíti, ez a határidő azonban nem zárja ki, hogy a pártok még a tehermentesítést megelőzően tulajdonba kapják az ingatlanokat.

A 6. §-hoz

A pártok törvényen alapuló tulajdonszerzésének kivételes és egyszeri jellegére tekintettel indokolt illetékmentessé tenni tulajdonszerzésüket.

A 7. §-hoz

A Javaslatban szereplő egyes ingatlanok az 1990. évi LXX. törvénnyel érintett ingatlanok közé tartoznak. A Javaslat és az említett törvény közötti összhang biztosítása indokolja a pártok tulajdonába kerülő ingatlanokkal kapcsolatos korlátozások feloldását. Ez azonban nem történhet az ingatlanok jelenlegi ingyenes használóinak sérelmére.

A Kormány ezért köteles gondoskodni az elhelyezésükről.

-----STARTING---POINT---VEGE---