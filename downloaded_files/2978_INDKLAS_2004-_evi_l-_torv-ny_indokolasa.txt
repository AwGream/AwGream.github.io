2004. évi L. törvény indokolása

az Európa Tanács Strasbourgban, 1999. november 4-én kelt, Korrupcióról szóló Polgári Jogi Egyezményének kihirdetéséről

Általános indokolás

A korrupció veszélyt jelent a társadalomra, a jogrendre, az emberi jogokra, gátolja a gazdaság fejlődését, és veszélyezteti a piacgazdaság megfelelő működését. A korrupció leküzdéséhez nemzetközi összefogásra van szükség, mind a büntetőjog, mind a polgári jog területén. Az Európa Tanács keretében erre figyelemmel került sor 1999-ben a Korrupcióról szóló Büntetőjogi Egyezmény, majd néhány hónappal később a Korrupcióról szóló Polgári Jogi Egyezmény kidolgozására. (Az Európa Tanács Korrupcióról szóló Büntetőjogi Egyezményét Magyarország már megerősítette és a 2002. évi XLIX. törvénnyel kihirdette.)

Az Európa Tanács Korrupcióról szóló Polgári Jogi Egyezménye (a továbbiakban: Egyezmény) alapján a részes államok arra vállalnak kötelezettséget, hogy biztosítják egyrészt belső jogukban a hatékony jogvédelmet azok számára, akik korrupció folytán kárt szenvedtek, másrészt együttműködnek az ilyen jellegű nemzetközi vonatkozású polgári eljárásokban, a vonatkozó nemzetközi szerződések és egyéb jogforrások alapján.

Az Egyezmény belső jogunkkal összhangban van; az igényérvényesítésre a Polgári Törvénykönyv (a továbbiakban: Ptk.) és a Polgári Perrendtartás (a továbbiakban: Pp.) rendelkezései biztosítanak megfelelő lehetőséget.

Részletes indokolás

Az 1. §-hoz

Az Országgyűlés 85/2003. (IX. 8.) OGY határozatával az Egyezményt megerősítette. Tekintettel arra, hogy az Egyezmény állampolgárok olyan jogait és kötelezettségeit érinti, amelyek törvényhozási tárgyat képeznek, a kihirdetés törvénnyel történik.

A 2. §-hoz

A nemzetközi szerződésekkel kapcsolatos eljárásról szóló 1982. évi 27. tvr. 14. § (3) bekezdése értelmében a 2. § tartalmazza az Egyezmény hiteles angol nyelvű szövegét és annak hivatalos magyar fordítását.

Az Egyezmény 2. Cikke határozza meg a korrupció fogalmát; a Büntető Törvénykönyv 250-258/F. § rendelkezései e meghatározásnak megfelelnek.

A 3. Cikk rendelkezik arról, hogy a korrupció folytán kárt szenvedett személy a részes államok belső joga alapján szabadon érvényesítheti kártérítés iránti igényét. Az Alkotmány 57. §-a és a Ptk. 7. §-a mindenki számára biztosítja a bírósághoz való fordulás jogát. Vonatkozik ez a kárt szenvedett személyre is, aki a káreseményből származó vagyoni és nem vagyoni kárának megtérítését egyaránt követelheti. Bár a Ptk. elsődlegesen az eredeti állapot helyreállítását írja elő, másodlagosan azonban a teljes vagyoni és nem vagyoni kár megtérítésére kötelezi a károkozót [355. § (1) bek]. A kártérítés Ptk. által biztosított köre mindenben megfelel az Egyezmény előírásainak [355. § (4) bek.].

A 4. Cikk határozza meg a kártérítési felelősség feltételeit; a Ptk. 339. § (1) bekezdése, amely kimondja a jogellenesen másnak okozott kár megtérítése iránti kötelezettség általános szabályát, megfelel az Egyezmény előírásainak.

A bűncselekménnyel okozott kár megtérítése iránti igény érvényesíthető a büntetőeljárás során előterjesztett polgári jogi igény formájában, de nincs akadálya annak sem, hogy az igény érvényesítése polgári bíróság előtt, polgári peres úton történjen. A Pp. 152. § (1) bekezdése szerint, ha a per eldöntése olyan előzetes kérdés elbírálásától függ, amelynek tárgyában az eljárás büntetőbírói vagy államigazgatási hatáskörbe tartozik, a bíróság a per tárgyalását ezen eljárás jogerős befejezéséig felfüggesztheti. Ha ez az eljárás még megindítva nincs, a büntetőeljárás megindításáról hivatalból üldözendő bűncselekmény esetében a bíróság gondoskodik, egyébként pedig az eljárás megindítására megfelelő határidőt tűz ki. Ha a határidő eredménytelenül telik le, a tárgyalást folytatni kell. (Ha polgári bíróság nem tudja megítélni a jogellenes magatartás bekövetkeztének tényét, a polgári per folytatásával kénytelen bevárni a jogerős büntető ítéletet.) A 4. Cikk (2) bekezdésre vonatkozóan - miszerint a kárért felelős több személy együttesen és egyetemlegesen felelős - a Ptk. 344. §-a tartalmaz megfelelő rendelkezést.

A 5.cikk rendelkezik a közhivatalokban foglalkozási körben elkövetett korrupciós cselekményért való állami felelősségről. A Ptk. 348. §-a szerint, ha alkalmazott a munkaviszonyával összefüggésben harmadik személynek kárt okoz, jogszabály eltérő rendelkezése hiányában a károsulttal szemben a munkáltató felelős. Ehhez képest szűkíti a kört a Ptk. 349. §-a, amely szerint államigazgatási jogkörben okozott kárért a felelősséget csak akkor lehet megállapítani, ha a kár rendes jogorvoslattal nem volt elhárítható, illetőleg a károsult a kár elhárítására alkalmas rendes jogorvoslati lehetőségeket igénybe vette. A közszférában dolgozók által elkövetett cselekményekért a munkáltató, így közvetetten az állam helytáll.

A 6. Cikk értelmében a kártérítés mértéke csökkenthető vagy az igény elutasítható, ha a károsult a kár bekövetkeztéhez saját hibájából maga is hozzájárult. A Ptk. 340. § (1) bekezdése ezen rendelkezésnek teljes mértékben megfelel.

A 7. Cikk előírja, hogy a részes államok belső joga a korrupcióval okozott kár megtérítésére irányuló igényre a tudomásszerzéstől számított három éves szubjektív elévülési időt, és a cselekmény bekövetkeztétől számított legalább tíz éves objektív elévülési időt állapítson meg. E rendelkezéssel a Ptk. hatályos szabályozása [324. § (1) bek., 326. § (2) bek., 360. § (4) bek.] nincs teljesen összhangban, ezért az Egyezményt kihirdető törvény 3. §-ában került sor az Egyezmény előírásainak megfelelő elévülési szabály megalkotására.

A 8. Cikk értelmében a részes államok belső jogának rendelkeznie kell arról, hogy a „korrupcióra irányuló” szerződések semmisek. A Ptk. 200. § (2) bekezdése szerint semmis az a szerződés, amely jogszabályba ütközik, vagy amelyet jogszabály megkerülésével kötöttek, kivéve ha ahhoz a jogszabály más jogkövetkezményt fűz. Semmis a szerződés akkor is, ha nyilvánvalóan a jó erkölcsbe ütközik. A „korrupcióra irányuló” szerződés a büntető jogszabályokba ütközik, ezért semmis. A semmis szerződés érvénytelenségére - ha a törvény kivételt nem tesz - bárki határidő nélkül hivatkozhat. A semmisség megállapításához külön eljárásra nincs szükség [Ptk. 234. § (1) bekezdés).

A 9. Cikk védeni rendeli a korrupciós cselekményeket jóhiszeműen jelentő munkavállalókat. A jogellenes munkáltatói intézkedésekkel szemben a Munka Törvénykönyve (a továbbiakban: Mt.), illetve a köztisztviselők jogállásáról szóló 1992. évi XXIII. törvény (a továbbiakban: Ktv.) széles körben biztosít jogorvoslati lehetőséget. A munkavállaló ilyen esetekben munkaügyi jogvitát kezdeményezhet (Mt. 199-202. §, Ktv. 59-60/A. §).

A 10. Cikk értelmében a szerződő feleknek minden szükséges intézkedést meg kell tenniük - elsősorban a könyvvizsgálói intézmény révén - annak biztosítása érdekében, hogy a gazdálkodó szervezetek valós képet adjanak pénzügyi helyzetükről. E rendelkezésnek megfelelő szabályozást tartalmaz a gazdasági társaságokról szóló 1997. évi CXLIV. törvény, különös tekintettel a 41-45. §-okra, illetve a számvitelről szóló 2000. évi C. törvény, elsősorban annak X. fejezete.

A 11. Cikk írja elő, hogy a részes államok belső jogukban hatékony bizonyítási eljárást biztosítani kötelesek. A szabad bizonyítás elvéből [Pp. 3. § (5) bek.] következik, hogy a polgári eljárásokban bármilyen bizonyítási indítvány előterjesztése megengedett.

A 12. Cikk rendelkezik arról, hogy a korrupciós cselekmények miatt indult polgári eljárásokban a felek jogainak és érdekeinek védelmében ideiglenes intézkedések elrendelésére kerülhessen sor. A Pp. 156. § (1) bekezdése úgy rendelkezik, hogy a bíróság kérelemre ideiglenes intézkedéssel elrendelheti a kereseti kérelemben (viszontkeresetben), illetve az ideiglenes intézkedés iránti kérelemben foglaltak teljesítését, ha ez közvetlenül fenyegető kár elhárítása vagy a jogvitára okot adó állapot változatlan fenntartása, illetve a kérelmező különös méltánylást érdemlő jogvédelme érdekében szükséges, és az intézkedéssel okozott hátrány nem haladja meg az intézkedéssel elérhető előnyöket. A bíróság az ideiglenes intézkedés elrendelését biztosítékadáshoz kötheti. A kérelmet megalapozó tényeket valószínűsíteni kell.

Az Egyezmény hatályosulásának vizsgálatára az Európa Tanács égisze alatt létrehozott „Korrupció Elleni Államok Csoportja” (GRECO) hivatott, amelynek a Magyar Köztársaság 1999 óta tagja. (E szervezet figyelemmel kíséri valamennyi korrupcióval kapcsolatos Európa Tanács-i Egyezmény, ajánlás, irányelv érvényesülését.)

A 3. §-hoz

Az Egyezmény 7. Cikkének megfelelő elévülési szabályt a törvény 3. §-a tartalmazza:

A Ptk. 326. §-a az elévülés kezdetének időpontját az Egyezménytől eltérően szabályozza. A törvény 3. § (1) bekezdés a) pontja az Egyezmény 7. Cikkének megfelelően rendezi ezt a kérdést a korrupciós cselekményekből eredő kártérítési igények vonatkozásában: az elévülés az igényérvényesítéshez szükséges információk megszerzésétől kezdődik, azaz amikor a károsult tudomást szerzett, illetőleg kellő gondossággal tudomást szerezhetett volna a kár bekövetkeztéről, arról, hogy a kárt korrupciós cselekmény okozta, továbbá a felelős személy kilétéről. Az elévülés akkor kezdődik, ha ezek a feltételek együttesen fennállnak.

A 3. § (1) bekezdés b) pontja az igényérvényesítésre rendelkezésre álló - Egyezménynek megfelelő - 10 éves jogvesztő határidőről rendelkezik.

A 3. § (2) bekezdése értelmében a bűncselekménnyel okozott kár elévülésére vonatkozó szabályok és az Egyezményt kihirdető törvény 3. § (1) bekezdésben foglalt elévülési szabályok közül azt kell alkalmazni, amely az igény érvényesítése szempontjából kedvezőbb. A Ptk. 360. § (4) bekezdése a bűncselekménnyel okozott kár esetére az elévülési szabályokra vonatkozóan kivételt fogalmaz meg. Ilyen esetekben a kártérítési igény 5 évnél rövidebb ideig nem évülhet el akkor sem, ha az általános szabályok szerint az elévülési idő ennél rövidebb lenne. Ugyanakkor öt éven túl sem évül el mindaddig, amíg a bűncselekmény büntethetősége el nem évül. Előfordulhat, hogy e Ptk.-beli rendelkezés az elévülési idő szempontjából az igényérvényesítőre nézve kedvezőbb, mint a 3. § (1) bekezdés b) pontjában előírt 10 éves jogvesztő határidő, mert az adott bűncselekmény büntethetősége 10 éven túl évül el. Ebben az esetben az igényérvényesítés szempontjából kedvezőbb elévülési időt kell figyelembe venni.

A 4. §-hoz

A 4. § rendelkezik a hatálybalépésről. Tekintettel arra, hogy az Egyezmény Magyarország vonatkozásában 2004. április 1-jén hatályba lépett, annak rendelkezéseit, illetve az Egyezmény 7. Cikke következtében megalkotott 3. § rendelkezéseit 2004. április 1-jétől kell alkalmazni.