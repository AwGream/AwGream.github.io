2010. évi LXXXII. törvény indokolása

a médiát és a hírközlést szabályozó egyes törvények módosításáról

-----STARTING---POINT---ALTALANOS--- 

A médiára és a hírközlésre vonatkozó új jogi szabályozás megalkotása az Országgyűlés előtt álló, halasztást nem tűrő feladat. Ennek indokául nem pusztán a vonatkozó európai uniós szabályozás (legfontosabbként a 2007-es audiovizuális médiaszolgáltatásokról szóló EK-irányelv) kötelező átültetése hozható fel, hanem a korábbi szabályozás hatályba lépése óta jelentős mértékben megváltozott média- és hírközlési piac, illetve a média átalakult társadalmi környezete is.

Az új szabályozás megalkotása jelentős feladat, ugyanakkor a szabályozás egyes elemei a teljes szabályozási reform hatályba lépését megelőzően már életbe léphetnek. E célt szolgálja ez az átmeneti megoldást tartalmazó törvény.

A korábbi szabályok módosítására elsősorban a média és a hírközlés szervezetrendszerének átalakítása érdekében van szükség. Az átalakítás érinti a média és a hírközlés hatósági-felügyeleti szerveit, valamint a közszolgálati médiarendszer testületeit és szervezeteit is. A korábbi hatóságok, az Országos Rádió és Televízió Testület, valamint a Nemzeti Hírközlési Hatóság összevonásra kerülnek. A „hatósági konvergencia” indoka az, hogy mára a szabályozás szempontjából differenciálásra alkalmatlanná vált a „hagyományos” médiatartalmak és a hírközlési eszközök útján továbbított tartalmak közti, a továbbítás platformja alapján történő, korábban hagyományosan alkalmazott különbségtétel.

Az egyes médiumok konvergenciája szükségszerűen felveti a hatóságok konvergenciájának kérdését is, ahogyan az már több európai államban is történt, és amelynek eredményeképpen már több hasonló, konvergens, hírközlési és médiafeladatokat egyaránt ellátó hatóság működik. E törvény értelmében egyetlen szerv felügyeli majd a hírközlés és a média egészét, amely hatékonyabban, olcsóbban és szakszerűbben lesz képes ellátni feladatát.

A közszolgálati média szervezetrendszere korábbi formájában nem működőképes, nem képes a szükséges felügyelet ellátására az egyes műsorszolgáltatók felett, így jelentős átalakításra szorul.

Ennek érdekében e törvény átformálja a teljes közszolgálati szervezetrendszert, összevonja az egyes műsorszolgáltatók tulajdonosi testületeit és gazdasági felügyeletét, illetve a társadalmi részvétel új formáit határozza meg.

A civil kontroll jelenléte elengedhetetlen a közszolgálat felügyeletét ellátó szervezetrendszerben, de annak olyan formát, formákat kell találni, ahol tényleges, hatékony eszköz tud lenni a társadalom különböző szegmenseit képviselők kezében. E célt szolgálja az e törvényben szereplő, a politikától független Közszolgálati Testület felállítása, valamint a Hírközlési és Média Biztos tisztségének létrehozása.

-----STARTING---POINT---RESZLETES---

Az 1. §-hoz

A létrejövő új hatóságról rendelkezik. E rendelkezések alapján a Nemzeti Média- és Hírközlési Hatóság autonóm államigazgatási szerv, amely a Kormány által nem utasítható, közjogi státusa független. Jog- és feladatkörei részben megegyeznek a korábbi Nemzeti Hírközlési Hatóságéival, továbbá kiegészülnek a korábbi Országos Rádió és Televízió Testületével.

A 2. §-hoz

A Hatóság - a megszűnő Tanács jogköreit és feladatköreit átvevő - Elnökéről rendelkezik, majd az Elnök és az elnökhelyettes megbízatása megszűnésének eseteit határozza meg. Az Elnök további feladatkörei itt kerülnek meghatározásra.

A 3. §-hoz

A Hatóság Hivatalát vezető főigazgató tisztségéről és feladatköréről, a főigazgatói tisztség betöltésének pozitív és negatív feltételeiről, megbízatása megszűnéséről, ahhoz fűződő egyéb kötelezettségeiről, a főigazgató-helyettesi tisztség betöltésének feltételeiről, illetve megbízatása megszűnéséről, ahhoz fűződő egyéb kötelezettségeiről rendelkezik.

A 4. §-hoz

A Hatóság alkalmazottainak közszolgálati jogviszonyáról és illetménykiegészítésükről rendelkezik.

Az 5. §-hoz

A közigazgatási hatósági eljárásban való részvétel kizárásának eseteiről rendelkezik.

A 6. §-hoz

A kétfokú eljárás másodfokú döntéshozójáról rendelkezik, aki a megszűnő Tanács helyett a Hatóság elnöke lesz.

A 7-8. §-hoz

A Tanács megszűnésével megváltozik az eljárás rendje, a Tanács helyébe az Elnök lép.

A 9. §-hoz

Jogvitás eljárásban a Tanács helyébe az Elnök lép. Továbbá azzal egészül ki a rendelkezés, hogy a jogvitában az eljáró tanács milyen összetételben működhet.

A 10. §-hoz

A törvény alapján a jövőben a Hírközlési Állandó Választottbíróság jogi személyiségét nem alapító okiratának a hatóság hivatalos lapjában, hanem a Magyar Közlöny mellékleteként megjelenő Hivatalos Értesítőben történő közzététele napjával nyeri el.

A 11-12. §-hoz

A Nemzeti Hírközlési és Informatikai Tanács (NHIT) összetételéről, tagjainak megbízatásáról, a megbízatás feltételeiről és feladatköréről, jogállásáról, illetve a rá vonatkozó egyéb szabályokról rendelkezik.

A 13. §-hoz

Az Egyetemes Elektronikus Hírközlési Támogatási Kassza kezelése irányításának joga a Hatóságot illeti meg.

A 14. §-hoz

A korábbi Hírközlési Fogyasztói Jogok Képviselőjének tisztsége a jövőben „Hírközlési és Média Biztos”-sá alakul át. Hírközléssel összefüggő jogkörei változatlanok maradnak, míg a média felügyeletével kapcsolatos feladatait a médiára vonatkozó új szabályozás határozza meg.

A 15. §-hoz

E szakasz rögzíti a tényt, amely szerint az új hatóság a korábbi Nemzeti Hírközlési Hatóság jogutódja.

A 16. §-hoz

A rádiózásról és televíziózásról szóló 1996. évi I. törvényben meghatározott Országos Rádió és Televízió Testület jogutódja a Nemzeti Média- és Hírközlési Hatóság Médiatanácsa az új hatóságon belüli, önálló jogi személyiséggel és feladatkörrel rendelkező szerv. E szakasz rendelkezik a Médiatanács alapvető feladatairól. A Médiatanács önálló jogi személy, mely az Országgyűlés felügyelete alatt áll, de általa nem utasítható, jelentős autonómiával bír. A Médiatanács elnökének és tagjainak megválasztásához széles parlamenti konszenzus, kétharmados többségi szavazás szükséges. Az elnök és a tagok - függetlenségük biztosítása érdekében - hosszú időre, 9 évre nyerik el mandátumukat. A szavazás listán történik. A tagokra egy e célra felállított jelölőbizottság tesz javaslatot, amelyben az egyes parlamenti képviselőcsoportok delegáltjai mandátumarányos mértékű szavazattal rendelkeznek. A Hatóság Elnöke egyben a Médiatanács elnökévé is válik, amennyiben a tagjelöltekkel együtt őt is megválasztja az Országgyűlés. E rendelkezés alapján a Hatóság Elnöke tisztségének megszűnése automatikusan a Médiatanács elnöki tisztségének megszűnését is jelenti. A Médiatanács széleskörű autonómiája alapján tagjai megbízatásának megszűnése csak szigorúan, taxatíve meghatározott okból történhet, az Országgyűlés vagy a Kormány diszkrecionális döntése alapján nem. A megszűnési okok a következők lehetnek: megbízatási idő lejárta, lemondás, összeférhetetlenség, felmentés, kizárás, halál. A szakasz rendelkezik arról, a tag megbízatása megszűnése után létrejöhető jogviszonyaiban milyen korlátozások érvényesülnek.

A 17. §-hoz

A Médiatanács elnökének és tagjainak díjazásáról rendelkezik. A Médiatanács átveszi az ORTT korábbi feladatköreit, és a frekvenciagazdálkodás koncepciójának kialakítása tekintetében egy újat is kap.

A 18. §-hoz

A Médiatanács döntéseiről, a tagok szavazatának mértékéről, majd a műsorszolgáltatási pályázati felhívás kiírásáról és elbírálásáról rendelkezik.

A 19. §-hoz

Technikai jellegű módosítás.

A 20. §-hoz

A korábbi helyébe lépő technikai jellegű módosítás a hatósági konvergencia miatt szükséges.

A 21. §-hoz

A korábbi három közszolgálati közalapítvány összevonásra kerül, mégpedig oly módon, hogy a Magyar Televízió Közalapítvány alakul át, és az így létrejövő - Közszolgálati Közalapítvány nevet viselő - szervezet válik a Magyar Rádió Közalapítvány és a Hungária Televízió Közalapítvány jogutódjává, míg a korábbi Magyar Televízió Közalapítvány jogfolytonosan működik tovább a Közszolgálati Közalapítvány keretein belül. Ezen összevonásra azért van szükség, mert így a közszolgálati műsorszolgáltatók felett hatékonyabb tulajdonosi ellenőrzés valósítható meg.

A közalapítványok vagyona nem kerül át teljes egészében a Közszolgálati Közalapítványhoz, hanem annak egy részét a korábbi Műsorszolgáltatási Alap átalakításával létrejövő Műsorszolgáltatás Támogató és Vagyonkezelő Alap kezelésébe utalja a törvény. Az átadott vagyonról az Országgyűlés határozatban rendelkezik.

A Közalapítvány kezelő szervének tagjait az Országgyűlés választja meg, a Kuratóriumba 6 tagot az Országgyűlés jelöl (3-3 kormány- illetve ellenzéki oldalról), míg az elnökét és további 1 tagját a Médiatanács delegálja. A tagok és az elnök függetlenségük érdekében 9 évre szóló mandátummal rendelkeznek.

A Kuratórium elnöke és tagjai megbízatásának megszűnéséről csak szigorúan, taxatíve meghatározott okokból történhet, ami szintén a függetlenség garanciája. A Kuratórium gyakran, legalább havonta kétszer ülésezik, ezen üléseken a tagok szavazati joga egyenlő.

A Közszolgálati Kódex egy olyan új dokumentum, amely jogi kötőerővel bír, és amelynek betartása kötelező valamennyi, a közszolgálati műsorszolgáltatókat, illetve az MTI Zrt.-t irányító vezérigazgató számára. A Kódex betartása felett a társadalmi kontroll új formájaként, a civil szférát képviselő Közszolgálati Testület őrködik.

A Közszolgálati Testület összetételéről, működéséről, jogköreiről rendelkezik. A testületnek joga van javasolni a vezérigazgatók munkaviszonyának megszüntetését abban az esetben, ha nem teljesíti a Kódexben foglaltakat.

A Közszolgálati Testület választásáról rendelkezik. A közszolgálati műsorszolgáltatók és az MTI Zrt. egyszemélyes, nonprofit zártkörű részvénytársasági formában működnek tovább. Az alapítói, illetve részvényesi jogokat mind a négy Zrt. vonatkozásában a Közszolgálati Közalapítvány gyakorolja. Ennek során azonban bizonyos korlátozások érvényesülnek.

A Közalapítvány, illetve a Kuratórium nem jogosult olyan jogkört gyakorolni, amely nincsen tételesen felsorolva e törvényben.

A közszolgálati műsorszolgáltatók, illetve az MTI Zrt. vezető tisztségviselője a vezérigazgató. A vezérigazgató megválasztásának módjáról, illetve tisztsége megszűnésének eseteiről rendelkezik e szakasz. A megválasztás során együttműködik a Médiatanács és a Kuratórium, de a döntés joga egyértelműen utóbbié. Ez a megoldás biztosítja, hogy szakmailag alkalmas jelöltek kerüljenek a Kuratórium elé, ugyanakkor a Médiatanács még közvetve se legyen képes befolyásolni a Zrt- k működését.

A vezérigazgató helyettesei a vezérigazgató-helyettesek, amelyeket ő maga nevezi ki; e kinevezés egyben kötelezettség is, annak érdekében, hogy vezérigazgató hiányában se maradhasson irányító nélkül a Zrt. A vezérigazgató köteles beszámolni a Zrt. tevékenységéről a Kuratóriumnak.

A közszolgálati műsorszolgáltató Zrt-k és az MTI Zrt. a jövőben közös Felügyelő Bizottsággal működnek majd a hatékony gazdasági ellenőrzés érdekében. E szakasz a Felügyelő Bizottság összetételéről és feladatairól rendelkezik.

A 22. §-hoz

A korábbi Műsorszolgáltatási Alap helyébe a Műsorszolgáltatás Támogató és Vagyonkezelő Alap lép. Az átalakulás részleteit egy jövőbeni országgyűlési határozat tartalmazza. Az Alap kezelője a Médiatanács.

A 23. §-hoz

Az Alap bevételeinek meghatározott százaléka a közszolgálati műsorszolgáltató Zrt-ket illeti meg.

A 24. §-hoz

A digitális átállás miatt a műsorszolgáltatások folyamatos működésének biztosítása érdekében bekerülő új rendelkezés.

A 25-33. §-hoz

A műsorterjesztés és a digitális átállás szabályairól szóló 2007. évi LXXIV. törvény rendelkezéseit igazítja az újonnan létrejövő hatóság e törvényben foglalt szabályozásához.

A 34. §-hoz

A nemzeti hírügynökségről szóló 1996. évi CXXVII. törvény módosítását tartalmazza. A Magyar Távirati Iroda Zrt. átalakul egyszemélyes, nonprofit zártkörű részvénytársasággá, amelynek tulajdonosa a Közszolgálati Közalapítvány lesz. Az alapítói és részvényesi jogokat a megszűnő Tulajdonosi Tanácsadó Testület helyett a Közszolgálati Közalapítvány gyakorolja.

Az MTI Zrt. vezetését vezérigazgató látja el. A vezérigazgató megválasztása során együttműködik a Médiatanács és a Kuratórium, de a döntés joga egyértelműen utóbbié. Ez a megoldás biztosítja, hogy kizárólag szakmailag alkalmas jelöltek kerüljenek a Kuratórium elé, ugyanakkor a Médiatanács még közvetve se legyen képes befolyásolni a Zrt. működését.

A Közszolgálati Testület az MTI Zrt. működését is felügyeli, és hasonló jogkörökkel rendelkezik ebben a tekintetben, mint a közszolgálati műsorszolgáltatók esetében. A vezérigazgató köteles beszámolni az MTI Zrt. tevékenységéről a Kuratóriumnak.

A vezérigazgató helyettesei a vezérigazgató-helyettesek, amelyeket ő maga nevezi ki; e kinevezés egyben kötelezettség is, annak érdekében, hogy vezérigazgató hiányában se maradhasson irányító nélkül a Zrt.

A közszolgálati műsorszolgáltató Zrt.-k és az MTI Zrt. a jövőben közös Felügyelő Bizottsággal működnek majd a hatékony gazdasági ellenőrzés érdekében. E szakasz a Felügyelő Bizottság összetételéről és feladatairól rendelkezik.

A 35. §-hoz

A könyvvizsgáló megbízásáról rendelkezik.

A 36. §-hoz

A kiegyensúlyozott tájékoztatás kötelezettségének megsértése miatti panaszokat a Médiatanács Panaszbizottsága látja majd el.

A 37. §-hoz

Az MTI Zrt. által köthető szerződések korlátozásáról, a szerződések nyilvántartásáról, illetve a Zrt. gazdálkodásáról rendelkezik.

A 38. §-hoz

A mellékletben meghatározott módosuló esküszövegről, továbbá egy új mellékletről rendelkezik a törvény, amely a Közszolgálati Testület tagjait jelölő szervezeteket sorolja fel.

-----STARTING---POINT---VEGE---

A 39. §-hoz

A törvény hatálybalépéséről rendelkezik.

A 40. §-hoz

A törvény alkalmazásához szükséges átmeneti rendelkezéseket tartalmazza.

A 41-42. §-hoz

A technikai változásokat jelentő egyéb törvénymódosításokat tartalmazza.