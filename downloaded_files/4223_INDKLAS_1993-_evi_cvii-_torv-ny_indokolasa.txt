1993. évi CVII. törvény indokolása

az Alkotmány módosításáról

Az Alkotmány a Kormány feladatává teszi a fegyveres erők működésének irányítását. Ebbe beleértendő természetesen a rendeltetésszerű működés feltételeinek megteremtésén kívül az operatív intézkedésekkel történő irányítás joga is. Ez áll összhangban az Alkotmánybíróság azon határozatával, miszerint a Kormánynak a fegyveres erők működésirányítási hatásköre magában foglalja mindazokat a jogosítványokat, amelyek nem tartoznak az Országgyűlés, illetve a köztársasági elnök hatáskörébe.

A jelenlegi alkotmányos szabályozás szerint egyértelmű, hogy a fegyveres erők alkalmazásának elrendelésére az Országgyűlés jogosult, amely a fegyveres erők egészének harci cselekményekben való részvételét jelenti. Az Alkotmány szerint erre csak rendkívüli vagy szükségállapot kihírdetése esetén van lehetőség.

Nem rendelkezik az Alkotmány azonban idegen hatalom fegyveres támadásának nem minősülő külső fegyveres csoportok (pl. gerillacsoportok) váratlan betörése, vagy az ország légterének szándékos megsértése, illetve váratlan légitámadás esetén a támadás elhárítása érdekében a fegyveres erők korlátozott mérvű igénybevételéről.

Figyelemmel a gerillacsoportok harcmódjára, valamint a korszerű légi támadó eszközök földközeli repülési magasságára és nagy sebességére, a felderítés lehetőségei alapján az elhárításra irányuló cselekvési diő rendkívüli mértékben lerövidül, amely a döntésben a lehető legnagyobb operativitást igényli.

Ezért, az Országgyűlés hatáskörének érintetlen hagyásával indokolt az ország légterének szándékos megsértése, váratlan légitámadás vagy külső fegyveres csoportok betörése esetén a támadás elhárításának elrendelésére - az Országgyűlés egyidejű tájékoztatása mellett - a Kormányt felhatalmazni. A jogállamiság követelményei azt indokolják, hogy ezt a felhatalmazást is az Alkotmány adja meg a Kormánynak.

Ezt célozza a javaslat 1. §-a.

A határőrség az európai államok berendezkedésének és gyakorlatának megfelelően rendészeti feladatokatt végző fegyveres szervezet. Ezért jogállása és feladatköre a modern államokban hasonlít a rendőrségéhez, néhány helyen még a megnevezése is határrendőrség.

A magyar határőrség hagyományosan kialakult és jogszabályban meghatározott alapvető feladata is az államhatár őrzése, a határrend fenntartása, a határforgalom ellenőrzése, amelyek tipikusan rendészeti jellegű feladatok. Ezen alapul a határőrségnek határrendészeti szervvé való továbbfejlesztése. Ezért e feladatokat el kell választani a fegyveres erőktől és azok feladataitól.

A határőrség az Alkotmány szerint a fegyveres erők része, s mint ilyen, nem láthat el rendészeti, igazgatási feldatokat. Feladata ugyanakkor az országhatárok közvetlen védelme erőszakos, jogellenes határmenti cselekmények, fegyveres határsértések (incidensek) esetén, amelyek elhárításához nem kell elrendelni sem a szükségállapotot, sem a fegyveres erők alkalmazását.

Ennek megfelelően alkalmassá kell tenni a határőrséget jogállása, létszáma és fegyverzete (felszerelése) tekintetében arra, hogy e feladatait eredményesen végre tudja hajtani szükségállapot kihirdetése nélkül is. Az ilyen határincidensek bekövetkezése esetén nem lenne szerencse ugyanis a szükségállapotot elrendelni, mert az indokolatlanul nemzetközi feszültség gerjesztésének forrása lehetne.

Ha azonban az országot idegen hatalom támadása éri, tehát hadviselés esetén, a határőrség szóban forgó határvédelmi egységeit be kell építeni a fegyveres erő kötelékébe, hogy egységes katonai irányítás alatt a honvédséggel együtt vegyen részt a védelmi hadműveletek végrehajtásában. Ez esetben a határőrség rendészeti szervei továbbra is ellátják sajátos feladataikat.

A határőrségnek ezt a megváltozott alkotmányos jogállását kívánja megalapozni a javaslat 2. §-a.

A fegyveres erők, a rendőrség és a polgári nemzetbiztonsági szolgálatok működésének politikamentességét kívánja biztosítani az Alkotmány módosításának azon része, amely e szervezetek hivatásos állományú tagjait megfosztja azon joguktól, hogy pártnak tagjai legyenek illetve politikai tevékenységet folytassanak. A nem hivatásos állomány pártban való tevékenységét az Országgyűlés ún. 2/3-os törvénnyel szabályozhatja.