2007. évi CXXXIII. törvény indokolása

a bányászatról szóló 1993. évi XLVIII. törvény módosításáról

-----STARTING---POINT---ALTALANOS--- 

Az ágazati-szakmai törvények közül a bányászatról szóló 1993. évi XLVIII. törvényt (a továbbiakban: Bt.) az Országgyűlés 1993. április 20-ai ülésnapján fogadta el. Az eltelt 14 év alatt a Bt. jelentősebb módosításáról az 1997. évi XII. törvény, majd a földgázellátásról szóló 2003. évi XLII. törvény rendelkezett. Az utolsó módosítás a Bt. földgáziparral kapcsolatos szabályrendszerét érintette. A jelen módosítás alapvető indokai a következők:

- a 2006/21/EK irányelv (a továbbiakban: az irányelv) jogharmonizációja;

- a földtani és bányászati szakigazgatást érintő 2007. évi változások;

- a geotermikus energia hasznosításával kapcsolatos jogbiztonság növelése;

- a bányászati engedélyezési eljárás korszerűsítése;

- a magas inertgáz tartalmú földgáz kitermelésnek ösztönzése.

-----STARTING---POINT---RESZLETES---

Az 1. §-hoz

A Bt. tárgyi hatályát indokolt kiterjeszteni az irányelv tárgyi hatályának megfelelően. A Bt. 1. §-a (1) bekezdésének h) pontját a geotermikus energiáról módosítani kell a törvény szóhasználatának megfelelően az egységes jogalkalmazást elősegítendő.

A 2. §-hoz

A Bt. 5. §-ának (1) bekezdését ki kell egészíteni a bányászati tevékenység során keletkező hulladék kezelésének bányafelügyeleti engedélyezésével.

A 3. §-hoz

A Bt. 6. §-ában a bányászati jog átruházási eljárásban szükséges a kérelmező személyét rögzíteni, mivel az eljárások során bizonytalanságot okoz, ha két kérelmező (átadó és átvevő) is felléphet. Az átvevő személye mellett szól, hogy a bányafelügyeleti hozzájárulás megszerzéséhez benyújtandó kérelemnek az átruházási megállapodáson kívül az átvevő jognyilatkozatait és jogállására vonatkozó igazolásokat kell tartalmaznia.

A 4. §-hoz

A módosítás a Bt. és más jogszabályi rendelkezések által előírt, az ásványi nyersanyagok bányászatával kapcsolatos koncessziós pályázathoz szükséges környezetvédelmi vizsgálatokra vonatkozó többszörös szabályozás megszüntetésével és a szabályozás egyszerűsítésével az eljárások gyorsítását kívánja elősegíteni.

Az 5. §-hoz

A módosítás célja, hogy a törvény bányajáradék mértékének emelésére vonatkozó merev szabályozásán úgy változtasson, hogy azzal a költségvetés számára a lehető legmagasabb bevételt érje el, ugyanakkor a bányavállalkozók kutatási és kitermelési tevékenységének ösztönzését se szüntesse meg.

A módosítás olyan differenciált szabályozást vezet be, amely figyelembe veszi az eltérő méretű szénhidrogénmezőn történő kitermelés gazdaságossági feltételeit, valamint a befektetők érdekeltségének fenntartásához kapcsolódó szempontokat is annak érdekében, hogy a nemzetgazdaság számára a szabályozási változás a lehető legnagyobb haszonnal járjon.

A módosítás alapján így a 30%-os bányajáradék vonatkozik arra a termelésre, amelyet korábbi még alacsonyabb (40-50USD/bbl) olajár prognózis és beruházási költségek mellett valósítottak meg, valamint arra jövőben termelésbe állítandó mezőből származó termelésre, amelynek a kihozatala elég nagy ahhoz, hogy a magas bányajáradék mellett is megfelelő maradjon a befektető megtérülése. 12%-os mértékű bányajáradékot kell fizetnie a bányavállalkozónak - azaz a fizetendő mérték változatlan marad -, ha a szénhidrogénmezőből kitermelt földgáz éves mennyisége a 300 millió m3-t, a kőolaj mennyisége az 50 kt-t nem haladja meg. A bányajáradék mértéke 20%, ha a szénhidrogénmezőből kitermelt földgáz éves mennyisége 300-500 millió m3, kőolaj esetében 50-200 kt közé esik. A bányajáradék mértéke 30%, ha a szénhidrogénmezőből kitermelt földgáz éves mennyisége 500 millió m3, kőolaj esetében 200 kt fölött van.

E módosítások alapján a bányavállalkozások által fizetendő bányajáradék ugyan elmarad attól az értéktől, mintha egységesen 30%-os bányajáradékmérték lenne alkalmazandó, ugyanakkor a bányászatba történő befektetések növelésével kapcsolatos gazdasági haszon lényegesen magasabb lesz, mint a 3%-os kulcs egységes alkalmazása esetén.

Minden esetre vonatkozik ugyanakkor az a szabály, amely alapján, ha a Brent kőolaj tőzsdei jegyzésára elér vagy meghalad egy meghatározott mértéket, a kitermelt szénhidrogén után fizetendő bányajáradék 3%-kal emelkedik.

A módosításnak a magas inertgáz tartalmú földgázra vonatkozó rendelkezései a hazai lehetőségek nagyobb arányú kiaknázását kívánja elősegíteni. Így a magas inertgáz tartalmú földgáz esetében alacsonyabb bányajáradék mérték megállapítása ösztönzőleg befolyásolhatja az ilyen, gyengébb minőségű földgázok kitermelését. Ugyancsak szükséges módosítani a magas inertgáz tartalmú földgáz meghatározását is, tekintettel arra, hogy a 30%-nál magasabb inert tartalmú földgáz a normál bekeveréssel nem hasznosítható. Ezért az ilyen földgáz inert tartalmának csökkentéséből eredő költségeket indokolt a bányajáradék mértékének leszállításával ösztönözni.

A módosítás a „nem konvencionális eljárással termelt földgáz” meghatározása helyett beépíti a törvénybe a nem hagyományos eljárással termelt szénhidrogén fogalmát, valamint a szénhidrogén mező fogalmát is.

A 6. §-hoz

A bányászati tevékenységet végző személyre vonatkozó szabályok egységesítését szolgálja a módosítás. A koncesszió és a hatósági engedély alapján bányászati tevékenységet végzők azonos elbírálás alá esnek.

A 7. §-hoz

A Bt. kiegészítése indokolt egy 22/B. §-sal a geotermikus energia kutatása, kinyerése és hasznosítása engedélyezésének sajátos szabályairól. Ennek fontos elemei a liberalizált földtani kutatás; a védőidom, amely biztosítja a kizárólagos kinyerést; és a létesítmények műszaki-biztonsági felügyelete.

A 8. §-hoz

A Bt. 26. §-a (3) bekezdésének módosítását a kormányzati szerkezetátalakítással összefüggő törvénymódosításokról szóló 2006. évi CIX. törvény 96. §-ának (4) bekezdése teszi szükségessé.

A 9. §-hoz

A Bt. 26/A. §-ának (6) bekezdésében felsorolt esetekben a bányafelügyelet a bányavállalkozó bányászati jogát törli, és a bányatelekben fennálló bányászati jogot átruházásra a bányafelügyelet honlapján, a Bányászati Közlönyben - szénhidrogének esetében az Európai Unió Hivatalos Lapjában is - meghirdeti.

A jelenlegi szabályozás szerint [203/1998. (XII. 19.) Korm. rendelet (a továbbiakban: Bt. Vhr.) 22. § (6)] a Kincstári Vagyoni Igazgatóság (továbbiakban: KVI) ruházza át a bányászati jogot a pályázat alapján kijelölt kérelmezőnek.

Ez az eljárás számtalan aggályt vet fel (pl.: a KVI-re vonatkozó szabályokkal ellentétes a Bt. Vhr. pályáztatásra vonatkozó rendelkezése).

Ezen ellentmondások kiküszöbölését szolgálja a módosítás, amikor a bányafelügyeletet jogosítja fel a törvény az új jogosított személyének hatósági határozatban történő kijelölésére, hasonlóan a bányatelek megállapítási eljáráshoz.

A 10. §-hoz

A Bt. 26/B. §-ában a bányatelek módosításnak az ásványi nyersanyagok elhelyezkedésén kívül más oka is lehet (pl. gazdasági megfontolás). A hatályos szabályozás felesleges korlátozást tartalmaz. A módosítás megengedhetőségének feltételessége ellenben biztosítja a bányafelügyelet számára azt a jogi lehetőséget, hogy az állam érdekét (az ásványvagyon-védelmi, ásványvagyon-gazdálkodási feltételek érvényesítésével) biztosítani tudja.

A 11. §-hoz

A „Súlyos balesetek és súlyos üzemzavarok” fejezet kibővítését az irányelv indokolja. Az irányelv megalkotásának központi eleme volt az ilyen balesetek elkerülése (l. nagybányai gátszakadás).

A 12. §-hoz

A Bt. módosítása azt a célt szolgálja, hogy a szénhidrogénre meddő, vagy a használaton kívüli, az aktuális gazdasági paraméterek mellett gazdaságos szénhidrogén termelésre nem alkalmas kutak más célú hasznosítása lehetővé váljon. A fölösleges kútfelszámolás nem érdeke az államnak, mert új vállalkozások indulását akadályozhatja meg, illetve az állami tulajdonú meddő kutak esetében költségvetési kiadást eredményezhet.

A 13. §-hoz

A Bt. 41. §-ának kibővítését két további ponttal az irányelv hatálya alatti és a geotermikus energiával kapcsolatos jogosulatlan vagy szabálytalan tevékenységek szankcionálása teszi szükségessé. Ugyanitt a pénzügyi garancia-köteles tevékenységek kiterjesztése az irányelv rendelkezéseinek megfelelően elősegíti a környezeti károkozásért történő helytállást.

A 14. §-hoz

A Bt. 42. §-a (3) bekezdésének módosítását a kormányzati szerkezetátalakítással összefüggő törvénymódosításokról szóló 2006. évi CIX. törvény 96. § (4) bekezdése teszi szükségessé.

A 15. §-hoz

A Bt. 43. §-a (3) bekezdésének módosítását a Bt.-ben meghatározott földtani feladat indokolja és az IRM korábbi véleménye alapján a hatásköröket törvényben kell megállapítani.

A Bt. 43. § (9) bekezdésének módosítását, azaz a vegyes finanszírozást az intézményi átalakulás teszi szükségessé. Az átalakulás előtt a Magyar Bányászati Hivatal saját bevételeiből gazdálkodott, a Magyar Geológiai Szolgálat és a SZÉSZEK költségvetési támogatást kapott. Az új intézmény „örökli” a bányafelügyelet saját bevételeit, ugyanakkor a beolvasztott tevékenységek forrása részben központi költségvetési támogatás.

A felügyeleti díj korábbi bevezetésének hatásait vizsgálva az a tapasztalat, hogy a bányavállalkozók egy köre (amelyek csekély mértékű bányászati tevékenységet végeznek) a befizetett felügyeleti díj nagyságát jóval meghaladó igazgatás-szolgáltatási díj-kedvezményben részesül a meglévő mentesség alapján. A módosítás azt a cél szolgálja, hogy a tárgyévre megállapított felügyeleti díj mértékéig történjen a mentesítés, az e fölötti igazgatás-szolgáltatási díjat ezen vállalkozóknak is meg kell fizetni. Ennek összesített hatása évente legfeljebb 10 MFt lehet, de megakadályozza, hogy a bányavállalkozók a hatályos jogszabály által biztosított kedvezménnyel visszaéljenek, illetve olyan kép alakuljon ki, mintha a sokat fizetők mentesítenék a keveset fizetőket, amely versenyellenes állapot lenne.

A 16. §-hoz

A Bt. 43/B. §-ának módosítása pontosítja, hogy mely eljárások keretében kell alkalmazni a hivatkozott rendelkezést.

A 17. §-hoz

A Bt. 44. § kibővítése a bányafelügyelet földtani hatáskörének definiálásával szintén a Magyar Geológiai Szolgálat bányafelügyeletbe történő beolvadása miatt indokolt. Ez évtizedes hiányt pótol. A további kiegészítést az irányelv miatt kell megtenni.

A 18. §-hoz

A Bt. 49. § fogalom-meghatározásait több helyen kell módosítani, főként az irányelvben megadott definícióknak megfelelően, valamint a magas inertgáz tartalmú földgáz és a nagy mélységű nem konvencionális eljárással termelt földgáz megfogalmazásával.

A 19. §-hoz

A Bt. 50. §-a (5) bekezdésének módosítását a kormányzati szerkezetátalakítással összefüggő törvénymódosításokról szóló 2006. évi CIX. törvény 96. § (4) bekezdése teszi szükségessé.

A 20. §-hoz

A Bt. 50/A. § felhatalmazás-módosításaira részben az intézményi átalakulás miatt volt szükség. Ilyenek a földtani adatszolgáltatásról, a földtani szakértői engedélyekről kiadandó rendeletek.

A 21. §-hoz

Az irányelvre történő utalás a Bt. 51. §-ában a jogharmonizáció kötelező eleme.

-----STARTING---POINT---VEGE---

A 22. §-hoz

A Bt. 9. §-ának (2) bekezdése a társadalmi, környezet- természetvédelmi, gazdasági szempontból egyaránt kiemelt fontosságú érzékenységi és terhelhetőségi vizsgálatokra vonatkozó szabályozásról rendelkezik. A szabályozás tartalmát, a jogbiztonsághoz fűződő követelményeket figyelembe véve a szabályozás szintjének módosítása indokolt. A vizsgálatok komplex jellege, a koncesszióvevő biztonságának stabil garantálása a kormányrendeleti szintű szabályozást teszi indokolttá. A törvény - a kodifikációs szabályoknak megfelelően - a végrehajtási norma megalkotására való felhatalmazást a Bt. Záró rendelkezései között helyezi el. A jogszabály megalapozott előkészítése érdekében a késleltetett hatályon kívül helyezést a 22. § (3) bekezdés tartalmazza.

A Bt. 17. §-a előtti cím hatályon kívül helyezése szükséges, mert a szakaszt 2003-ban hatályon kívül helyezték, a geotermikus energia kutatása, kinyerése és hasznosítása nem koncesszió keretében történik, így nem a II. Részben van a helye.

A Bt. 20. § (2) c) módosítása is a tárgyi hatálynak és az (1) bekezdésnek („a kitermelt ... geotermikus energia után az államot ... bányajáradék illeti meg”) megfelelő pontosítás, ezt a szakaszon belüli ellentmondást oldja fel.

A 23. §-hoz

A villamos energiáról szóló 2007. évi LXXXVI. törvény 12. § (1) bekezdése a megújuló energiaforrásból vagy hulladékból nyert energiával előállított villamos energia és hasznos hő mennyiségének, valamint a kapcsoltan termelt energia előállításához felhasznált elsődleges energiaforrásnak az igazolását egy - a megfelelőség értékelési szervezetekre vonatkozó szabályok szerint - kijelölt szervezetre bízza.

Ez a gyakorlatban az jelenti, hogy a villamos energia kötelező átvételi rendszerében történő értékesítési jogosultság ellenőrizhetőségét biztosító eredetigazolás egyfajta szolgáltatásnyújtás keretében kerül kiadásra. A kijelölés ráadásul nem egyetlen szervezetre, hanem több arra alkalmas gazdasági társaságra is kiterjedhet. Így a kijelölt szervezetek versenyeznének egymással az eredetigazolást kérő ügyfelekért.

A kötelező átvételi rendszer célja a megújuló energiaforrásból vagy hulladékból nyert energiával előállított villamos energia előállításával járó versenyhátrány kompenzálása.

Annak érdekében, hogy a kötelező átvételi rendszerrel járó előnyök valóban csak az ilyen kompenzációra szoruló, a villamos energiát megújuló energiaforrásból vagy hulladékból nyert energiával előállító vállalkozásoknál jelentkezzenek, kiemelt jelentőségű a rendszerhez kapcsolódó ellenőrzési mechanizmus.

A fentiekre tekintettel az ellenőrzést garantáló vizsgálatot és az annak eredményeként kiadásra kerülő eredetigazolást nem célszerű versenypiaci feltételeken alapuló szolgáltatásként szabályozni, hanem ellenkezőleg, kizárólag annak hatósági tevékenységi körben tartása nyújthat kellő garanciát a feladatnak az érintett gazdasági szereplőktől független, objektív és átlátható módon történő ellátására.

A törvény ennek megfelelően a kijelölt szervezet helyett a Magyar Energia Hivatalhoz telepíti az igazolási feladatkört.