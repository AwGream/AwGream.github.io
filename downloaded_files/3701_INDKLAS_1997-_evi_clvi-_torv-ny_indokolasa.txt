1997. évi CLVI. törvény indokolása

a közhasznú szervezetekről

-----STARTING---POINT---ALTALANOS--- 

Magyarországon az elmúlt évtizedben örvendetesen megnőtt a civil szervezetek száma és szerepe.

50000 körül van a nyilvántartott társadalmi szervezetek, alapítványok, közalapítványok és közhasznú társaságok száma.

Ezen szervezetek jogi szabályozása különböző jogszabályokban történt.

Hosszú ideje megfogalmazódott az igény mind a civil szférában, mind a kormányzatban az iránt, hogy külön törvény szabályozza a közhasznú szervezeteket.

A törvény megalkotásával eleget kívánunk tenni annak a jogos igénynek, hogy a civil szervezetek közhasznú tevékenységüket világos, rendezett viszonyok között végezhessék. A piacgazdaságra történő áttérés, valamint az állami szerepvállalás szükségszerű csökkenésének időszakában különösen fontos, hogy létrejöjjön és működjön az állami és a piaci szektor között az úgynevezett non-profit szektor.

A non-profit szektor szabályozása Európa országaiban eltérően alakult, nincs egységes szabályozási modell. Eltérő az is, hogy egy vagy több jogszabály vonatkozik a szektorra, illetve keretjellegű vagy részletes szabályokat tartalmaznak a törvények.

Arra vonatkozóan, hogy mely szervezetek minősülnek közhasznúnak három szabályozási modell alakult ki.

Az első modell esetében nincs megkötve, hogy milyen típusú szervezetek minősíthetőek közhasznúvá, azaz bármely jogi formájú szervezetre vonatkozhat a közhasznúság szabályozása, ha a szervezet célja közhasznúnak minősíthető és a szervezet vállalja a közhasznúsággal járó kötelezettségeket. (Nagy-Britannia, Németország)

A másik megoldás esetében csak meghatározott jogi formájú szervezetek minősülnek közhasznúnak, de ezek mindegyikére vonatkoznak a szabályok, a kedvezmények.

A harmadik modell a meghatározott jogi formájú szervezetek közül csak a közhasznúság megadott kritériumaival rendelkező szervezetekre terjesztik ki a szabályozást.

Az állami- és a magánszféra határán működő szervezetek esetében mindenütt fontos kritérium a profitfelosztás tilalma, valamint a politikai szerepvállalás korlátozása. Eltérőek a megoldások a vállalkozási tevékenység végzését, illetve a politikainak minősülő tevékenység meghatározását tekintve.

A legtöbb országban a non-profit szervezetek végezhetnek piaci tevékenységet, ám ez közhasznúság esetén szigorú beszámolási kötelezettséggel jár együtt.

A direkt politikai szerepvállalás tilalma általában a politikai pártok és a választási kampányt folytató szervezetek támogatását zárja ki.

A non-profit szektor felügyeletét többnyire a bíróságok, az ügyészségek és az adóhatóságok látják el. Vannak olyan országok is, ahol valamely közigazgatási szervezet vagy a kifejezetten erre a célra létrehozott hatóság látja el a közhasznú szervezetek felügyeletét.

A kedvezmények jellege és mértéke is eltérő. A közhasznú szervezetek alaptevékenysége és vállalkozási tevékenysége többnyire adómentességet vagy legalábbis adókedvezményeket élvez. Általánosan elfogadott gyakorlat a közhasznú szervezetek alaptevékenységéhez tartozó, bevétel ellenében végzett szolgáltatások adómentessége. A vállalkozási tevékenység kedvezményeinek feltétele gyakran az, hogy a bevételek meghatározott százalékát egy adott időszakon belül a közhasznú célok megvalósítására kell fordítani. A nemzetközi gyakorlatban a helyi adók, az illetékek vonatkozásában is kedvezményeket élveznek a non-profit szervezetek.

A törvény az európai országok joggyakorlatára figyelemmel határozza meg a közhasznú minősítés alapfeltételeként a közvetlen politikai tevékenység folytatásának tilalmát, valamint a gazdálkodás eredményének közhasznú célra történő felhasználásának kötelezettségét.

A törvényességi felügyelet az ügyészség feladata, a pénzügyi felügyelet az adóhatóság, a költségvetési támogatások vonatkozásában az ellenőrzést az Állami Számvevőszék, illetve szerződés alapján a támogatást nyújtó fél gyakorolja.

A törvény felsorolja, hogy mely szervezeti típusok minősíthetők közhasznúnak és meghatározza a közhasznúság kritériumait.

Magyarországon politikai párt, biztosító egyesület, továbbá munkáltatói és munkavállalói érdekképviseleti és érdekvédelmi szervezet nem minősíthető közhasznú szervezetté. A társadalmi szervezet, alapítvány, közalapítvány, közhasznú társaság és az arra feljogosított köztestület közhasznú szervezetté minősíthető.

A törvény a közhasznúságnak két fokozatát különbözteti meg. A kiemelkedően közhasznúvá minősítés feltételei szorosan összefüggnek azzal a törekvéssel, hogy minimalizálódjon az eddig Magyarországon túlsúlyos állami szerepvállalás és növekedjen a polgárok és civil szerveződéseik szerepe a közfeladatok, a közhasznú tevékenység ellátásában. További törekvés az emberi jogok védelmével foglalkozó szervezetek kiemelkedő közhasznúságának elismerése. Mind az állami szervek és települési önkormányzatok jogszabályban meghatározott feladatait végző szervezetek, mind az emberi jogokat védő szervezetek akkor kerülhetnek a magasabb közhasznúsági kategóriába, ha vállalják, hogy a szervezet tevékenységének legfontosabb adatait évente nyilvánosságra hozzák a sajtón keresztül.

A non-profit szervezetek számára biztosított kedvezmények szabályozása során fontos alapelvnek tekintjük, hogy a szervezetek megtartsák mindazokat a kedvezményeket, melyekre jogosultak voltak e törvény hatályba lépése előtt.

A közhasznúság elnyerése olyan többlet kritériumokat feltételez, melyek indokolják a többlet kedvezmények garantálását.

A kedvezmények a nemzetközi gyakorlathoz igazodóan adó-, illeték- és vámkedvezmények, melyeknek konkrét jogi szabályozása a vonatkozó pénzügyi jogszabályokban történik.

Nem kíván a törvény a non-profit szervezetek belső működésébe beavatkozni, csak azokat a feltételeket kívánja meghatározni, melyek a törvényes működést garantálják.

A közhasznú szervezetek szabályos működésének ellenőrizhetőségét teremti meg a nyilvánosság kritériuma, amely nem sérti a szféra érdekeit sem. Itt nem csak a kiemelkedő közhasznúsági kategóriához tartozó nyilvánossági kritériumról van szó, hanem arról is, hogy a közhasznú szervezet közhasznúsági jelentése nyilvános, bárki megtekintheti. Ezzel biztosított az adományozók számára is, hogy megismerjék a támogatandó szervezet működését. Úgy véljük, hogy ez tovább növeli a bizalmat a civil szervezetek iránt.

-----STARTING---POINT---RESZLETES---

Az 1. §-hoz

A szakasz számba veszi a közhasznú szervezetekkel kapcsolatos szabályozási tárgyakat: a közhasznú szervezetek típusainak meghatározását, a közhasznú jogállás megszerzésének és megszűnésének feltételeit, a közhasznú működés és gazdálkodás rendjét, továbbá a közhasznú szervezetek nyilvántartásba vételének eljárási szabályait.

A 2. §-hoz

A törvény meghatározza a közhasznú szervezetek típusait, a törvény hatálya alá tartozó szervezetek körét. Ezek a társadalmi szervezet, az alapítvány, a közalapítvány, a közhasznú társaság és - ha a létrehozásáról szóló törvény így rendelkezik - a köztestület.

A szakasz lényeges eljárási szabályt tartalmaz: a közhasznú nyilvántartásba vétel történhet a szervezet nyilvántartásba vételét követően, továbbá a szervezet nyilvántartásba vételével egy időben. A szervezet nyilvántartásba vételét követő közhasznú nyilvántartásba vétel esete magába foglalja a törvény hatályba lépésekor már nyilvántartásba vett, továbbá a törvény hatályba lépését követően nyilvántartásba vett szervezet közhasznúsági nyilvántartásba vételi eljárását.

A 3. §-hoz

A törvény a közhasznú jogállás két fokozatát határozza meg: a szervezetek közhasznúak, vagy kiemelkedően közhasznúak lehetnek. A közhasznú szervezetté minősíthető szervezet a közhasznú nyilvántartásba vétel során nyeri el közhasznú jogállását.

A 4. §-hoz

A közhasznú nyilvántartásba vételhez a szervezet létesítő okiratának rendelkezést kell tartalmaznia

- a közhasznú szolgáltatások nyitott elérhetőségéről,

- a vállalkozási tevékenység közhasznú jellegéről,

- a gazdálkodás eredményének felosztási tilalmáról, illetve

- a politikai tevékenységtől való függetlenségről.

Az 5. §-hoz

A kiemelkedően közhasznú szervezet e feltételeken túl olyan közfeladatot lát el, amelyről törvény, vagy törvény felhatalmazása alapján más jogszabály rendelkezése szerint állami szervnek, vagy helyi önkormányzatnak kell gondoskodnia, továbbá tevékenységének és gazdálkodásának legfontosabb adatait a sajtó útján is nyilvánosságra kell hoznia.

A 6. §-hoz

A közhasznú szervezeteket, a közhasznú szervezetek támogatóit és a közhasznú szervezetek szolgáltatásai igénybevevőit megillető kedvezmények konkrét mértékét és feltételeit az irányadó jogszabályok (így elsősorban a társasági és osztalékadóról szóló 1996. évi LXXXI. törvény, a személyi jövedelemadóról szóló 1995. évi CXVII. törvény, az illetékekről szóló 1990. évi XCIII. törvény, a helyi adókról szóló 1990. évi C. törvény, a vámjogról, a vámeljárásról, valamint a vámigazgatásról szóló 1995. évi C. törvény) határozzák meg. E szakasz csupán a kedvezmények rendszerét mutatja be.

A köztartozások a közhasznú jogállást nem érintik, de amíg a közhasznú szervezet nem rendezi lejárt adó-, illeték-, társadalombiztosítási járulék, továbbá elkülönített állami pénzalappal szembeni tartozását, a kedvezmények igénybevételére nem jogosult. A közhasznú szervezet az adókötelezettséget érintő kedvezmények és mentességek igénybevételére - fő szabályként - a közhasznú szervezetként történő nyilvántartásba vételt követő naptári év első napjától válik jogosulttá. Az adókötelezettséget érintő kedvezmények és mentességek igénybevételére vonatkozó átmeneti szabályokat a záró rendelkezések tartalmazzák.

A 7. §-hoz

A törvény - a közhasznú szervezet működési rendje tárgykörében - e helyen szabályozza a létesítő okirat (és ennek felhatalmazása alapján) a belső szabályzat - 4. §-on túlmutató - kötelező tartalmát.

A létesítő okiratnak rendelkezést kell tartalmaznia a vezető szerv működésére, a vezető tisztségviselők összeférhetetlenségére, az ellenőrző szerv létrehozására (ha létrehozása jogszabály alapján kötelező), és a szervezet pályázat útján nyújtandó cél szerinti juttatásaira vonatkozóan. A szabályozás célja, hogy a közhasznú szervezet működését átláthatóbbá tegye, a működést a szervezetre vonatkozó státus szabályokhoz képest pontosabban meghatározott eljárási és szervezeti rendbe terelje, elősegítse a döntéshozatal nyomon követhetőségét, biztosítsa a nyilvánosság közhasznú szervezet által vállalt és a törvény által előírt szintjét.

A szabályozás jellemzője, hogy a törvény nem tartalmaz a működésre vonatkozó tartalmi szabályokat, hanem a közhasznú szervezet feladatául szabja a döntéshozatal feltételrendszerének meghatározását.

A 8. §-hoz

A vezető szerv határozathozatalára, továbbá a felügyelő szerv összetételére és a könyvvizsgáló személyére szigorú összeférhetetlenségi szabályok vonatkoznak.

A vezető szerv határozathozatalában nem vehet részt az a személy, annak közeli hozzátartozója, vagy élettársa, aki a határozat alapján közvetlenül válik kötelezetté, vagy jogosulttá (kötelezettség vagy felelősség alól mentesül, vagy bármilyen más előnyben részesül), avagy közvetetten lesz haszonélvezője a döntésnek (a megkötendő jogügyletben egyébként érdekelt).

A felügyelő szerv tagjaira és a könyvvizsgáló személyére vonatkozó összeférhetetlenség esetében az összeférhetetlenség alanyi hatálya szintén kiterjed a közeli hozzátartozóra és élettársra.

A felügyelő szervi tagság és a könyvvizsgálói megbízatás összeférhetetlen az adott közhasznú szervezet vezető szervének elnöki megbízatásával, vagy a vezető szervi tagsággal. A cél szerinti juttatásban részesülés szintén összeférhetetlenségre okot adó tény. A közhasznú szervezettel (megbízatásán kívüli más tevékenység kifejtésére irányuló) munkaviszonyban, vagy munkavégzésre irányuló egyéb jogviszonyban álló személy nem lehet a felügyelő szerv tagja, vagy a könyvvizsgáló. A törvényalkotó célja e szabállyal az volt, hogy ne tölthessen be ellenőrző vagy könyvvizsgálói funkciót az a személy, akitől - a szervezettel fennálló jogviszonya folytán - nem várható el az elfogulatlan és a befolyástól mentes működés.

A 9. §-hoz

A törvény a tisztségviselőket illetően nem csupán a közhasznú szervezeteken belüli, hanem a szervezetek közötti összeférhetetlenségi szabályokat is megállapítja.

A közhasznú szervezetek közötti összeférhetetlenségi szabályok kettős természetűek; az (1) bekezdés tiltást állapít meg az olyan vezető tisztségviselő további (más közhasznú szervezetnél történő) működésére, aki köztartozása kiegyenlítése nélkül megszűnő szervezetnél töltött be hasonló tisztséget. A (2) bekezdés a közhasznú szervezetek (összeférhetetlenséget megállapító szerveinek) értékelésére bízza az összeférhetetlenség kimondását abban az esetben, ha valaki több közhasznú szervezetnél tölt be vezető tisztséget, a vezető tisztségviselő kötelezettsége a tájékoztatási kötelezettségre korlátozódik.

A 10. §-hoz

A törvény a belső ellenőrzés működési gyakorlat garanciális hatását kívánja előmozdítani a felügyelő szerv kötelező létrehozásának - eddigi szabályoknál szigorúbb - rendelkezéseivel.

A 11. §-hoz

A szakasz a felügyelő szerv - ellenőrzési funkciójának gyakorlásához szükséges - jogosítványait rögzíti. A törvény megállapítja a jogszabályoktól, a létesítő okirattól és belső szabályzatoktól eltérő működés olyan általános eseteit, amikor a felügyelő szervnek kötelessége a vezető szerv tájékoztatása és ülése összehívásának kezdeményezése.

A törvény célja az, hogy amennyiben - akár a vagyon jelentős csökkenésével, akár a szervezet érdekeit (ideértve a szervezet cél szerinti juttatásait igénybevevők széles körének érdekeit is) sértő esemény felmerültével, akár a vezető tisztségviselők felelősségét megalapozó ténnyel - meghiúsul, vagy veszélybe kerül az e törvény által előírt és a létesítő okiratban deklarált közhasznú működés célrendszere, az maga után vonja a felügyelő szerv, a vezető szerv, végső soron a törvényességi felügyeletet ellátó szerv intézkedését.

A szervezet cél szerinti tevékenysége további ellátásának veszélybe kerülését nem csupán a létesítő okiratban megjelölt célkitűzések teljes ellehetetlenülése jelenti, hanem magába foglalja bármilyen részcélkitűzéssel kapcsolatos cél szerinti juttatás megszűnését, vagy bármilyen - a célkitűzések elérését közvetlenül szolgáló - tevékenység felszámolását is. A szervezet érdekeit súlyosan veszélyeztető eseménynek (mulasztásnak) kell tekinteni minden - az e törvény meghatározta - közhasznú működés garanciális elveit sértő, vagy a közhasznú jogállás kritériumainak ellentmondó döntést, annak elmaradását. A szervezet érdekeit súlyosan sértő eseménynek kell tekinteni az olyan vállalkozási, befektetési, hitelezési döntést is, amelyek megtérülési esélye meghaladja a gazdálkodási tevékenység szokásos kockázatának mértékét.

A 12-13. §-hoz

Az adománygyűjtésből származó bevételek a közhasznú szervezetek bevételeinek jelentős részét teszik ki. Az adománygyűjtés szabályai megállapításának célja, hogy tisztázottá tegye az adománygyűjtő személy viszonyát mind az adományozókhoz, mind a közhasznú szervezetekhez.

A 14. §-hoz

A törvény a közhasznú szervezetek vállalkozási tevékenységét nem korlátozza, a vállalkozási tevékenység korlátozottsága nem képezi részét a közhasznú jogállás kritériumrendszerének. A közhasznú szervezet gazdálkodása során elért eredményét azonban nem oszthatja fel, köteles azt cél szerinti tevékenységének, közhasznú céljai megvalósításának finanszírozására fordítania. A törvény a gazdálkodás eredménye felhasználhatóságának pontos meghatározását adja, tehát az eredmény nem fordítható olyan tevékenység finanszírozására sem, amely a létesítő okiratban megjelölt célkitűzés elérését csak közvetetten szolgálja; így sem a vállalkozási tevékenység bővítésére, sem a cél szerinti tevékenységek keretén kívül eső pénzbeli vagy nem pénzbeli szolgáltatások teljesítésére.

A közhasznú szervezet az államháztartás alrendszereitől támogatásban csak írásbeli szerződés alapján részesülhet, a normatív támogatások kivételével. A támogatásról szóló szerződésnek - hasonlóan a kiemelkedően közhasznú szervezetek és az állami, vagy helyi önkormányzati szervek között a közfeladat ellátására irányuló szerződésekhez - tartalmaznia kell a feladat ellátásának feltételeit és módját.

Lényeges nyilvánossági garanciát tartalmaz a szakasz, amelynek mind az államháztartás alrendszereibe tartozó szervezeteknek, mind maguknak a közhasznú szervezeteknek meg kell felelniük.

A cél szerinti juttatás a közhasznú szervezet cél szerinti tevékenységének közvetlen kifejeződése, ezért a törvény annak nyilvánosságán túl a cél szerinti juttatás és a közhasznú szervezet felelős személye, támogatója közötti összeférhetetlenségi szabályt is felállít.

A 15. §-hoz

A cél szerinti juttatás nem feltétlenül pályázat útján jut el a kedvezményezetthez. Amennyiben azonban a létesítő okirat akár a cél szerinti juttatással megvalósított cél szerinti tevékenységek szerint, akár más szempontok alapján meghatározza a pályázati úton történő juttatást, akkor a közhasznú szervezet köteles ennek megfelelően eljárni. Tilos és semmis a színlelt pályázat.

A 16. §-hoz

A közhasznú szervezet gazdálkodását a szokásos gazdálkodási kockázatnál alacsonyabb mértékű kockázatvállalásnak kell jellemeznie.

A közhasznú szervezet vállalkozási tevékenysége nem korlátozott, de - a közhasznú társaság kivételével - vállalkozási tevékenységének fejlesztésére a közhasznú tevékenységet veszélyeztető mértékű hitelt nem vehet fel.

Az államháztartás alrendszereitől kapott támogatásokkal végzett feladatellátás biztosítása érdekében a kapott támogatás nem szolgálhat hitel fedezetéül. Ez nem zárja ki az államháztartás alrendszereinek a közhasznú szervezetek hiteleiért való kezességvállalását.

A 17. §-hoz

A törvény nem állapít meg kógens szabályokat a közhasznú szervezetek befektetési viszonyaira. Nem írja elő, hogy a közhasznú szervezetek miben tartsák szabad pénzeszközeiket, nem állítja fel a befektetési kockázatok taxatív rendszerét. A törvény csupán az e szabályozási tárgyakra irányuló belső szabályokat (befektetési szabályzat) megalkotását írja elő.

A gazdálkodás eredményének felhasználhatóságára vonatkozó korlátozások értelemszerűen irányadóak a befektetési eredményre is, tehát a közhasznú szervezet a befektetésből származó eredményt nem oszthatja fel, köteles azt cél szerinti tevékenységére, közhasznú céljainak megvalósítására fordítani.

A 18. §-hoz

A közhasznú szervezet vállalkozási tevékenységet csak közhasznú céljainak megvalósítása érdekében, azokat nem veszélyeztetve végezhet. A gazdálkodás során elért eredményét nem oszthatja fel, azt cél szerinti tevékenységére, közhasznú céljainak megvalósítására kell fordítania. A vállalkozási tevékenység, valamint a közhasznú tevékenység egyenlege és elkülönült bemutatása a közhasznú működés elsődleges bizonyítéka. Tekintettel az adózási szabályok sajátosságaira, indokolt a közhasznú szervezet bevételeinek és költségeinek a törvény szerinti struktúrában történő bemutatása. A közhasznú szervezet nyilvántartásai adattartalmának alkalmasnak kell lennie arra, hogy az adóhatósági ellenőrizhetőségen túl lehetővé tegye a közhasznú működés elveinek számonkérhetőségét a törvényességi felügyeletet ellátó szerv részéről is.

A 19. §-hoz

A közhasznúsági jelentés a közhasznú szervezetek speciális éves beszámolója. A közhasznúsági jelentést nem kell semmilyen ellenőrzést vagy felügyeletet gyakorló szervnek megküldeni, vagy ott letétbe helyezni, ugyanakkor biztosítani kell annak bárki általi hozzáférhetőségét. A közhasznúsági jelentés e módon nem sérti a közhasznú szervezetek autonómiáját.

A 20. §-hoz

Amennyiben a közhasznú szervezet közhasznú jogállása megszűnik, úgy köteles köztartozásait rendezni, illetőleg a közszolgáltatási szerződéseiből eredő feladatait időarányosan teljesíteni.

A 21. §-hoz

A közhasznú szervezetek felügyeletét az APEH, az Állami Számvevőszék, illetőleg az ügyészség látja el.

A 22. §-hoz

A törvény nem hoz létre a közhasznú nyilvántartásba vételre, az átsorolásra és a közhasznú nyilvántartásából való törlésre külön szervet, a fentiekre irányuló kérelmet a közhasznúvá minősíthető szervezet nyilvántartásba vételére illetékes bírósághoz kell benyújtani. Az eljárás kérelemre indul, a törvény szerint nem lehet közhasznú szervezeteket hivatalból közhasznúvá minősíteni. A törvény értelmében nincsenek a törvény erejénél fogva közhasznúnak minősülő szervezetek sem.

A közhasznú nyilvántartást végző bíróság kötve van a közhasznúvá minősíthető szervezet kérelméhez, csak a kérelemben megjelölt közhasznúsági fokozatnak megfelelő feltételek vizsgálhatóak, ugyanakkor a kérelemben csak egyetlen közhasznúsági fokozat jelölhető meg.

A 23. §-hoz

A közhasznú szervezet közhasznú nyilvántartásból való törlésére irányuló kérelmet a közhasznú szervezet, a törlésre irányuló keresetet az Ügyészség nyújthat be.

A 24. §-hoz

A törvény a közhasznú szervezetek nyilvántartásának (vezetésére) kezelésére nem hoz létre elkülönült szervet, a szervezet (alap) nyilvántartási adatai egészülhetnek ki a közhasznúsági adatokkal. A közhasznú szervezetek bírósági nyilvántartásának az e törvényben meghatározott teljes adattartalma nyilvános.

A 25. §-hoz

A törvény az adatvédelmi előírásoknak megfelelően felhatalmazást ad a közhasznú szervezetek e törvény alapján kezelt adatainak statisztikai célú felhasználására.

-----STARTING---POINT---VEGE---

A 26. §-hoz

Az értelmező rendelkezések a törvény használta fogalmak meghatározását tartalmazzák.

A közhasznú tevékenységek kimerítő felsorolása rögzíti, hogy a felsorolt tevékenységek akkor minősülnek közhasznúnak, ha a társadalom és az egyén közös érdekét egyszerre szolgálják. Nem tekinthető közhasznúnak az a tevékenység, amely kizárólag az egyén, vagy az egyének szűkebb köre érdekeinek kielégítésére szolgál, hiába felel meg egyébként a felsorolás valamely tételének. A törvényalkotó célja a tevékenységi absztrakciók kiterjesztő értelmezése, az egyes kategóriák tartalmává teszi a köztudat szerint általában oda sorolt fogalmakat.

A törvény a közvetlen pártpolitikai tevékenységnek tekinti bármilyen párt, vagy annak országgyűlési vagy helyi önkormányzati képviselő jelöltje érdekében folytatott akár választási vagy egyéb kampányt, pártok választási, vagy egyéb pénzbeli és nem pénzbeli támogatását, bármilyen - akár a közhasznú szervezet közhasznú tevékenységi körébe tartozó ügyben párttal való közös közéleti fellépést.

A 27. §-hoz

A törvény hatályba lépésének fő szabálya 1998. január 1. a közhasznú nyilvántartásba vételi eljárás adminisztrációs terveinek csökkentése érdekében minden olyan szervezet, amelyet a közhasznú tevékenységek felsorolásának megfelelő tevékenységet folytató szervezetként 1997. december 31-ig nyilvántartásba vettek, 1998. január 1-től közhasznúnak minősül, ha a nyilvántartásba vételi kérelmét 1998. június 1-ig benyújtja.