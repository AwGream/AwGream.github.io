1996. évi XLVI. törvény indokolása

a helyi önkormányzatok 1996. évi új induló címzett támogatásáról

-----STARTING---POINT---ALTALANOS--- 

Ez a támogatás az önkormányzatok 1996. évben induló új fejlesztéseit szolgálja.

Az elmúlt évben hatályba lépett, a közbeszerzésekről szóló 1995. évi XL. törvény eljárási rendjére figyelemmel - ahhoz, hogy még az idén ténylegesen beindulhassanak a beruházások - szükséges a törvény mielőbbi megalkotása.

1996. évben címzett és céltámogatásra összesen 34 milliárd forint fordítható. Ennek több mint 58%-át - 19,8 milliárd forintot - a folyamatban lévő beruházások támogatási igénye köti le.

Az ez évi döntési lehetőség 14,2 milliárd forint.

Ezt az összeget terheli az 1996. évi költségvetési törvényben meghatározott támogatandó célokra benyújtott és a feltételeknek megfelelő céltámogatási igények 1996. évi üteme (12,7 milliárd forint). Ennek figyelembevételével új induló címzett támogatásra ez évben mindössze 1,5 milliárd forint fordítható. Ennek a támogatási lehetőségnek a figyelembevételével tartalmaz a törvényjavaslat az 1996. évben címzett támogatással kezdhető beruházásokra javaslatot.

-----STARTING---POINT---RESZLETES---

Az 1. §-hoz

A törvényjavaslat 1. számú melléklete tartalmazza a helyi önkormányzatok részére a támogatás szempontjából új induló és támogatásra javasolt beruházásaikhoz az 1996-ban és az azt követő években járó támogatás összegét, a beruházás összköltségét és a beruházás finanszírozásába bevont saját forrást önkormányzatonkénti és címenkénti részletezésben. E mellékletbe azok az igények kerülhettek, amelyek az igénybevétel jogszabályi feltételeinek minden szempontból megfeleltek és a beruházások szervesen beleilleszkednek a szakmai fejlesztési programokba.

A 2. §-hoz

A törvényjavaslat 2. számú melléklete tartalmazza az elutasításra javasolt 335 db címzett támogatási igény önkormányzatonkénti részletezését.

Az önkormányzatok támogatási igényének egy része nem elégíthető ki - szakmai indokoltságuk ellenére - alapvetően a pénzügyi lehetőségek szűkössége miatt.

Az igények másik része azért nem támogatható, mert az előkészítettségi követelmények (dokumentumok) hiánya miatt nem felel meg a törvényben előírt feltételeknek.

Az igények harmadik része a célokat tekintve nem illeszthető be a címzett támogatásban részesíthető fejlesztések körébe.

-----STARTING---POINT---VEGE---