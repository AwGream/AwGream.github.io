1998. évi LXXVI. törvény indokolása

a Magyar Köztársaság Kormánya és a Szlovák Köztársaság Kormánya között a repülő és légvédelmi szakterületeken történő katonai együttműködésről szóló, Pozsonyban, 1998. február 4-én aláírt Megállapodás megerősítéséről és kihirdetéséről

ÁLTALÁNOS INDOKOLÁS

A Magyar Köztársaság külpolitikájának fontos célja a szomszéd államokkal való békés, baráti viszony és együttműködés kialakítása. Az államok kapcsolatában e cél szempontjából fontos hadseregeik együttműködése, a szomszéd országokkal meglévő katonai kapcsolatok tervszerű továbbfejlesztése.

E Megállapodás révén a Szlovák Köztársasággal gyakorlati és rendszeres együttműködés kialakítására van lehetőség a katonai repülő és légvédelmi szakterületen, amelynek speciális jelentősége, hogy alkalmazása megkönnyíti a várható NATO-tag Lengyelországgal és Csehországgal való (és rajtuk keresztül más NATO tagállamokkal történő) légi összeköttetést.

Mivel a Megállapodás a honvédelmet érintő nemzetközi szerződés, az Alkotmány 40/C §-ának (2) bekezdése szerint megerősítéséről és kihirdetéséről törvényben kell rendelkezni.

RÉSZLETES INDOKOLÁS

Az 1-2. §-hoz

A Megállapodás megjelöli a végrehajtásért felelős minisztériumokat és a gyakorlati együttműködés fő területeit, illetve szerveit. Részletesen rendelkezik a be- és átrepülés feltételeiről, engedélyezéséről, a határmenti sávban történő repülésekről, a légihelyzet tisztázásáról.

A Megállapodás a továbbiakban a veszélyhelyzetben történő segítségnyújtásról, a kommunikációs kapcsolatokról és a szakmai együttműködésről rendelkezik. Ez utóbbi magában foglalja a közös tervezést, látogatásokat, tapasztalatcserét. A Megállapodás a repülőtereken kölcsönösen biztosított anyagok és szolgáltatások elszámolása rendjét külön megállapodásban rendeli rögzíteni, amelynek aláírása egyidejűleg megtörtént.

A 3. §-hoz

A törvény 3. §-a a Megállapodás hatályba lépéséhez - a 13. Cikke szerint - szükséges, a Felek belső joga által előírt feltételek teljesítésére utal. A szlovák Fél az ezen feltételek teljesítéséről szóló diplomáciai jegyzéket megküldte. A Megállapodás országgyűlési megerősítését követően az arról szóló értesítést a magyar Fél a szlovák Félnek szintén megküldi, ezzel a Megállapodás (a törvény 2. §-a) hatályba lép. A hatályba lépésről szóló közlemény közzétételéről a külügyminiszter gondoskodik.