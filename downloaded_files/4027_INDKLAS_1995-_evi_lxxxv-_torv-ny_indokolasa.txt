1995. évi LXXXV. törvény indokolása

a közoktatás szervezésével és irányításával kapcsolatos egyes átmeneti szabályokról

INDOKOLÁS

-----STARTING---POINT---ALTALANOS--- 

A közoktatás szervezésében, a feladatellátásban résztvevő intézmények irányításában kiemelkedő szerepe van a helyi önkormányzatoknak. E tevékenység ellátásához nincs szükség arra, hogy regionális alapon szervezett tankerületi oktatásügyi központok működjenek. A helyi önkormányzatok a közoktatás-szolgáltatás megszervezésénél, illetőleg az intézményben folyó szakmai munka megismerésénél támaszkodhatnak a pedagógiai szakmai-szolgáltatásokat ellátó intézményekre, a pedagógiai intézetekre, valamint az Országos szakértői névjegyzékben található szakértőkre. A tankerületi oktatásügyi központok feladatait a közoktatási törvény módosításával a főjegyzők, jegyzők, az országos és területi pedagógiai-szakmai szolgáltatásokat ellátó intézetek veszik át.

A közoktatási törvény hatályos rendelkezései szerint a Nemzeti alaptanterv Tantervi alapelvekből és Tantervi követelményekből áll. Az előkészítő munkálatok alapján nem szükséges azonban a Nemzeti alaptanterv tagolása. Ily módon a Kormány a Nemzeti alaptantervet és nem pedig annak alapelveit adja ki, rendeletben.

A közoktatási törvény hatályos rendelkezései nem határozzák meg egyértelműen, hogy az általános iskolának hány évfolyama lehet. A tíz évfolyamos általános iskola, mint iskolatípus azonban az országban csak kevés helyen jött létre, számuk nem éri el a húszat. Miután a közoktatási törvény egyik feladata azoknak a rendelkezéseknek a megállapítása, amelyek alapján egyértelművé válik, hogy hány évfolyammal működhet az általános iskola, indokolt a módosításig szigorú feltételhez kötni az általános iskolai évfolyamok számának megnövelését, illetve ilyen iskola létesítését. Abban az esetben azonban, ha a megyében, fővárosban működő önkormányzatok egymás közötti megállapodás alapján szükségesnek tartják az ilyen iskola létesítését, továbbra is lehetőséget kell nyújtani a szerkezet átalakításához. Hasonló indokokból szükséges korlátozni a gimnáziumi évfolyamok számának növelését. A hat és nyolc osztályos gimnáziumok létrehozása nehézséget okozhat az általános iskolát végzett tanulók beiskolázásánál. Ezért a közoktatási törvény módosítására vár annak a kérdésnek a rendezése is, milyen feltételek mellett lehet megnövelni a gimnáziumok évfolyamait. Az átmeneti rendelkezések meghatározzák azokat a feltételeket is, amelyek megtartásával a ma nyolc évfolyammal működő általános iskolák évfolyamainak a számát csökkenteni lehet. Ezek garanciális jelentőségű előírások, mivel egyértelművé teszik, hogy a helyi önkormányzat a feladatellátásról akkor is gondoskodni köteles, ha nem működtet nyolc évfolyamos általános iskolát.

A javaslat hatályon kívül helyezi a közoktatási törvénynek mindazokat a rendelkezéseit, amelyek a tankerületi oktatásügyi központtal, a Nemzeti alaptanterv Tantervi követelményeivel, Tantervi alapelveivel, illetőleg a kerettantervekkel kapcsolatosan állapítanak meg előírásokat. A hatályon kívül helyezett rendelkezések a feladatellátásban és a szervezésben nem okoznak zavart, csupán világossá teszik, hogy a Nemzeti alaptanterv alapján az iskolák elfogadják, illetve megválasztják a pedagógiai munka alapját képező helyi tantervet. A részletes szabályokat a közoktatási törvény módosításánál lehet megállapítani. Ehhez elégséges idő áll rendelkezésre, mivel az iskolák a helyi tantervüket a Nemzeti alaptanterv kiadását követő harmadik évben vezethetik be a közoktatási törvény 123. §-ának (3) bekezdése alapján.

A tankerületi oktatásügyi központok megszüntetésével kapcsolatos rendelkezések hiánya sem okoz zavart a feladatellátás megszervezésében. Átmenetileg a javaslat az ellátatlanul maradt feladatokat "szétosztja" a pedagógiai-szakmai szolgáltatásokat ellátó intézmények és a főjegyző valamint a megyei jogú város jegyzői között. A részletes és pontos feladatmegosztást a közoktatási törvény fogja elvégezni. Addig az időpontig a közoktatási törvény hatályos rendelkezései kiegészülve a javaslatban foglaltakkal lehetőséget biztosítanak a közoktatás zavartalan megszervezésére.

-----STARTING---POINT---RESZLETES---

-----STARTING---POINT---VEGE---