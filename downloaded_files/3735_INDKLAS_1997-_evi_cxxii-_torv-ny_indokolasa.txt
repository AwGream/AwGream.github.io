1997. évi CXXII. törvény indokolása

a hegyközségekről szóló 1994. évi CII. törvény módosításáról

-----STARTING---POINT---ALTALANOS--- 

Alig több mint két éve lépett hatályba a hegyközségekről szóló 1994. évi CII. törvény, és a hegyközségi szervezetrendszer kialakulása óta is csak mintegy másfél év telt el. Az eddigi tapasztalatok alapján nemcsak a közigazgatásban, hanem a szőlő-borgazdaság szereplői körében is általánosnak mondható az a vélemény, hogy a köztestületként működő hegyközségekre szükség van. A törvény helyesen határozta meg a szervezetrendszer céljait, feladatait, s a szervezeti, működési kérdések szabályozása is megfelelő. Ennek ellenére mára időszerűvé vált a hegyközségi törvény felülvizsgálata, a hegyközségi szervezetek megalakulása, illetve a kezdeti működés tapasztalatai alapján.

A hegyközségi törvény módosításának indokát a következőkben lehet meghatározni:

Korrigálni kell bizonyos szervezeti és működési szabályokat annak érdekében, hogy a hegyközségi szervezetek működése zökkenőmentes legyen;

ki kell küszöbölni a hegyközségi tagok hasonló célú köztestületekben, illetve érdekszervezetekben való egyidejű kötelező tagságának kényszerét;

- a szabályozás kiegészítésével alkalmassá kell tenni a hegyközségi szervezeteket arra, hogy a jövőben a szőlészeti, borászati szakigazgatási feladatok döntő részét ezek a termelői önkormányzatok lássák el.

-----STARTING---POINT---RESZLETES---

Az 1. §-hoz

A hegyközségi törvény elfogadása idején a borvidékek és bortermőhelyek felsorolását miniszteri rendelet tartalmazta. A törvény hatályát nem lehetett erre történő utalással meghatározni, mert ez azt jelentette volna, hogy adott esetben egy rendeletmódosítással kerül a személyek meghatározott köre a törvény hatálya alá. Ezért a törvény megismételte a borvidéki és bortermőhelyi települések felsorolását.

Mivel a hegyközségi törvény módosítása, valamint a bortörvény egyidejűleg fog hatályba lépni, elégséges az, ha ez utóbbi tartalmazza a borvidéki és bortermőhelyi területeket, a hegyközségi törvény pedig csak utal rá.

A 2. §-hoz

A hegyközségi törvény a kötelező köztestületi tagságot az árutermő szőlőhöz, illetve annak terméséhez kapcsolta, ami a jelenleg hatályos borjogszabályok szerint legalább 1500 m2 területű ültetvényt jelent. Az ennél kisebb területű, un. házikerti szőlő birtokosa számára a hegyközségi tagság nem kötelező. Több borvidéknek (pl. Mecsekalja, Somló) is sajátossága viszont a termőterületek elaprózottsága, illetve hogy az összes termőterület jelentős részét házikerti szőlők alkotják. Ezeknek az ültetvényeknek a használói kimaradnak a szervezetből. Ugyanakkor a hegyközségi rendtartás szempontjából (utak karbantartása, kártevők elleni védekezés stb.), továbbá azért is, mert a mai házikertiszőlő-birtokosok jelentős része nem csak saját fogyasztásra termel, indokolt az árutermő szőlő területének kisebb mértékben történő meghatározása.

A 3. §-hoz

Egy településen több hegyközség alakításának feltétele eddig az volt, hogy legkevesebb 500 hektár árutermő szőlőültetvénnyel rendelkezzenek az egyes hegyközségek, ezt a törvény 1000 hektárra kívánja felemelni.

A 4. §-hoz

A szervezeti és működési szabályok egyszerűsítését jelenti, hogy az olyan hegyközségeknél, ahol nem kell választmányt létrehozni, a kéthavonkénti közgyűlés helyett a jövőben elegendő lesz évente három alkalommal megtartani, ami persze nem zárja ki, hogy az alapszabály ennél több közgyűlés tartását tegye kötelezővé, vagy hogy szükség szerint több alkalommal is tartsanak közgyűlést.

Az 5. §-hoz

A közgyűlés összehívásával kapcsolatos probléma egyrészt, hogy bizonytalanság van a gyakorlatban: szabadon rendelkezhet-e az alapszabály az összehívás kérdéseiben, vagy határt szab annak az alakuló közgyűlésre vonatkozó törvényi szabályozás. A törvény egyrészt egyértelművé kívánja tenni, hogy mely kérdésekben nem lehet eltérni a törvénytől, másrészt könnyíteni kíván a hegyközségek helyzetén az összehívás módjára vonatkozó új szabályokkal.

A tag alapvető joga a közgyűlésen való részvétel, aminek feltétele, hogy arról tudomást szerezzen. Ezért a közgyűlés időpontjáról minden tagot írásban kell értesíteni, azzal a figyelmeztetéssel, hogy a közgyűlés a megjelentek számára tekintet nélkül határozatképes.

A 6-7. §-hoz

Merevnek bizonyult az a szabály, amely szerint a hegybírót csak a hegyközség tagjaiból lehet választani. A hegybíró a hegyközség végrehajtási feladatokat ellátó tisztségviselője, aki a belső igazgatás mellett közigazgatási feladatokat is ellát. Esetében elsősorban a szakmai felkészültségnek és a rátermettségnek van jelentősége, s nem a szervezethez tagként való kötődésnek. Semmi sem indokolja ezért, hogy ne lehessen hegybíróvá választani olyan személyt, aki nem tagja a hegyközségnek. A választási lehetőséget is szélesíti, ha a hegybírói tisztségnek nem feltétele a tagsági viszony.

A hegybíró személyével kapcsolatos változás, hogy a törvény kiegészíti a feltételeket a közigazgatási alapvizsga követelményként való meghatározásával, amit a hegybíró által ellátott feladatok jellege tesz indokolttá. Természetesen bizonyos átmenetre szükség van, ezért csak 1999. január elsejét követően válnék kötelezővé az említett előírás.

A 8. §-hoz

A gyakorlatban problémát okoz, hogy a hegybíró a hatályos szabályok szerint minden hegyközségnél kötelezően megválasztandó. Ugyanakkor számos olyan kis hegyközség jött létre, amely bár rendelkezik 50 ha területtel, s ezért nem kényszerül közös hegyközség alakítására, viszont a területhez, illetve a taglétszámhoz igazodó járulékbevétele olyan alacsony, hogy abból az igazgatási feladatok ellátásának személyi és tárgyi feltételeit nem lehet megteremteni.

A közös hegyközség alakításnál kézenfekvőbb megoldásnak tűnik, hogy több hegyközség - a települési önkormányzatokhoz hasonlóan - a közigazgatási feladatok ellátására közösen foglalkoztasson hegybírót. A körjegyző intézményével analóg megoldást kínál a törvény azzal, hogy lehetővé teszi az összesen 400 hektárt meg nem haladó ültetvényterülettel rendelkező települések számára körhegybíró alkalmazását.

A 9. §-hoz

A törvény megteremti az összhangot a 6. §-sal, azzal, hogy itt is feloldja azt a tilalmat, mely szerint hegybíró csak hegyközségi tag lehet.

A 10. §-hoz

Ez a módosítás összefügg azzal, hogy az árutermő szőlőültetvény alsó határát a törvény 500 m2-ben határozta meg. Ezzel a termelők egy nagyobb részét vonta a hegyközségi törvény hatálya alá. Indokolt ezért a felvásárlók esetében is a hegyközségi tagság feltételét egy alacsonyabb mértékben - a termelőkhöz hasonlóan az eddiginek egyharmadában - megszabni. Így a jövőben az a felvásárló lesz a hegyközség tagja, aki egy naptári éven belül a hegyközség működési területén legalább héttized tonna szőlőt, illetve öt hektoliter bort vásárol.

A 11. §-hoz

A hegyközségi törvénynek biztosítania kell az önszabályozás számára, hogy az alapszabálynak a járulékfizetésre vonatkozó rendelkezései lehetővé tegyék a származási bizonyítvány kiadásának megtagadását azzal a taggal szemben, akinek a járulékfizetés elmulasztásából eredő hátraléka van, vagy adatszolgáltatási kötelezettségének nem tesz eleget.

A 12. §-hoz

A hegyközségi rendtartás a hatályos szabályozás szerint csak a hegyközségi tagokra terjed ki. Ugyanakkor az ültetvények közé beékelődnek olyan ingatlanok, amelyek más művelési ágba tartoznak, vagy más okból nem jár a használatuk hegyközségi tagsággal. Ezen ingatlanok tulajdonosai, használói is érdekeltek bizonyos feladatok elvégzésében (pl. utak, vízelvezető árkok karbantartása), másfelől pedig indokolt, hogy - közérdekből - ők is alkalmazkodjanak bizonyos szakmai (növényvédelmi), illetve az ültetvények rendjével kapcsolatos más szabályozáshoz. A törvény ezért a hegyközség joghatóságát bizonyos területen a tagsági körön túl kiterjeszti a „szőlőhegybe” tartozó, más művelési ágú ingatlanok használóira is. Az utak, árkok, az ingatlanok rendeltetésszerű használatával kapcsolatos létesítmények karbantartásának kötelezettsége rájuk is vonatkoznék. Ez persze szükségessé teszi, hogy a rendtartás kihirdetésével kapcsolatos szabályok kiegészüljenek.

A 13. §-hoz

A nem hegyközségi tagok vonatkozásában a hegyközség továbbra sem járhatna el rendtartási ügyben, de lehetővé válnék, hogy - felszólítást követően - bírói úton kényszerítsen ki bizonyos magatartást (mulasztás megszüntetését, valamilyen tevékenységet) tőlük.

A 14. §-hoz

A hegyközségi szervezetek feladatainak szabályozása körében a tervezet egyrészt a hatáskörök ésszerűbb megosztását kívánja megvalósítani. Így mindenekelőtt a telepíthető fajtakör meghatározását a hegyközség helyett a hegyközségi tanácshoz telepíti, az egységes borvidéki arculat kialakítása érdekében. Ugyanakkor a származási bizonyítvány kiadásával kapcsolatos feladatok ésszerű megosztása is lehetővé válik a hegyközségek, illetve a hegyközségi tanácsok között azáltal, hogy a származási bizonyítványok zömét helyben, míg a kisebb mennyiséget jelentő minőségi és különleges minőségű borok származási bizonyítványait borvidéki szinten fogják kiadni. Nagyobb szerepet kell biztosítani a hegyközségeknek a termőhelyi kataszterrel kapcsolatos eljárásban oly módon, hogy véleményük beszerzése nélkül ne lehessen ilyen kérdésben dönteni.

A 15. §-hoz

Indokolt, hogy közigazgatási ügyekben a hegyközségi tanácsnál, illetve a nemzeti tanácsnál eljáró ügyintéző a hegybíróval azonos személyi feltételekkel rendelkezzék.

A 16. §-hoz

A közigazgatási ügyekkel kapcsolatos a finanszírozás kérdése. A helyi önkormányzatok vonatkozásában magától értetődő, hogy az államtól átvett közigazgatási feladatokhoz rendelt költségvetési pénzeszközöket a helyi önkormányzat megkapja. Nincs elvi indoka annak, hogy az állam másként kezelje a köztestületeket, ha azok állami feladatokat látnak el. Mindazonáltal a törvény kétféle módon kívánja megoldani a hegyközségek közigazgatási feladatai végzése finanszírozásának kérdését. Egyfelől normatív módon meghatározott költségvetési támogatásban kell részesíteni a hegyközségi szervezeteket az átvett állami feladatok után, másfelől lehetővé kell tenni számukra, hogy a közigazgatási ügyekben való eljárásokért igazgatási szolgáltatási díjat szedjenek, ami saját bevételüket jelenti.

A 17. §-hoz

A törvény nevesíti, hogy a földművelésügyi miniszter mely szervezet útján látja el a törvényességi felügyeletet. A megyei földművelésügyi hivatalok rendelkeznek a feladat ellátásához szükséges feltételekkel, törvénysértés észlelése esetén törvényességi felügyeleti intézkedést kezdeményeznek a földművelésügyi miniszternél.

-----STARTING---POINT---VEGE---

A 18. §-hoz

A szervezeti párhuzamosságok kiküszöbölésére szolgálnak a törvénynek azon szabályai, amelyek a kamarai törvényt, valamint az agrárpiaci rendtartásról szóló törvényt kívánják módosítani azáltal, hogy a csak szőlő- és bortermeléssel foglalkozó gazdálkodók esetében nem kötelező a gazdasági kamarai tagság. Ha más tevékenységük is van, azzal természetesen a kamarai törvény hatálya alá esnek. Az agrárpiaci rendtartás intézményrendszerével kapcsolatos változás lenne, hogy a Hegyközségek Nemzeti Tanácsa, amely - a terméktanácsokhoz hasonlóan - vertikális szerveződésű, terméktanácsi szerepet kapna.

A törvény módosítani kívánja továbbá a bírósági végrehajtásról szóló törvényt, lehetővé téve, hogy a hegyközségi szervezetek által tagjaikkal szemben hozott, fizetési kötelezettséget tartalmazó marasztaló határozatokat végrehajtási záradékkal lehessen ellátni. Így nem kényszerülnének arra a hegyközségek, hogy jogerős határozatuk alapján fizetési meghagyásos eljárást legyenek kénytelenek indítani, ami perré alakulhat. Ez hosszadalmas és értelmetlenül nehezíti az igényérvényesítést olyan esetekben, amikor esetleg maga a tag sem vitatta a határozatot. Más köztestületek (pl. ügyvédi kamara) esetében is lehetőség van a végrehajtási záradékolásra, így a határozatot nyomban a végrehajtás követheti.