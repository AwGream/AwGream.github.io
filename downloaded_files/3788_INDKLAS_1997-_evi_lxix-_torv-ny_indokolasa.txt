1997. évi LXIX. törvény indokolása

az ítélőtáblák székhelyének és illetékességi területének megállapításáról

-----STARTING---POINT---ALTALANOS--- 

A bírósági reformot több egymásra épülő elem megvalósítása, illetve ezeknek több törvényjavaslatban történő megfogalmazása jelenti. A bíróságok szervezetéről és igazgatásáról szóló törvény állapítja meg a bíróságok szervezetét, és utal arra, hogy a fővárosban és a külön törvényben írt székhelyeken ítélőtáblák működnek.

Az ítélőtáblák székhelyének és illetékességi területének megállapításáról szóló törvény rendelkezik arról, hogy Magyarországon öt ítélőtábla működik, melyek fokozatosan kezdik meg működésüket.

Az ítélőtáblák létrehozását, a bírósági szervezetbe történő beillesztését a következők indokolják. A hatályos szabályozás szerint a három szintű bírósági szervezetet a reform céljainak megvalósítása érdekében úgy kell megváltoztatni, hogy a helyi bíróságok és a megyei bíróságok közötti munkamegosztás célszerűbb legyen, jobban igazodjon a bírói kar struktúrájához, szakismeretéhez. A hatáskörök átrendezését valamint a kétfokú jogorvoslati rendszer bevezetését a Polgári perrendtartás módosításával, illetve a büntetőeljárás újraszabályozásával lehet elérni, ezáltal a bonyolultabb ténybeli és jogi megítélésű ügyek a szakmailag felkészültebb megyei bíróságokra kerülhetnek.

A bíróságok szervezetéről és igazgatásáról szóló törvény szerint az ítélőtáblák kizárólag jogorvoslati fórumként működnek, így a Legfelsőbb Bíróság - ítélkezési munkaterhének csökkenésével - maradéktalanul elláthatja a bírósági jogalkalmazás egységesítésével kapcsolatos alkotmányos feladatait.

Az ítélőtábláknak a bírósági szervezetbe történő illesztése egyben visszatérést jelent a magyar jogi hagyományokhoz és harmonizál az Európai Unióhoz tartozó államokban működő bírósági szervezeti rendszerekkel is.

-----STARTING---POINT---RESZLETES---

Az 1. §-hoz

A törvény szerint Magyarországon 5 ítélőtábla működése indokolt, de ezek csak fokozatosan kezdik meg működésüket. Az ítélőtáblák székhelyét és illetékességi területét a bíróságok ügyforgalmi adatai, a bírói utánpótlás biztosíthatósága, illetve Magyarország földrajzi adottságai határozzák meg.

A törvény szerint 1999. január 1-jén 3 ítélőtábla kezdi meg működését, Budapest, Pécs, illetve Szeged székhellyel. Budapest központi fekvése, jó megközelíthetősége miatt - a fővárosi bíróságok létszámát és munkaterhét is figyelembe véve - az ügyek jelentős része a Budapesten működő ítélőtáblához tartozna.

A fővárosi ítélőtáblán kívül Pécs, illetve Szeged székhely melletti döntést az határozta meg,  hogy az első lépcsőben a Dunántúlon és Tiszántúlon úgy célszerű elhelyezni az ítélőtáblákat, hogy azok egy-egy régiót, összefüggő területet képezzenek. Fontos szempont, az ítélőtáblák illetékességi területéhez tartozó bíróságok bírói létszáma, a bírói utánpótlás biztosíthatósága és az a tény, hogy Pécsett és Szegeden jogi egyetem működik. E székhelyeken 1950. végéig ítélőtáblák, illetve felsőbíróságok működtek.

A 2. §-hoz

A törvény értelmében legkésőbb 2003. január 1-ig további két ítélőtábla kezdi meg működését Győr és Debrecen székhellyel, mivel a reform céljainak megvalósításához a végleges megoldást az öt ítélőtábla felállítása jelenti.

-----STARTING---POINT---VEGE---