2017. évi CXVII. törvény indokolása

a Magyarország Kormánya és az Olasz Köztársaság Kormánya között a minősített adatok cseréjéről és kölcsönös védelméről szóló egyezmény kihirdetéséről

Általános indokolá

A két szerződő fél 2003-ban már kötött egy hasonló témájú megállapodást: a Magyar Köztársaság Kormánya és az Olasz Köztársaság Kormánya között a minősített információk kölcsönös védelméről szóló, Budapesten, 2003. március 20-án aláírt Biztonsági Megállapodást (a továbbiakban: Biztonsági Megállapodás), amelyet a 2004. évi LXXXIX. törvény hirdetett ki.

A Biztonsági Megállapodás új, a minősített adatok kölcsönös cseréjét és védelmét szabályozó egyezménnyel való felváltása azért szükséges, mert az Országgyűlés 2009. december 14-én elfogadta a minősített adat védelméről szóló 2009. évi CLV. törvényt, amely alapjaiban kodifikálta újra a minősített adatok védelmének magyarországi struktúráját.

A Biztonsági Megállapodás módosítására tehát a hatálybalépését követően eltelt időszakban bekövetkezett jogszabályi, valamint szervezeti változások miatt van szükség.

Az új Egyezmény a Biztonsági Megállapodással azonos alapokon nyugszik: az adatokhoz való hozzáférést biztosító szabályok megfelelnek a szükséges ismeret elvének, a felek az Egyezmény keretében átadott adatokat az azonos védelem elve alapján részesítik védelemben, az átadó fél megtartja az átadott adatok feletti rendelkezési jogot (az adatok minősítési szintjét az átvevő fél csak az átadó fél hozzájárulása esetén változtathatja meg, az átadott adatok harmadik félnek csak az átadó fél hozzájárulásával adhatóak tovább).

Az új Egyezmény azonban részletesebb szabályokat tartalmaz a minősített szerződésekre, valamint a felek közötti látogatásokra. Míg a Biztonsági Megállapodás alapján a felek főszabály szerint diplomáciai úton érintkeztek, az új Egyezmény alapján a közvetlen információcsere válik általánossá. A megkötendő Egyezmény továbbá az átadó és átvevő fél kötelezettségeinek pontosabb meghatározását is tartalmazza, ezáltal bővítve a minősített adatok védelmére vonatkozó garanciális szabályok körét.

A bilaterális egyezmény szövegének megállapítására és a tárgyalások megkezdésére a felhatalmazást a minősített adatok kölcsönös védelméről szóló nemzetközi szerződések előkészítéséről és létrehozásáról szóló 58/2012. (V. 16.) ME határozat adta meg.

Részletes indokolás

Az 1. §-hoz

Az 1. § a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza az Egyezmény kötelező hatályának elismerésére adott országgyűlési felhatalmazást.

A 2-3. §-hoz

A 2. és 3. § a nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik az Egyezmény kihirdetéséről, és tartalmazza az Egyezmény magyar és angol nyelvű hiteles szövegét.

Az Egyezmény célja, hogy védelmet biztosítson a Szerződő Felek, valamint a joghatóságuk alá tartozó jogi személyek és természetes személyek közötti együttműködés során kicserélt vagy keletkezett minősített adatok számára. Ennek keretében szabályozza a Felek közötti biztonsági együttműködést, kijelöli a hatáskörrel rendelkező hatóságokat, és rendelkezik egyes nemzeti minősítési szintek egymásnak történő megfeleltethetőségéről, valamint a minősített adat biztonságának megsértése esetén alkalmazandó eljárásról.

A 4. §-hoz

A törvény - a 2., a 3. és a 6. § kivételével - a kihirdetését követő napon lép hatályba. A 2., a 3. és a 6. § hatálybalépése az Egyezmény hatálybalépéséhez igazodik. Az Egyezmény „a Felek az Egyezmény hatálybalépéshez szükséges belső feltételek teljesítésére vonatkozó, diplomáciai úton küldött utolsó értesítése kézhezvételének napját követő második hónap első napján lép hatályba”. Ennek oka, hogy az Egyezmény kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerül sor. Az Egyezmény hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

Mivel az Egyezmény 14. cikkének 6. bekezdése hatályon kívül helyezi a felek között 2003-ban aláírt Biztonsági Megállapodást, a kihirdető törvény záró rendelkezései között szükséges rendelkezni a megállapodást kihirdető törvény hatályon kívül helyezéséről. A törvény hatályon kívül helyezésének napja megegyezik az Egyezmény hatálybalépésének napjával.

Az 5. §-hoz

E § rendelkezik arról, hogy a törvény végrehajtásához szükséges intézkedésekről a minősített adatok védelmének szakmai felügyeletéért felelős miniszter gondoskodik.

A 6. §-hoz

A Biztonsági Megállapodás új, a minősített adatok kölcsönös cseréjét és védelmét szabályozó egyezménnyel való felváltása azért szükséges, mert az Országgyűlés 2009. december 14-én elfogadta a minősített adat védelméről szóló 2009. évi CLV. törvényt, amely alapjaiban kodifikálta újra a minősített adatok védelmének magyarországi struktúráját.

A Biztonsági Megállapodás módosítására tehát a hatálybalépését követően eltelt időszakban bekövetkezett jogszabályi, valamint szervezeti változások miatt van szükség.

Az új Egyezmény a Biztonsági Megállapodással azonos alapokon nyugszik: az adatokhoz való hozzáférést biztosító szabályok megfelelnek a szükséges ismeret elvének, a felek az Egyezmény keretében átadott adatokat az azonos védelem elve alapján részesítik védelemben, az átadó fél megtartja az átadott adatok feletti rendelkezési jogot (az adatok minősítési szintjét az átvevő fél csak az átadó fél hozzájárulása esetén változtathatja meg, az átadott adatok harmadik félnek csak az átadó fél hozzájárulásával adhatóak tovább).