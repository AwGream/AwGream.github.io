2012. évi CXLVIII. törvény indokolása

a Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosításáról

-----STARTING---POINT---ALTALANOS--- 

A törvény a Magyar Export-Import Bank Zártkörűen Működő Részvénytársaság (a továbbiakban: Eximbank) állami készfizető kezességgel történő hatékony forrásbevonásához, valamint az Eximbank és a Magyar Exporthitel Biztosító Zártkörűen Működő Részvénytársaság (a továbbiakban: Mehib) költségvetési hátterű tevékenységének biztosítéki hátterét rendezi.

-----STARTING---POINT---RESZLETES---

Az 1. §-hoz

A Magyar Exporthitel Biztosító Részvénytársaságról szóló 1994. évi XLII. törvény (továbbiakban: Eximtörvény) 6. § (1) és (2) bekezdése szerint az Állam a központi költségvetés terhére készfizető kezesként felel az Eximbank által forrásszerzés céljából elfogadott betétekből és felvett hitelekből, illetve a kormányrendeletben előírt feltételekkel vállalt garanciaügyletek esetleges beváltásából fakadó fizetési kötelezettségekért. Az államháztartásról szóló 2011. évi CXCV. törvény 92. § (8) bekezdése értelmében a hitelviszonyon alapuló jogviszonyhoz kapcsolódó jogszabályi állami kezesség feltétele a jogszabályi állami kezességen túlmenően az alapügylet tőkeösszege felének megfelelő fedezet hitelező általi előírása. Az Eximbank forrásbevonási és garancianyújtási tevékenységének, valamint a Mehib biztosítási tevékenységének hatékony végzéséhez elengedhetetlen annak az Eximtörvényben való rögzítése, hogy a jogosult az Államnak az Eximtörvény alapján fennálló kezessége esetén az állami készfizető kezességvállaláson túlmenően további biztosíték előírására nem köteles.

A 2. §-hoz

Átmeneti rendelkezés.

-----STARTING---POINT---VEGE---

A 3. §-hoz

Hatályba léptető rendelkezés.