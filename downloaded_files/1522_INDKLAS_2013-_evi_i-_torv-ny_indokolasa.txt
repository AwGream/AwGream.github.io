2013. évi I. törvény indokolása

a fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény, valamint a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításáról

-----STARTING---POINT---ALTALANOS--- 

A fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény (a továbbiakban: Dohánytörvény) részbeni hatálybalépését követően elindult folyamatok, megfogalmazott társadalmi elvárások és igények miatt ismételten felmerült a törvény módosításának szükségessége.

A megfogalmazott kívánalmak elsősorban a dohányboltban értékesíthető termékek körének bővítésére, és a zökkenőmentes átmenet biztosítására irányultak.

A Dohánytörvényt először módosító, a fiatalkorúak dohányzásának visszaszorításáról és a dohánytermékek kiskereskedelméről szóló 2012. évi CXXXIV. törvény módosításáról szóló 2012. évi CCIII. törvény indokolása tartalmazta, hogy a jogalkotó a dohánytermékek beszerezhetőségének korlátozására alkotott törvényével lehetőséget teremtett arra, hogy a fiatalkorúak egészségét veszélyeztető egyéb termékek ellenőrzött forgalmazása is megvalósulhasson.

Ez a törvény - hasonló zsinórmérték alapján - a felnőtt fogyasztókat célzó szeszes ital, energiaital és kávé termékek forgalmazásával bővíti a dohányboltban forgalmazható termékek körét. A Dohánytörvény részbeni hatálybalépése óta olyan igény is megfogalmazódott, hogy a dohánytermék-kiskereskedelmi tevékenység megfelelő - szerény - mértékű fedezetét a termékkör bővítésével is elő lehessen segíteni. Ezt a célt is szolgálja az, hogy a törvény az újság, valamint az ásványvíz és üdítőital termékekkel bővíti a dohányboltban forgalmazható áruk körét.

A fenti érdemi módosítás mellett arra is szükség van, hogy - a termékkör bővülésével - a dohányboltban folytatható kereskedelmi tevékenységre vonatkozó bejelentési/engedélyezési szabályok pontosítása megtörténjék.

A törvény célja továbbá két újabb átmeneti, de az ellátás biztonsága, továbbá a jövedékiadó-bevételek zavartalan befolyása miatt fontos rendelkezés beiktatása is a Dohánytörvénybe. Az egyik megteremti annak a lehetőségét, hogy - amennyiben a dohányboltra vonatkozó engedéllyel a jogosult már rendelkezik - a jogosult akár 2013. május 1-jét követően is megnyithassa a dohányboltját annak érdekében, hogy a fogyasztók megismerhessék azt. A másik ilyen rendelkezés pedig biztosítja azt, hogy azok a kiskereskedők se szenvedjenek kárt, illetve ne utasítsák vissza a dohánytermékek folyamatos vásárlását és értékesítését, akik a közeli jövőben hatályba lépő szabályok miatt már e termékek értékesítését nem folytathatják.

-----STARTING---POINT---RESZLETES---

Az 1. §-hoz

A törvény megteremti annak lehetőségét, hogy a dohányboltban - az eddig felsoroltakon túlmenően - szeszes ital, energiaital, kávé, üdítőital és ásványvíz, illetve újság, napilap, folyóirat és periodikus kiadvány is forgalmazható legyen.

A törvény a szeszes ital, valamint az energiaital kapcsán utal ezeknek a külön törvényben rögzített pontos meghatározására.

A törvény a kávét a mindennapok során általában fogyasztott, illetve vásárolt valamennyi formában elérhetővé kívánja tenni a dohányboltban: csomagolt kávéként (amely lehet pl. pörkölt, szemes, őrölt stb.), vagy éppen ital formájában (pl. akár helyben üzemeltetett automatából is). Ugyancsak ide értendő az ún. instant (azonnal oldódó) kávékivonat is.

A 2. §-hoz

A Dohánytörvény 25. § (7) bekezdése a dohánytermék-kiskereskedelmi tevékenységet kivette a kereskedelmi törvény hatálya alól (és így a bejelentésre/engedélyezésre vonatkozó szabályok sem vonatkoznak rá). A vámhatósági engedélyezésen túlmenően a korábban elfogadott rendelkezések szerint sem volt szükség arra, hogy önmagában a dohánytermék-kiskereskedelmi tevékenységet a jogosult a jegyzőnél bejelentse, illetve működési engedélyt kérjen.

Ugyanakkor e tevékenység mellett bővült az egyéb termékek forgalmazásának köre, amely miatt a kereskedelmi tevékenység folytatásának általános szabályai, és a dohányboltban folytatott kereskedelmi tevékenység közötti összhangot meg kell teremteni.

Ennek érdekében a törvény kimondja: ha a dohánytermék-kiskereskedő a törvény által lehetővé tett egyéb termékeket is forgalmazni kívánja, úgy ehhez elég a vámhatóság felé bejelentést tennie; s az ezirányú tevékenységét ezt követően meg is kezdheti. Mivel a rendelkezés dohányboltban folytatott értékesítésről szól, ezért eleve feltételezi, hogy a jogosult a dohányboltra vonatkozó vámhatósági engedéllyel (a 13. § szerint) rendelkezik.

Nincs szükség arra, hogy a kiskereskedő a jegyzőhöz is forduljon, viszont a vámhatóság a bejelentést megküldi a jegyzőnek annak érdekében, hogy a nyilvántartás egységes maradhasson.

A 3. §-hoz

A rendelkezés célja annak biztosítása, hogy az új dohánytermék-kiskereskedelmi szabályok bevezetése még gördülékenyebben történjék. A nagykereskedők ugyanis jelezték, hogy azok a kiskereskedők, akik 2013. július 1-jét követően a tevékenységet nem folytathatják, esetleg már májustól nem rendelnek majd újabb dohányterméket, nehogy a készletük „beragadjon”. Annak érdekében, hogy ettől ne kelljen tartaniuk, és ezáltal a jövedékiadó-bevételek is folyamatosan teljesüljenek, a rendelkezés egyrészt biztosítja, hogy 2013. július 16-ig a kiskereskedő még értékesíthesse a megmaradt készletét, másrészt visszavásárlási kötelezettséget ír elő a nagykereskedők részére a mégis megmaradt árukészletre.

A 4. §-hoz

Annak érdekében, hogy a koncessziós jogosultság leendő gyakorlója minél hamarabb piacra léphessen, szükséges annak biztosítása is, hogy - a vámhatóságtól már beszerzett, de csak 2013. július 1-jétől érvényes engedély birtokában - a dohányboltot már előzetesen is üzemeltetni lehessen. Ennek célja az, hogy az új piaci szereplőt, vagy a régi piaci szereplő ezen új értékesítési helyét a fogyasztók mihamarabb megismerhessék. Mivel az engedély - illetve a dohánybolt, amelyre az engedélyt kiadták - már létezik, de még nem érvényes (nem lehet az a Dohánytörvény vonatkozó passzusának 2013. július 1-jei hatálybalépését megelőzően), ezért ezen előzetes üzemeltetést egy külön a vámhatósághoz benyújtott bejelentést követően lehet megkezdeni.

A dohánybolt előzetes üzemeltetése során a dohányboltban csak azokat a termékeket lehet forgalmazni, amelyeket később - 2013. július 1-jét követően - is lehet majd.

A dohánybolt előzetes üzemeltetéséhez a kereskedelemről szóló törvényben meghatározott működési engedélyre nincs szükség (később pedig a 2013. július 1-jétől hatályba lépő, a kereskedelemről szóló 2005. évi CLXIV. törvény 1. §-ának rendelkezése miatt nincs).

Az 5. §-hoz

A 2013. évi adótörvények módosították a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény mozgóboltra vonatkozó szabályait, amelyet pontosítani szükséges. Mozgóboltból dohányterméket 2013. július 1-jét követően is csak a Nemzeti Dohánykereskedelmi Zrt., vagy az általa feljogosított kiskereskedő árusíthat.

-----STARTING---POINT---VEGE---

A 6. §-hoz

A hatályba léptető rendelkezést tartalmazza.