2005. évi LXX. törvény indokolása

a foglalkoztatás elősegítéséről és a munkanélküliek ellátásáról szóló 1991. évi IV. törvény módosításáról

-----STARTING---POINT---ALTALANOS--- 

A magyarországi munkaerő-piaci helyzet alapvető jellemzője, hogy az alacsony foglalkoztatottsággal alacsony munkanélküliség párosul. A munkahelyekről kikerülők, vagy oda be sem jutók egyre távolabb kerülnek a munkaerőpiactól. Ezért be kell vonni, fokozottabban aktivizálni kell azokat, akik munka nélkül vannak, inaktívak, elvesztették munkavégző képességüket, illetve a fiatalokat, akik nem szereztek megfelelő képzettséget, vagyis mindazokat, akiknek képességei, ismeretei nem felelnek meg a keresleti, a munkáltatói követelményeknek.

A törvény az álláskeresők mielőbbi foglalkoztatását kívánja elősegíteni, az ellátórendszer, valamint a munkaerő-piaci képzések támogatásának átalakításával.

A munkanélküli ellátások rendszere 1991 óta sokat változott. A megállapítás és folyósítás feltételei folyamatosan szigorúbbak lettek (munkanélküli járadék), bizonyos ellátási formák (pályakezdők munkanélküli segélye, előnyugdíj), megszűntek, vagy jóval kedvezőtlenebb változatai jelentek meg (előnyugdíj helyett nyugdíj előtti munkanélküli segély), illetve új ellátások bevezetésére is sor került (álláskeresést ösztönző juttatás, vállalkozói járadék).

A munkanélküli ellátórendszer jelen törvénnyel történő átfogó módosításának elsődleges célja a munkára ösztönzés erősítése. Az álláskeresés támogatása az Állami Foglalkoztatási Szolgálat alapfeladata, ezért az a cél, hogy a munkát kereső, munkaképes emberek a munkaügyi szervezet ügyfelei legyenek. A törvény olyan szabályokat tartalmaz, amelyekből egyértelművé válik, hogy csak az részesülhet Állami Foglalkoztatási Szolgálat szerveitől ellátásban aki maga is aktívan keres munkát. Ennek a célnak megfelelően változtatja meg a törvény az ellátó rendszer egészének, valamint egyes elemeinek elnevezését is. A munkanélküli ellátó rendszer helyébe az álláskeresők támogatási rendszere, a munkanélküli járadék helyébe az álláskeresési támogatás lép. Az álláskeresők támogatása új rendszerének elemei az álláskeresési járadék és az álláskeresési segély. Egyes volt korábbi ellátások (nyugdíj előtti munkanélküli segély, álláskeresést ösztönző juttatás) megszűnnek. A törvény az álláskeresést ösztönző juttatás egyes bevált elemeit továbbra is megtartja oly módon, hogy azokat hozzá igazítja az álláskeresők járadék rendszeréhez és beépíti az álláskeresési segélybe. Az álláskeresés ösztönzését ugyanis nem egy hosszabb járadékfolyósítási időszak elteltével, hanem a munkanélkülivé válást követően azonnal el kell kezdeni. Az intenzív álláskeresés az új támogatási rendszerben már a támogatás folyósításának kezdetétől alapfeltétel.

A nyugdíj előtti munkanélküli segély beépül az álláskeresési segély rendszerébe. A munkanélküli fogalmát a törvényben az álláskereső fogalma váltja fel. A megváltozott elnevezések megváltozott tartalmat is takarnak.

A foglalkoztatási törvény értelmében a regionális képző központok az Állami Foglalkoztatási Szolgálat szervei. A képző központokat érintően a törvény egyéb rendelkezéseket nem tartalmaz, feladataikat jelenleg a felnőttképzéséről szóló 2001. évi CI. törvény állapítja meg. A Foglalkoztatási Szolgálat szerveként szükséges a jövőben a képző központok munkaerő-piaci képzésekbe történő fokozottabb bevonása annak érdekében, hogy az eddiginél nagyobb arányban vegyenek részt a munkaerőpiacon hátrányos helyzetben lévők képzésében. Ennek jogi alapját teremti meg a törvény oly módon, hogy a regionális képző központ létesítésével, működtetésével, jogállásával kapcsolatos alapvető szabályokat a foglalkoztatási törvény fogja tartalmazni, a részletes szabályokat pedig a foglalkoztatáspolitikai és munkaügyi miniszter rendeletben határozza meg. A törvény alapján egyértelművé válik a képző központok működésének finanszírozása is.

A Munkaerőpiaci Alap feletti rendelkezési jog a foglalkoztatáspolitikai és munkaügyi minisztert illeti meg. A pénzügyi (államháztartási) jogszabályok előírásai betartása érdekében a foglalkoztatáspolitikai és munkaügyi miniszternek az államháztartási törvényben meghatározott felelőssége miatt szükséges olyan hatáskörök biztosítása, amelyek gyakorlásával reálissá válik felelősségének számon kérhetősége az Alap egyenlegének tartása érdekében. A törvény megteremti ennek lehetőségét.

-----STARTING---POINT---RESZLETES---

Az 1. §-hoz

Az álláshoz jutás fontos követelménye, hogy a munkavállaló képzettsége, szakmai felkészültsége megfeleljen a munkaerőpiac igényeinek. Ezért továbbra is kiemelt feladat a munkaerő-piaci képzések támogatása. Ahhoz, hogy ezekben a képzésekben minél több olyan álláskereső vegyen részt, akinek képzés nélkül csak kevés esélye van arra, hogy megfelelő munkát találjon, az is szükséges, hogy a képzés időtartama alatt biztosított keresetpótló juttatás az eddiginél jobban segítse a megélhetést. Ezért a törvény a képzési támogatás részét képező keresetpótló juttatás összegét a kötelező legkisebb munkabér 60 százalékában állapítja meg, ami a hatályos szabályozáshoz képeset, mintegy tízezer forint növekedést eredményez. Erre figyelemmel a hátrányos szociális helyzet alapján megállapítható emelt összegű keresetpótló juttatás megszűnik. Tekintettel arra, hogy a képzés célja a szükséges ismeretek megszerzésével történő elhelyezkedés, a képzés sikeres befejezése érdekében, ha az álláskeresési támogatásban részesülő a munkaügyi központ által felajánlott vagy a munkaügyi központ által elfogadott képzésben vesz részt, a munkaügyi központ a képzés időtartamára az álláskeresési járadék és álláskeresési segély folyósítását szünetelteti, és a képzésben részt vevő számára keresetpótló juttatást állapít meg.

Az álláskeresési támogatásban nem részesülők számára a keresetpótló juttatás továbbra is mérlegelés alapján kerülhet megállapításra.

A 2. §-hoz

A törvény szerint a munkanélküli ellátó rendszer átalakul az álláskeresők támogatási rendszerévé. Egyes, a jelenlegi hatályos szabályozás szerinti ellátások megszűnnek, és új támogatások jönnek létre. Ez értelemszerűen érinti a foglalkoztatási törvény által szabályozott egyes foglalkoztatást elősegítő támogatások feltételeit is. A hatályos szabályozás szerint a vállalkozóvá válást elősegítő támogatás annak részére állapítható meg, aki munkanélküli járadékban részesül. A munkanélküli járadékot a törvény szerint 2005. november 1-jétől az álláskeresési járadék váltja fel, ugyanakkor a 2006. január 1-jétől már - az arra jogosultak részére - lehetőség nyílik vállalkozói járadék megállapítására. A törvény bizonyos szűk körben - a szerzett jogok védelme érdekében - a hatálybalépését követően is lehetővé teszi munkanélküli járadék folyósítását. Ezért a munkanélküli ellátó rendszer átalakulására figyelemmel a törvény hatálybalépése esetén a vállalkozóvá válás elősegítését célzó támogatásban részesíthetők köre a munkanélküli járadékban részesülő személyek mellett kibővül az álláskeresési járadékban, valamint a vállalkozói járadékban részesülő személyekkel.

A 3. §-hoz

Az álláskeresők támogatási rendszerének bevezetése indokolja a közhasznú foglalkoztatás támogatásának ismételt megállapítására vonatkozó szabályozás módosítását. A törvény szerint a munkavállalónak a közhasznú foglalkoztatás alapját képező munkaviszony megszűnését, illetőleg megszüntetését követő két éven belüli ismételt, bármely munkaadónál történő foglalkoztatásához közhasznú foglalkoztatás támogatás abban az esetben nyújtható, ha a közhasznú foglalkoztatásra való kiközvetítés időpontjában nem jogosult álláskeresési járadékra, (munkanélküli járadékra), vállalkozói járadékra. A munkanélküli járadéknak a módosításban történő szerepeltetését - mint ahogy azt az indokolás a 2. §-hoz tartozó része is tartalmazza - az indokolja, hogy a törvény hatálybalépését követően átmeneti jelleggel lehetőség van munkanélküli járadék megállapítására.

A 4. §-hoz

Tekintettel arra, hogy a munkanélküliek ellátó rendszerét az álláskeresők támogatási rendszere váltja fel, ezért a rendelkezés módosítja a törvény V. fejezetének címét. A törvény módosítja a foglakoztatási törvény 24. §-át oly módon, hogy az a munkanélküli ellátások helyett, az álláskeresési támogatásokat (álláskeresési járadék, álláskeresési segély, költségtérítés) sorolja fel.

Az 5-8. §-hoz

A törvény a munkanélküli járadék helyett az álláskeresők új támogatásaként vezeti be az álláskeresési járadékot. Az álláskeresési járadék új feltételei ötvözik az 1991. évi ellátórendszer egyes elemeit és egyes, jelenleg alkalmazott elvek mentén meghatározott feltételeket. Ennek megfelelően egy vegyes típusú, biztosítási és szociális elemeket is tartalmazó járadékrendszer jön létre, amely a szociális biztonság javítása mellett erősíti a biztosítási elvet, emellett fokozottan ösztönöz az állások felkutatására és a munkahelyek, munkaalkalmak elfogadására. Ezt részben azzal kívánja elérni, hogy az ellátás mértéke az idő előrehaladtával fokozatosan csökken.

A törvény szerint álláskeresési járadék - több más feltétel egyidejű fennállása esetén - annak az álláskeresőnek állapítható meg, aki a munkanélkülivé válását megelőző négy éven belül legalább 365 nap munkaviszonnyal rendelkezik. Tekintettel arra, hogy egy járadéknapi jogosultsághoz öt nap munkaviszonyban töltött idő szükséges, az álláskeresési járadék folyósításának legrövidebb időtartama 73 nap lesz, míg leghosszabb időtartama továbbra is 270 nap. Az álláskeresési járadék összege a korábbi átlagkereset 60% százaléka, alsó-és felső határa azonban elszakad a nyugdíjminimum összegétől, és a kötelező legkisebb munkabérhez igazodik.

A gyakorlati tapasztalatok bizonyították, hogy a munkanélküliség első hónapjaiban jóval nagyobb az esély az újbóli elhelyezkedésre, mint a tartós munkanélküliség esetén. Erre figyelemmel a törvény az álláskeresési járadék folyósítási idejét két szakaszra bontja:

a) Az első szakaszban, amelynek időtartama a folyósítási idő fele, de legfeljebb 91 nap, az álláskeresési járadék összege a korábbi átlagkereset 60 százaléka, fix összegű alsó és felső határ mellett. A járadék alsó határa a kötelező legkisebb munkabér 60 százaléka, a felső határ pedig a munkanélküli járadék jelenlegi felső határánál (44 ezer forintnál) lényegesen magasabb, a kötelező legkisebb munkabér 120 százaléka lesz (57 000 forint minimálbér esetén az alsó határ 34 200 forint, a felső határ 68 400 Ft/hó).

b) A második szakasz időtartama a hátralévő jogosultsági napok száma, legfeljebb 179 nap. A járadék mértéke ebben a szakaszban egységesen a kötelező legkisebb munkabér 60 százaléka.

(Ha a korábbi átlagkereset a járadék alsó határánál alacsonyabb, a járadék összege mindkét szakaszban megegyezik az átlagkeresettel.)

A törvény meghatározza azokat az eseteket, amikor a járadék folyósítását szüneteltetni kell, vagy meg kell szüntetni. A járadékfolyósítás megszüntetése esetén a fel nem használt, a korábbi munkaviszonyban töltött napokat az újabb járadék megállapításakor be kell számítani.

Az álláskeresési járadékban részesülő - a munkanélküli járadék melletti munkavégzésre irányadó hatályos szabályokkal megegyezően - a járadék folyósításának időtartama alatt kereső tevékenységet az alkalmi munkavállalói könyvvel történő munkavégzést kivéve továbbra sem folytathat. Kereső tevékenység folytatás esetében az álláskeresési járadék folyósítása megszüntetésre kerül.

Az álláskeresőt terhelő intenzív munkakeresés kiemelt szerepét támasztja alá, hogy a járadékfolyósítást akkor is meg kell szüntetni, ha az álláskereső az álláskeresési megállapodásban foglaltakat neki felróható okból nem teljesíti. Az álláskereső elhelyezkedését ösztönözheti az a módosítás, amely szerint, ha a munkanélküli az álláskeresési járadék folyósításának ideje alatt teljes, vagy legalább napi négy órás határozatlan időtartamú munkaviszonyt létesít, és munkaviszonya folyamatosan fennáll, kérelmére a járadékfolyósítási időből még fennmaradó időtartamra járó juttatás összegének felét egy összegben ki kell fizetni. Ebben az esetben a folyósítási időből még fennmaradó időtartamot úgy kell tekinteni, mintha az álláskereső álláskeresési járadékban részesült volna.

Az álláskeresési járadék folyósítása szüneteltetésének esetei lényegében megegyeznek a munkanélküli járadék folyósítása szüneteltetésének ma hatályos szabályozás által tartalmazott eseteivel.

A 9. §-hoz

A törvényben az az elv érvényesül, hogy az álláskeresők támogatási rendszere bevezetésének eredményeként ne kerüljön hátrányosabb helyzetbe egyik munkanélküli csoport sem. Ennek érdekében azoknak az álláskeresőknek a részére, akik 180 nap álláskeresési járadékra szereztek jogosultságot, és a járadék folyósítási idejét kimerítették, de még nem találtak munkát, álláskeresési segélyt kell megállapítani. Az álláskeresési segélyre jogosultaknak ez a köre azt a személyi kört öleli fel, amely az új szabályozás hatálybalépését megelőzően álláskeresést ösztönző juttatásra volt jogosult.

Ugyancsak álláskeresési segélyt lehet megállapítani a jövőben azok részére, akik az álláskeresővé válást megelőző négy éven belül rendelkeznek ugyan a korábbi szabályozás szerinti kétszáz nap munkaviszonnyal, de a feltételek megváltozása miatt (a törvény szerint az álláskeresési járadékra való jogosultság esetében a 200 nap 365 napra emelkedett) nem szereztek jogosultságot álláskeresési járadékra. Ebbe csoportba azok az álláskeresők tartoznak, akik a jelenlegi járadékjogosultsági feltételek mellett már 200 munkaviszonyban töltött nap után 40 nap munkanélküli járadékot kaphatnának, de a jogosultsági idő emelése miatt nem kerülnek be az álláskeresési járadékrendszerbe. Az álláskeresési segély nélkül évente több, mint 84 ezer fő esne el az álláskeresési támogatástól a jelenlegi helyzethez képest, ami egynegyede az összes jogosultnak.

Végül, de nem utolsósorban az álláskeresési segélyre jogosultak harmadik csoportját azok az álláskeresők alkotják, akik korábbi szabályozás szerint nyugdíj előtti munkanélküli segélyre voltak jogosultak.

A törvény az álláskeresési segély folyósítási idejét az előzőekben ismertetett három csoport vonatkozósában differenciáltan állapítja meg. Az álláskeresési segély folyósítási ideje az álláskeresési járadék folyósítási idejét kimerített álláskeresők esetében 90 nap, ha azonban az álláskereső az 50. életévét betöltötte 180 nap. A folyósítási idő szintén 90 nap azok esetében, akik az álláskeresővé válásukat megelőző négy évben rendelkeznek ugyan 200 nap munkaviszonnyal azonban álláskeresési járadékra nem szereztek jogosultságot. A nyugdíjhoz közelálló életkorú álláskeresők esetében a törvény az álláskeresési segély folyósítási időtartamát nem konkrét számmal határozza meg. Úgy rendelkezik, hogy ez utóbbi esetben az álláskeresési segély az öregségi nyugdíjjogosultság megszerzéséig terjedő időtartamra folyósítható.

A segélyezési rendszertől természetesen kevésbé várható el, hogy „munkára ösztönözzön”, de az igen, hogy az ellenösztönző hatása minimális legyen. Ehhez az is szükséges, hogy a munkavállalás ne jelentse automatikusan a segély azonnali elvesztését. Ezért az álláskeresési segély folyósítása alatt is megengedett az alkalmi munkavállalói könyvvel történő munkavégzés, de eltérően a járadékfolyósítás alatt végzett alkalmi munkavállalástól, az ebből származó kereset a segély folyósítását nem befolyásolja. Ettől eltekintve az álláskeresési segély megszüntetésének és szüneteltetésének szabályai többségében megegyeznek az álláskeresési járadék megszüntetésének és szüneteltetésére vonatkozó szabályozásával. Ettől csupán a nyugdíjkorhatárhoz közelállók esetében tartalmaz eltérő szabályozást a törvény. Ebben az esetben ugyanis kereső tevékenység folytatása az álláskeresési segélynek nem a megszüntetését, hanem a szüneteltetését eredményezi. Ennek indoka, hogy megszüntetés esetében az álláskeresési segélyt újból meg kell állapítani, amely az idő múlására figyelemmel a jogosultsági feltételek elvesztéséhez vezetne.

A 10. §-hoz

A munkanélküli ellátó rendszer átalakítása miatt módosítani szükséges a foglalkoztatási törvénynek azt a szabályát, amely a munkaügyi központhoz történő oda-és visszautazás költségeinek valamint a munkahelykereséssel kapcsolatos utazási költségeknek megtérítéséről rendelkezik. A törvény megteremti a lehetőségét az álláskeresők támogatása (álláskeresési járadék, álláskeresési segély), valamint a vállalkozói járadék megállapításával kapcsolatos költségek megtérítésének.

A 11. §-hoz

Az álláskeresési támogatási rendszer bevezetésével módosulnak a foglalkoztatási törvénynek az ellátások és támogatások pénzügyi finanszírozására vonatkozó szabályai is. A törvényben meg kell határozni, hogy az új támogatások a Munkaerőpiaci Alapnak mely alaprészéből finanszírozhatók. Figyelemmel arra, hogy az álláskeresők támogatási rendszere a munkanélküli ellátó rendszert váltja fel, ezért indokolt, hogy az álláskeresési járadékkal, valamint az álláskeresési segéllyel kapcsolatos kiadások is a Munkaerőpiaci Alap szolidaratási alaprészét terheljék.

A törvény megteremti a jogi lehetőségét a regionális képző központok újszerű működésének, a munkaerőpiaci képzésekben történő aktívabb részvételének. Ehhez azonban szükséges a megfelelő anyagi eszközök biztosítása is. A törvény szerint a Munkaerőpiaci Alap foglalkoztatási alaprésze felhasználható a regionális képző központok munkaerőpiaci képzéssel kapcsolatos feladatainak finanszírozására is.

A 12. §-hoz

A törvény módosítja a Munkaerőpiaci Alap Irányító Testületének a jogszabályok véleményezésével kapcsolatos jogkörét meghatározó szabályt. Figyelemmel arra, hogy a hatálybalépésétől kezdődően munkanélküli ellátásokra vonatkozó jogi szabályozásra nincs lehetőség, ezért a testület az álláskeresők támogatására vonatkozó jogszabályokat fogja véleményezni.

A Munkaerőpiaci Alap egészével kapcsolatos rendelkezési jog a foglalkoztatáspolitikai és munkaügyi minisztert illeti meg. Az államháztartási szabályok szerint ez azt is jelenti, hogy a kormányzati felelősség őt terheli a Munkaerőpiaci Alap év végi egyenlegének megtartásáért. Ezért a törvény olyan jogköröket biztosít a miniszter számára, amelyek - amennyiben szükséges - a keletkezett többletbevételek felhasználása mértékének meghatározásával, a kiadások évközi ütemezésével, illetőleg csökkentésével biztosítják az év végi egyenleg megtartását. A miniszter a rendelkezési jogát az alap képzési alaprésze tekintetében az oktatási miniszterrel megosztva gyakorolja. Ezért a törvény szerint a miniszternek - amennyiben e jogköreinek gyakorlása az alap képzési alaprészét érintik - be kell szereznie az oktatási miniszter véleményét. A többletbevételek felhasználása mértékének meghatározása során meg kell tartani a többletbevételek iskolarendszerű és felnőtt képzési célú arányait, továbbá a kiadások csökkentésének mértékét a Kormány határozza meg.

A 13. §-hoz

A regionális képző központok munkaerő-piaci képzési és képzéssel kapcsolatos feladatainak finanszírozása érdekében a törvény a Munkaerőpiaci Alap foglalkoztatási alaprészén belül képzési keretet hoz létre, amelyet elkülönítetten kell kezelni az alaprész egyéb pénzeszközeitől. Ezen túlmenően az alaprészen belüli felnőttképzési keret felhasználásának jogcímeit bővíti az a módosítás, amely szerint annak legfeljebb 2 százaléka a szakképzési hozzájárulási kötelezettség saját munkavállalók képzésére fordítható kötelezettséghányada felhasználásának, továbbá az akkreditált felnőttképzési intézmények jogszerű tevékenységének, az akkreditációs feltételek fennállásának ellenőrzésével kapcsolatos feladatok ellátására használható fel. A törvény megteremti a lehetőségét annak, hogy a Munkaerőpiaci Alap foglalkoztatási alaprészének iskolarendszeren kívüli felnőttképzési célú kerete terhére támogatás legyen nyújtható a szomszédos államokban élő magyarok számára a versenyképes tudás megszerzéséhez, mellyel elősegíthető a szülőföldön való boldogulás, a magyar lakta területek gyorsabb felzárkóztatása, a magyarság helyi társadalmának erősítése.

A 14. §-hoz

2006. január elsejétől hatályba lépnek a foglalkoztatási törvénynek a vállalkozói járadékra vonatkozó rendelkezései. A törvény Országgyűlés által elfogadott szövege szabályozást tartalmaz vállalkozói járadékra való jogosultság, valamint a munkanélküli járadékra való jogosultság összeszámítására vonatkozóan, továbbá arra is, hogy minkét ellátásra való jogosultság fennállása esetén, hogyan történik az ellátások megállapítása. A törvény elfogadása esetén azonban 2005. november 1-jétől megszűnik a munkanélküli járadék, és 2006. január 1-jétől új munkanélküli járadékot nem lehet megállapítani. Ezért a törvénynek nem a munkanélküli járadék és a vállalkozói járadék jogosultsági idejének összeszámításáról kell rendelkeznie, hanem a munkanélküli járadék helyébe lépő álláskeresési járadék és a vállalkozói járadék összeszámításáról. A törvény ennek megfelelően módosítja a foglalkoztatási törvény erre vonatkozó szabályát.

A 15. §-hoz

A foglalkoztatási törvény értelmében a regionális képző központok az Állami Foglalkoztatási Szolgálat szervei. A képző központokat érintően a törvény egyéb rendelkezéseket nem tartalmaz, feladataikat jelenleg a felnőttképzéséről szóló 2001. évi CI. törvény állapítja meg. A módosítás alapján a regionális képző központ létesítésével, működtetésével, jogállásával kapcsolatos szabályokat a foglalkoztatási törvény tartalmazza. A törvény felhatalmazza a foglalkoztatáspolitikai és munkaügyi minisztert, hogy rendeletben meghatározza a regionális képző központok feladatait, a feladatok ellátásának finanszírozását, a képzési keret felhasználásának szabályait, a Munkaerőpiaci Alapból támogatott munkaerőpiaci képzések lebonyolításával kapcsolatban a munkaügyi központok és képző központok együttműködését, valamint a képző központok irányításának szabályait. Ezzel összhangban kikerülnek a felnőttképzési törvényből a képző központok alapfeladataival kapcsolatos rendelkezések.

A 16. §-hoz

A foglalkoztatási törvény adatvédelmi rendelkezései módosításának célja a külföldiek magyarországi foglalkoztatásához kapcsolódó ügyintézési eljárással összefüggő adatszolgáltatás egyszerűsítése. Az Flt. adatvédelmi rendelkezéseinek módosítása elősegíti a munkaügyi központok és az idegenrendészeti hatóságok együttműködésén alapuló gyors és hatékony eljárás szabályainak kialakítását azáltal, hogy a szükséges adatok továbbítását lehetővé teszi, így az idegenrendészeti hatóság hozzájuthat a magyarországi tartózkodás jogszerűségét megalapozó eljárás lefolytatásához nélkülözhetetlen információkhoz.

A 17-18. §-hoz

A munkanélküli ellátórendszer átalakításának egyik fontos alapelve az, hogy álláskeresési támogatásban csak álláskereső részesülhet. Ennek megfelelően a törvényben a munkanélküli fogalmát az álláskereső fogalma váltja fel, és a törvény definiálja az álláskereső fogalmát. Álláskeresőnek - egyéb feltételek mellett - az tekinthető, aki amellett, hogy (újból) el akar helyezkedni, ezért maga is aktívan keres állást, minden tőle elvárhatót megtesz annak érdekében, hogy munkahelyet találjon, és ezért szorosan együttműködik a munkaügyi központtal, elfogadja a megfelelő munkahelyre szóló állásajánlatot. Az egyén aktív munkakeresése az álláskereső fogalmának meghatározó feltétele. Az aktív álláskeresés módját az álláskereső és a munkaügyi kirendeltség megállapodása rögzíti. Az álláskeresési megállapodás az álláskereső és a munkaügyi kirendeltség közös dokumentuma, melyben meghatározzák azoknak az egymásra épülő tevékenységeknek a sorozatát, amelyek elősegítik a munkaerőpiacra történő visszakerülést, és amelynek meghatározó tartalmi eleme az egyén intenzív közreműködése az önálló álláskeresésben. A munkaügyi központ munkatársainak minél több foglalkoztatási lehetőség feltárásával, munkaerő-közvetítéssel, tanácsadással, a munkaerő-piaci információk széles körével, országosan egységes álláshely és álláskereső adatbank működtetésével, a munkaerő-piaci információk önkiszolgáló rendszerben történő biztosításával kell elősegíteni az aktív álláskeresést.

Az álláskeresőnek nagyobb gyakorisággal kell a jövőben számot adni arról, hogy mit tett a sikeres elhelyezkedése érdekében. Az álláskeresési megállapodás szabályait, a kapcsolattartás gyakoriságát a foglalkoztatáspolitikai és munkaügyi miniszter rendeletben határozza meg.

Természetesen az Állami Foglalkoztatási Szolgálat - lehetősége szerint - segítséget nyújt mindenkinek, aki hozzá fordul. De „álláskeresőnek” azt tekinti, aki valóban munkaképes és munkára kész, és belátható időn belül el tudja kezdeni a munkát.

-----STARTING---POINT---VEGE---

A 19. §-hoz

A törvény rendelkezései - a regionális képző központok, valamint azok munkaerőpiaci feladatai finanszírozására, továbbá a szomszédos államokban élő magyarok támogatására vonatkozó rendelkezések kivételével - 2005. november 1-jén, a szomszédos államokban élő magyarok támogatásával kapcsolatos rendelkezései a kihirdetést követő 8. napon lépnek hatályba. A törvénynek a regionális képző központokra vonatkozó szabályai 2006. január 1-jén lépnek hatályba.

Az álláskeresők új támogatási rendszerének, az álláskereső fogalmának bevezetése a törvény más rendelkezéseinek pontosítását is igényli. A munkanélküli fogalmát az álláskereső fogalma váltja fel. Ezért a törvény egyrészt módosítja a foglalkoztatási törvénynek azokat a szabályait, amelyek a munkanélküli fogalmát úgy rendelkezik, hogy használják. Rendelkezik továbbá arról is, hogy a munkanélküliekre irányadó együttműködési szabályokat a hatálybalépést követően az álláskeresőkre irányadó együttműködési szabályok váltják fel. Úgyszintén pontosításra kerülnek a foglalkoztatási törvénynek azok a szabályai, amelyek munkanélküli ellátásról, munkanélküli járadékról rendelkeznek. Biztosítja a törvény azt is, hogy ahol más jogszabály munkanélküli ellátást, munkanélküli járadékot említ, azon az álláskeresési támogatást, álláskeresési járadékot is érteni kell.

A hatálybalépését megelőzően nyilvántartott munkanélküliek esetében meg kell vizsgálni a legközelebbi jelentkezésükkor, hogy megfelelnek-e az álláskereső fogalmi feltételeinek. A feltételek fennállása esetén álláskeresőként kell őket nyilvántartásba venni. Amennyiben a feltételek nem állnak fenn törölni kell a nyilvántartásból. A törvény átmeneti szabályai biztosítják azt, hogy a megszűnő munkanélküli ellátó rendszerrel kapcsolatos a hatálybalépését megelőzően megszerzett várományi jogok ne szenvedjenek sérelmet. Ezért a munkanélküli ellátásoknak a hatálybalépést megelőzően elrendelt szünetelése esetén - amennyiben a szünetelés oka a hatálybalépést követően szűnik meg - a korábbi munkanélküli ellátását kell folyósítani. Úgyszintén biztosítja a törvény a munkanélküli járadék megállapítását azok részére, akik a törvény kihirdetésének időpontjában munkaviszonyban állnak, rendelkeznek legalább 200 nap munkaviszonnyal, de a hatálybalépésig folyamatosan fennálló munkaviszonyuk a hatálybalépést követően szűnik meg.