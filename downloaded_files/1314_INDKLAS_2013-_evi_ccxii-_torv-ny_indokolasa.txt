2013. évi CCXII. törvény indokolása

a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról

-----STARTING---POINT---ALTALANOS--- 

A mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi tv.) egyes rendelkezéseivel összefüggésben átmeneti és egyéb törvényi szintű szabályok megalkotása szükséges a Földforgalmi tv. alkalmazhatósága érdekében.

A Földforgalmi tv. 69. §-a szerint a rendelkezések hatályba lépése két nagy blokkban történik meg. 2014. január 1-jével a földek használati jogosultságának megszerzésére, 2014. május 1-jével a földek tulajdonjogának megszerzésére vonatkozó rendelkezések lépnek hatályba azzal, hogy a haszonbérleti szerződések 15 napos kifüggesztésére vonatkozó kötelezettség miatt egyes rendelkezések már 2013. december 15-én, az adásvételi szerződésekre - a 60 napos kifüggesztésére vonatkozó kötelezettség miatt - vonatkozó rendelkezések pedig 2014. március 1-jén lépnek hatályba.

A Földforgalmi tv. rendelkezéseinek hatályba lépésével a gazdálkodók számára új rendszer kerül bevezetésre, amelynek első eleme a földművesek, illetve mezőgazdasági termelőszervezetek nyilvántartásába való bekerülés. Ez, valamint a földek használati jogosultságának megszerzésével kapcsolatos eljárás az első időkben jelentős adminisztratív terhet jelent mind a földhasználók, mind pedig az eljáró hatóság oldalán. Erre tekintettel lehetővé kell tenni, hogy a földhasználók a nyilvántartásba való felvételüket a lehető legkönnyebb módon tehessék meg, azaz ne engedélyezési eljárás keretében, hanem adataik nyilatkozat szerinti közlésével, amelynek valóságtartalmát a hatóság utólagosan fogja ellenőrizni. A valótlan nyilatkozattétel szankcionálására szintén tartalmaz rendelkezéseket a törvény.

-----STARTING---POINT---RESZLETES---

Az 1. §-hoz

A törvény meghatározza viszonyát a Földforgalmi tv.-hez képest: hatálya a Földforgalmi tv. szerinti földek és tanyák forgalmával kapcsolatos jogügyletekre, jogviszonyokra, eljárásokra, az azokban résztvevő természetes személyekre és gazdálkodó szervezetekre, valamint eljáró hatóságokra terjed ki, valamint a rendelkezéseit a Földforgalmi tv.-ben foglalt rendelkezésekkel együtt kell alkalmazni.

A 2. §-hoz

Értelmező rendelkezésként kerül megállapításra - összhangban a 2014. március 15-én hatályba lépő Polgári Törvénykönyv rendszerével - a gazdálkodó szervezet fogalma, amely alatt a polgári perrendtartásról szóló törvény szerinti gazdálkodó szervezetet kell érteni.

A 3-5. §-hoz

A törvény 3. §-a alapján a Földforgalmi tv.-nek a földre vonatkozó szabályait kell alkalmazni zártkerti ingatlanokra is. Ugyanis a mező-, erdőgazdasági hasznosítású föld fogalmi meghatározásának egyik eleme a föld fekvése, azonban a zártkerti ingatlanok tekintetében ez a tényező jogilag irreleváns, mivel ma már csak az ingatlan-nyilvántartás tartalmazza a korabeli zártkerti megkülönböztetést.

A Földforgalmi tv.-nek az előhaszonbérletre vonatkozó szabályai 2013. december 15-ével, a földhasználatra vonatkozó szabályai 2014. január 1-jével lépnek hatályba.

Előhaszonbérletre jogosultak lehetnek a földművesek, valamint mezőgazdasági termelőszervezetek, akikről, illetve amelyekről a Földforgalmi tv.-ben foglaltak szerint önálló nyilvántartást kell vezetni. A nyilvántartásba való bejegyzésre a Földforgalmi tv.-ben meghatározott személyi feltételek fennállása esetén kerülhet sor. Ha az érintett személyi kör a nyilvántartásba bejegyzésre kerül, akkor minősül földművesnek, illetve mezőgazdasági termelőszervezetnek. Ugyanakkor 2013. december 15-ig nem áll fel a nyilvántartás, miközben megközelítőleg 200-300 ezer érintett ügyfélről van szó, így az előhaszonbérleti jog gyakorlására, de a földhasználati szerződések engedélyezésére vonatkozó szabályokat sem lehetne december 15-tel, illetve 2014. január 1-jével alkalmazni.

A törvény XIX. Fejezete ezért tartalmaz átmeneti szabályozást annak érdekében, hogy a Földforgalmi tv. 2013. december 15-tel és 2014. január 1-jével hatályos rendelkezései a földművesekről, és a mezőgazdasági termelőszervezetekről vezetett nyilvántartás felállításáig, illetve az érintett személyi körnek a nyilvántartásba való bejegyzésig is alkalmazhatók legyenek.

Az átmeneti rendelkezés szerint a Földforgalmi tv.-nek a földhasználati szerződés hatósági jóváhagyására vonatkozó rendelkezéseit csak a 2014. május 1-jén vagy ezt követően közölt (közzétett) haszonbérleti szerződésre, illetve a 2014. május 1-jén vagy ezt követően megkötött, haszonbérleti szerződésnek nem minősülő földhasználati szerződésre kell alkalmazni.

Így a 2013. december 15. és 2014. április 30. között közzétett (közölt) haszonbérleti szerződés, illetve haszonbérleti ajánlat, valamint a haszonbérleti szerződésnek nem minősülő, 2014. január 1. és 2014. április 30. között kötött földhasználati szerződés esetében az előzetes hatósági engedélyezési rendszer csak 2014. május 1-je után kerülne alkalmazásra, addig pedig a földhasználati nyilvántartásba vételi eljárás során a Földforgalmi tv-nek a hatósági jóváhagyáshoz nem kötött földhasználati szerződésekre vonatkozó rendelkezéseit kell alkalmazni.

Az átmeneti szabályok alapján a földhasználónak nyilatkoznia kell - többek között - arról, hogy földművesnek, pályakezdő gazdálkodónak, mezőgazdasági termelőszervezetnek vagy újonnan alapított mezőgazdasági termelőszervezetnek minősül és megfelel a Földforgalmi tv.-nek e jogalanyokra vonatkozó rendelkezéseiben meghatározott feltételeknek, függetlenül attól, hogy a vonatkozó rendelkezések szerinti nyilvántartásba még nem került bejegyzésre.

A fentiekről rendelkezik a törvény 5. §-a.

A 6-7. §-hoz

A Földforgalmi tv. 16. § (3) bekezdése szerint az állattartó telep üzemeltetője, valamint a szántóföldi és kertészeti növényfajok vetőmagjának előállítója esetében a birtokmaximum mértéke 1800 hektár területnagyság (kedvezményes birtokmaximum). A hivatkozott rendelkezés szerint ennek feltételeit külön törvényben kell meghatározni.

A törvény szerint állategységenként 2 hektár területnagyságú arányszámmal kell számolni azzal, hogy a kedvezményes birtokmaximum akkor illeti meg, ha a szerződés megkötését, vagy az elővásárlásra, illetve előhaszonbérletre vonatkozó elfogadó jognyilatkozatának megtételét megelőző évben vagy a megelőző három év álagában a már birtokában lévő földön az átlagos állatsűrűség hektáronként elérte a fél állategységet és az állattartáshoz szükséges takarmány-előállítás céljából az 1200 hektár mértékű birtokmaximumot meghaladó föld megszerzéséhez hektáronként legalább fél állategység átlagos állatsűrűséggel rendelkezik. Az átlagos állatsűrűséget az élelmiszerlánc-felügyeleti szerv állapítja meg.

A törvény szerint a szántóföldi és kertészeti növényfajok vetőmagjának előállítóját a kedvezményes birtokmaximum akkor illeti meg, ha a szerződés megkötését vagy az elővásárlásra, illetve előhaszonbérletre vonatkozó elfogadó jognyilatkozatának megtételét megelőző három év átlagában a már birtokában lévő föld legalább egytizede vetőmag vagy szaporító anyag előállításának helyéül szolgált. Ezt a növénytermesztési hatóság állapítja meg.

A 8-20. §-hoz

A törvény IV. Fejezete a föld tulajdonjogának, illetve haszonélvezeti jogának megszerzéséhez kapcsolódó rendelkezéseket tartalmazza.

A törvény 8. §-a rögzíti, hogy a Földforgalmi tv. szerinti törvényes örökléssel történő tulajdonszerzésnek minősül az is, ha a végrendeleti örökös - feltételezve a végrendelet hiányát és más törvényes örökösöknek az öröklésből való kiesését - törvényes örökössé válhat. Továbbá a haszonélvezeti jog végrendeleti juttatása esetében is alkalmazni kell a Földforgalmi tv.-nek azt a rendelkezését, miszerint annak érvényességéhez nem kell a hatóság jóváhagyása.

A törvény 9. és 10. §-a külön rendelkezéseket állapít meg a csereszerződésekre. Így meghatározza, hogy csere során a Földforgalmi tv.-ben előírt mely feltételek bekövetkezése esetén minősül a csere birtok-összevonási célúnak. A csere alapján csak azt a szerződő felet illetik meg a birtok-összevonási célú földcseréhez külön jogszabályban megállapított adó-, illeték-, és más kedvezmények, amelyiknél e feltételek teljesülnek.

A csere tekintetében rögzíti a törvény, hogy a csereszerződés jóváhagyása esetén sem kell megkeresni a helyi földbizottságot az állásfoglalásának beszerzése céljából, továbbá, hogy a 2014. május 1-jén meglévő föld tulajdonjogának csere jogcímén történő átruházásával megszerzett föld területnagyságával is túlléphető a földszerzési maximum, tekintettel arra, hogy itt már egy meglévő tulajdonról van szó.

A törvény 11-15. §-a alatt a föld tulajdonjogának megszerzésére irányuló szerződések formai és tartalmi követelményeivel összefüggő rendelkezések szerepelnek. Itt kerülnek rögzítésre az olyan kógens rendelkezések, miszerint

- a forgalombiztonság érdekében a föld tulajdonjogának a megszerzésére irányuló minden szerződést közokiratba vagy teljes bizonyító erejű magánokiratba kell foglalni; e rendelkezés megsértésével megkötött szerződés semmis;

- a jogügyletek létrehozatala tekintetében mit kell írásbeli közlésnek tekinteni;

- a szerzési korlátok ellenőrizhetősége érdekében a föld tulajdonjogának a megszerzésére irányuló szerződésnek - a Földforgalmi tv.-ben meghatározottakon túl - milyen adatokat kell tartalmaznia a szerződő felek, illetve a szerző fél, továbbá az elővásárlásra jogosult tekintetében;

- az egyértelműség érdekében kimondásra kerül, hogy a visszavásárlási, a vételi jog, illetve eladási jog alapítása esetén az adás-vételi szerződés a visszavásárlási, a vételi jog, illetve az eladási jog gyakorlásával jön létre;

- ha a szerző félnek a jogosultságát valamely (közhiteles) hatósági nyilvántartásba is be kell jegyezni, úgy a szerződés, illetve okirat alakszerűségi és tartalmi követelményeire a hatósági nyilvántartásra vonatkozó jogszabályi rendelkezéseket is alkalmazni kell.

A törvény 16-20. §-a tartalmazza az adás-vételi szerződésnek az elővásárlásra jogosultakkal való közlésére és az elővásárlási jog gyakorlására vonatkozó, a Földforgalmi tv.-t kiegészítő rendelkezéseit.

A Földforgalmi tv. rendelkezései szerint az adás-vételi szerződést egységes okiratba kell foglalni. Az egységes okirat fogalmát azonban nem fejti ki a Földforgalmi tv., így annak meghatározása szükséges. Egységes okirat alatt az olyan szerződést kell érteni, amely a feleknek a szerződés létrejöttére irányuló nyilatkozatait, továbbá a szerződés lényeges tartalmi elemeit, továbbá a felek által meghatározott valamennyi kikötést, feltételt magába foglalja, megadva ugyanakkor annak lehetőségét, hogy ettől e törvény eltérést engedjen.

Mivel a visszavásárlási, a vételi, illetve eladási jog alapítása esetén az adás-vételi szerződés e jogok gyakorlásával jön létre, kimondásra kerül, hogy ez esetben e jogok gyakorlására irányuló nyilatkozatot kell az elővásárlásra jogosultakkal közölni.

A törvény meghatározza azt is, hogy az adás-vételi szerződést hány példányban, milyen módon kell elkészíteni a szerződéseknek az elővásárlásra jogosultakkal való hirdetményi közlése, továbbá a szerződéseknek a hatósági jóváhagyása érdekében.

Rendelkezik a törvény a szerződésnek a más törvényen alapuló az elővásárlásra jogosult személyekkel való közlés szabályairól, és rögzítésre kerül, mi minősül az elővásárlásra jogosultakkal joghatályos közlésnek.

A törvény a „dologösszességként” történő eladás esetére rögzíti az elővásárlási jog gyakorlásának speciális szabályait, melyet a fennálló jogalkalmazási bizonytalanság feloldása indokol.

A törvény kimondja, hogy az elfogadó jognyilatkozat személyes átadásának kötelezettsége alól - a földalapkezelő szervezet mellett - az államot megillető elővásárlási jog esetén e jog gyakorlására jogosult más szervezet vagy személy, illetve az önkormányzat is mentesül, mivel ez esetben a „személyazonosság” vizsgálata nem indokolt.

A 21. §-hoz

A törvény a tulajdonjog átruházásáról szóló, bírósági vagy közjegyzői jóváhagyáshoz kötött egyezség megelőző hatósági eljárására vonatkozó szabályokat is meghatározza, mert a Földforgalmi tv. jelenleg figyelmen kívül hagyja, hogy bírósági eljárásban is lehet egyezséget kötni, ezzel megnyitja a kaput a színlelt perek előtt. Így lehetőség nyílik arra, hogy csupán állított kölcsönkövetelés érvényesítésére irányuló perben a felek úgy kössenek egyezséget, hogy a követelés kielégítés fejében földet ruháznak át. A polgári perben a felek egyező előadását nem kell bizonyítani.

A 22-26. §-hoz

E rendelkezések az általános szomszédjogi szabályokat egészítik ki a speciális agrárszabályokkal, különösen a vetőmagtermelésre figyelemmel.

A 27-44. §-hoz

Mivel a mezőgazdasági igazgatási szerv a jogügyleteket, és a nem jogügyleten alapuló tulajdonszerzéseket (a továbbiakban együtt: szerződés) hagyja jóvá, ez hatósági engedélyező aktusnak minősül a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szerint. A törvény VII. Fejezetében a Ket.-től eltérő szabályokat állapítja meg, mivel a szerződések jóváhagyása esetében a Ket. rendelkezéseit nem lehetne minden esetben alkalmazni. Továbbá a törvény a záró rendelkezések között a Ket.-et is módosítja oly módon, hogy a Ket. szubszidiárius törvénynek minősüljön.

A törvény a személyes adatok védelme érdekében pontosítja, hogy a mezőgazdasági igazgatási szerv milyen módon továbbíthatja a helyi földbizottság részére a rendelkezésére álló okiratokat. Ennek értelmében a helyi földbizottsághoz a jegyző által a mezőgazdasági igazgatási szerv részére megküldött okiratok közül, a nem biztonsági okmányon szerkesztett, a jegyző által anonimizált és a hirdetőtáblára kifüggesztett adás-vételi szerződés másolatát, valamint az elfogadó jognyilatkozat olyan másolatát küldheti meg a mezőgazdasági igazgatási szerv, melyen felismerhetetlenné teszi a jognyilatkozatot tevő nevén, lakcímén vagy értesítési címén, valamint állampolgárságán kívül valamennyi természetes személyazonosító adatot.

A 45-49. §-hoz

A törvény VIII. Fejezete a földhasználattal kapcsolatos rendelkezéseket tartalmazza.

Az általános rendelkezések között néhány speciális esetre nézve meghatározza a tulajdonost megillető jogok gyakorlására jogosult és földhasználói kötelezettségek teljesítésére kötelezett személyt. Állami tulajdonban álló földek esetében a használatba adó alatt az ingatlan-nyilvántartásba bejegyzett vagyonkezelőt, ennek hiányában a tulajdonosi joggyakorló szervezetet kell érteni. A földhasználót terhelő kötelezettségek teljesítésére pedig, ha földhasználati jogosultság más személy javára nem áll fenn, az ingatlan-nyilvántartásba bejegyzett vagyonkezelő, vagyonkezelői jog fennállása hiányában a tulajdonosi joggyakorló szervezet köteles. Nem állami tulajdonban álló föld esetében a földhasználót terhelő kötelezettségek teljesítésére, haszonélvezeti jog fennállása esetén a haszonélvező, ennek hiányában a tulajdonos köteles.

Az adás-vételi szerződések kötelező formai és tartalmi elemeivel azonos módon a földhasználati szerződések esetében is meghatározásra kerülnek a formai és tartalmi követelmények.

Az 50-51. §-hoz

A törvény IX. Fejezete az egyes „Földhasználati szerződéseket”, így a haszonbérleti szerződés, a feles bérleti szerződés, a részesművelési szerződés és a szívességi földhasználati szerződés tartalmára (a felek jogaira és kötelezettségeire), és e szerződések megszűnésére vonatkozó rendelkezéseket tartalmazza.

A Földforgalmi tv. ugyanis a „földhasználati jogosultságot”, a „földhasználati szerződést” gyűjtőfogalomként használja azzal, hogy egyrészről meghatározza ki, milyen feltételek fennállása esetén lehet földhasználó, valamint az egyes, fent említett szerződéstípusokat nevesíti, de utal arra, miszerint ezek tartalmát külön törvény állapítja meg.

A törvény meghatározza a haszonbérleti jogviszonynak a Polgári Törvénykönyvben foglaltakon túli további más részletszabályait a szerződés tartalma, megszűnése, valamint a haszonbér vonatkozásában.

A haszonbér a szerződő felek megállapodása szerint pénzbeli vagy természetbeli ellenérték. Ha a szerződő felek a természetben történő teljesítésben állapodnak meg, a haszonbér mértékének vagy mennyiségének előre meghatározottnak kell lennie, ha ugyanis annak mértéke függ az adott területen elért termés mennyiségétől, akkor - a kockázatközösségből adódóan - felesbérleti jogviszonyról van szó. A haszonbért időszakonként utólag kell teljesíteni, de - főszabály szerint - legkésőbb a naptári év végéig. Ez alól kivételeket is megállapít a törvény, amikor a törtévből eredő rövid művelési időszakból eredően a haszonbérlő nem realizálhatott jövedelmet a földről, így a haszonbért is később jogosult teljesíteni.

Az 52-56. §-hoz

A törvény 52-56. §-a tartalmazza a haszonbérleti szerződésnek az előhaszonbérletre jogosultakkal való közlésére és az előhaszonbérleti jog gyakorlására vonatkozó, a Földforgalmi tv.-t kiegészítő rendelkezéseit.

A Földforgalmi tv. rendelkezései szerint a haszonbérleti szerződést egységes okiratba kell foglalni. Az egységes okirat fogalmát azonban nem fejti ki a Földforgalmi tv., így annak meghatározása szükséges. Az egységes okiratra vonatkozó rendelkezéseket használati megosztásról szóló megállapodásra is alkalmazni kell.

A törvény meghatározza azt is, hogy a haszonbérleti szerződést, illetve 2013. december 31-ig a haszonbérbeadó által elfogadott haszonbérleti ajánlatot hány példányban, milyen módon kell elkészíteni a szerződésnek, illetve az ajánlatnak az előhaszonbérletre jogosultakkal való hirdetményi közlése, továbbá a szerződéseknek a hatósági jóváhagyása érdekében.

A törvény azért rendelkezik külön, átmeneti időszakra a haszonbérleti ajánlatok közélésének a jogszerű lehetőségéről is, mert a szerződések tartalmára vonatkozó rendelkezések csak január 1-jével lépnek hatályba.

Rendelkezik a törvény a szerződésnek a más törvényen alapuló előhaszonbérletre jogosult személyekkel való közlés szabályairól, és rögzítésre kerül, mi minősül az előhaszonbérletre jogosultakkal joghatályos közlésnek.

A törvény a Földforgalmi tv.-nek a „dologösszességként” történő haszonbérbe adása esetére rögzíti az előhaszonbérleti jog gyakorlásának speciális szabályait, melyet a fennálló jogalkalmazási bizonytalanság feloldása indokol.

Az 57-62. §-hoz

A törvény 57-62. §-a a haszonbérleti szerződés megszűnésének az eseteit tartalmazza.

A haszonbérleti jogviszony megszűnhet

- a felektől független külső objektív okból,

- valamely szerződő fél súlyos szerződésszegése miatt rendkívüli felmondással,

- a törvényben meghatározott okból rendes felmondással.

Felmondás esetén, ha a felmondást a másik fél 15 napon belül nem fogadja el, a felmondást gyakorló további 8 napon belül bírósághoz fordulhat. Ha nem így jár el, a felmondás hatályát veszti.

A szerződés megszűnésekor a feleknek egymással el kell számolni.

Objektív szerződésmegszüntető ok:

- a szerződésben meghatározott időtartam lejárta,

- a haszonbérlő gazdálkodó szervezet jogutód nélküli megszűnése,

- ha a föld természeti erő közvetlen behatása következtében egészben, vagy jelentős részben a haszonbérleti szerződés szerinti hasznosításra tartósan alkalmatlanná válik.

Szerződésszegésből eredő felmondási ok:

- a haszonbérlő írásban közölt felhívás ellenére nem tesz eleget a hasznosítási kötelezettségének, vagy olyan gazdálkodást folytat, amely veszélyezteti a föld termőképességét,

- a haszonbérlő a haszonbérbeadó hozzájárulása nélkül, vagy attól eltérően a föld használatát másnak átengedte, más célra hasznosította, a föld művelési ágát megváltoztatta, vagy a földet a termőföld védelméről szóló törvényben meghatározottak szerint más célra hasznosította,

- a haszonbérlő a természetvédelmi jogszabályok vagy a természetvédelmi hatóság előírásaitól eltérő, illetőleg a természeti terület állagát vagy állapotát kedvezőtlenül befolyásoló tevékenységet folytat, továbbá, ha a természeti értékek fennmaradását bármely módon veszélyezteti,

- a haszonbérlő a haszonbért vagy a földdel kapcsolatos terheket a lejárat után, írásban közölt felszólítás ellenére, a felszólítás közlésétől számított 15 napon belül sem fizeti meg.

Rendes szerződésmegszüntetési ok:

- a közös megegyezés,

- a haszonbérlő természetes személy halála esetén az örökösök a Polgári Törvénykönyvben foglaltak szerint a határozott idejű haszonbérletet harminc napon belül a gazdasági év végére felmondhatják,

- a mezőgazdasági termelőszervezet, mint haszonbérlő és az annak legalább 3 éve foglalkoztatott alkalmazottja, mint haszonbérbeadó között fennálló haszonbérleti szerződést a haszonbérbeadó azonnali hatállyal jogosult felmondani, ha a haszonbérleti szerződés létrejöttétől számított 3 éven belül a mezőgazdasági termelőszervezet a haszonbérbeadó munkaviszonyát felmondással szünteti meg,

- a mezőgazdasági termelőszervezet, mint haszonbérlő és annak legalább 3 éve foglalkoztatott alkalmazottja, mint haszonbérbeadó között fennálló haszonbérleti szerződést a gazdasági év végével a haszonbérbeadó 60 napos felmondási idővel felmondhatja, ha a mezőgazdasági termelőszervezettel fennálló munkaviszonya bármilyen okból megszűnik,

- a mezőgazdasági termelőszervezet, mint haszonbérlő és az annak legalább 25%-ban tulajdonos természetes személy tagja, mint haszonbérbeadó között fennálló haszonbérleti szerződést a gazdasági év végével a haszonbérbeadó 60 napos felmondási idővel felmondhatja, ha a mezőgazdasági termelőszervezetben fennálló tulajdonosi részesedése a szerződés megkötését követő 1 éven keresztül tartósan 25% alá csökken,

- a mezőgazdasági termelőszervezet, mint haszonbérlő és az annak legalább 25%-ban tulajdonos természetes személy tagjának közeli hozzátartozója, mint haszonbérbeadó között fennálló haszonbérleti szerződést a gazdasági év végével a haszonbérbeadó 60 napos felmondási idővel felmondhatja, ha a mezőgazdasági termelőszervezet legalább 25%-ban tulajdonos természetes személy tagjával fennálló közeli hozzátartozói viszonya bármilyen okból megszűnik,

- a természetes személy haszonbérlő azonnali hatállyal jogosult felmondani a szerződést, ha az egészségi állapota oly mértékben romlik meg, vagy családi és életkörülményeiben olyan tartós változás következik be, amely a haszonbérletből eredő kötelezettségeinek teljesítését akadályozza, vagy jelentősen megnehezíti,

- ha a haszonbérleti szerződés létrejöttekor a haszonbérlet tárgyát képező föld közös tulajdonban állt, és a szerződés fennállása alatt a közös tulajdon megszüntetésére a földrendező és földkiadó bizottságokról szóló törvény szabályai szerint került sor, a haszonbérbeadó (illetve annak jogutódja) a szerződést 60 napos felmondási idővel a gazdasági év végére felmondhatja, ha a tulajdoni hányadának megfelelő területet a közös tulajdon megszüntetésre irányuló eljárás eredményeként önálló ingatlanként kapta meg, feltéve, hogy a haszonbérlő felé a felmondással egyidejűleg nyilatkozik, hogy a földet a szerződés megszűnésével saját maga kívánja használni, és a fennálló haszonbérleti jogviszonyhoz a közös tulajdon fennállása alatt nem járult hozzá kifejezett nyilatkozatával.

A 63. §-hoz

A törvény meghatározza a haszonbérlőt mezőgazdasági káresemény vagy időjárási és más természeti jellegű elháríthatatlan külső ok (vis maior) miatt megillető haszonbérfizetési kedvezmény szabályait is, amely összhangban van a mezőgazdasági termelést érintő időjárási és más természeti kockázatok kezeléséről szóló törvényben foglaltakkal. Ez alapján a haszonbérlőt arra az évre, amelyben a mezőgazdasági termelést érintő időjárási és más természeti kockázatok kezeléséről szóló törvényben foglaltak szerinti mezőgazdasági káresemény vagy időjárási és más természeti jellegű elháríthatatlan külső ok (vis maior) miatt legalább 30%-os mértékű hozam-érték csökkenést szenved, és ezt az agrárkár-megállapító szerv igazolja, legfeljebb a hozam-érték csökkenéssel arányos haszonbér-mérséklés illeti meg arra a földre vonatkozóan, amelyen a hozam-érték csökkenés bekövetkezett. Eltérő megállapodás hiányában a kedvezmény csak azt a haszonbérlőt illeti meg, aki, illetve amely a haszonbérleti szerződés alapján legalább a helyben szokásos mértékű, de legalább a Nemzeti Földalapba tartozó földekre megkötött haszonbérleti szerződésekben meghatározott, és a Nemzeti Földalapkezelő Szervezet honlapján közétett, országosan egységesen alkalmazott összegű haszonbérleti díjat fizeti. Ha a szerződés alapján a haszonbérlő a haszonbért természetben teljesíti, akkor a haszonbérként nyújtott termék értékeként, a földügyért felelős miniszter által vezetett minisztérium honlapján közzétett közleményben meghatározott referenciaárat, ennek hiányában a természetbeni szolgáltatás helyben kialakult piaci értékét kell figyelembe venni. A felek együttműködési kötelezettségéből következően a haszonbérlő a haszonbérfizetési kedvezmény igénybevételét és mértékét a mezőgazdasági termelést érintő időjárási és más természeti kockázatok kezeléséről szóló törvényben meghatározott, a hozam-érték csökkenéssel érintett földre vonatkozóan kiállított hatósági bizonyítvány kézhezvételét követő 8 napon belül, írásban köteles közölni a haszonbérbeadóval. Bérlővédelmi rendelkezésként semmis az a megállapodás, amelyben a szerződő fél a neki járó kedvezmény igénybevétele miatt ki nem fizetett haszonbér pótlására (vagy későbbi halasztott megfizetésére) vállal kötelezettséget.

A 64-65. §-hoz

Az életviszonyok sajátossága okán a törvény megteremti az alhaszonbérleti szerződés megkötésének lehetőségét, melyet két esetben enged meg. Nevezetesen ha a haszonbérelt földön megtermelendő termény vetésforgó, illetve túlnyomó részben élőmunka ráfordítás alkalmazását igényli. Ezen feltételek fennállásával létesített alhaszonbérleti szerződéshez nem kell a mezőgazdasági igazgatási szerv jóváhagyása. Az említett feltételek fennállásának hiányában a föld alhaszonbérbe adására kötött szerződés semmis. A törvényben meghatározott alhaszonbérleti szerződéshez nem kell a mezőgazdasági igazgatási szerv jóváhagyása.

A 66. §-hoz

A feles bérleti szerződés a haszonbérleti szerződéshez számos elemében hasonló, azonban kockázatközösséget hoz létre a termelés eredménye vonatkozásában a bérbeadó és a bérlő között, mert a feles bérleti szerződés alapján a felesbérlő meghatározott föld időleges használatára és hasznainak szedésére jogosult, és köteles ennek fejében a megtermelt termény felét vagy más hányadát a használatba adónak természetben átadni.

A 67. §-hoz

A részesművelési szerződés egyfajta polgári jogi társasági viszonyt hoz létre a felek között, melynek során a föld megművelésére közösen vállalkoznak, és a tevékenységük kockázatát közösen viselik.

A 68. §-hoz

A szívességi földhasználati szerződés ingyenes jogviszony, ezért a törvény csak közeli hozzátartozók között engedi a megkötését. Különbözik a haszonbérleti jogviszonytól annyiban, hogy határozatlan időre is köthető.

A 69-76. §-hoz

A törvény a Tft. rendelkezéseihez hasonló módon kívánja az osztatlan közös tulajdonban álló termőföldek földhasználati viszonyainak a rendezését szabályozni. Fontos, hogy az osztatlan közös tulajdonban álló termőföldek használati viszonyainak rendezésére olyan jogi megoldás szülessen, amely megszünteti a jogbizonytalanságot és olyan szabályozást biztosít, amely figyelemmel van minden tulajdonostárs érdekeire, illetve alapot teremt a kívülálló használók számára, hogy rendezett viszonyok mellett köthessenek a termőföld használatára szerződést.

A szabályozás abból indul ki, hogy a tulajdonközösségnek kell első lépésben az osztatlan közös tulajdonban álló földrészlet használati viszonyait rendezni, méghozzá oly módon, hogy a tulajdonostársak egyhangú döntéssel megállapodjanak az ingatlan tényleges használatában, vagyis kijelöljék, hogy a tulajdoni hányadoknak megfelelő földterület a földrészleten belül kit hol illet meg. Ez lesz az alapja minden későbbi használatnak, illetve használatba adásnak. A törvény kötelezővé teszi a használati megosztás kialakítását, és ehhez a tulajdonostársak egyhangú döntését írja elő.

Az osztatlan közös tulajdonban álló földrészletek esetében az egyhangú döntés meghozatala csak akkor lehetséges, ha mindenki aktívan részt vesz a folyamatban. Erre valós esély nincs, ezért a törvény az egyhangú döntés elősegítése érdekében a Tft.-vel megegyező módon tételesen meghatározza azokat az eseteket, amikor a döntésben való részvétel hiánya az egyhangú döntés meghozatalát nem akadályozhatja meg. Ez az esetkör két nagy csoportra osztható, és a törvény részletes szabályozást tartalmaz e tekintetben. Az egyik csoport azon tulajdonostársaknak a köre, akik nem akarnak vagy elérhetetlenségük miatt nem tudnak részt venni a folyamatban (passzívak). A másik csoportba azon tulajdontársak tartoznak, akik személye „bizonytalan”, vagyis maga a tulajdonos nem állapítható meg (pl. a bejegyzett tulajdonos elhunyt, de a hagyaték nem került letárgyalásra, így az örökösök személye ismeretlen; az ingatlan-nyilvántartásba bejegyzett adatok alapján a tulajdonos nem azonosítható be, stb.). Ezek olyan objektív és a többi tulajdonostárstól független körülmények, amelyek nem lehetnek akadályai a használati viszonyok rendezésének. A törvény azonban ezen tulajdonostársak érdekeit is szem előtt tartja, mert egyrészt megteremti a jogorvoslat lehetőségét a megállapodásnak a bíróság útján történő megtámadásával, másrészt a használatért járó ellenszolgáltatásnak bírósági letétbe történő helyezését írja elő.

A törvény tehát a használati rend kialakításánál egyfajta sajátos egyhangúságot kíván meg. Ha a tulajdonostársak meghatározott határidőn belül nem állapodnak meg a használati megosztásról, akkor a hatályos Tft. alapján a helyben lakó, és a földet használni kívánó tulajdonostárs(ak) döntenek a használati rendről. E „hatalmasság” gyakorlásától tekint el a törvény és kimondja, hogy ez esetben - a részarány-földkiadás eredményeként keletkezett osztatlan közös tulajdon megszüntetésének szabályaihoz hasonlóan - sorsolás útján kell megállapítani a közös tulajdonban álló föld használati rendjét. A sorsolást a Magyar Agrár-, Élelmiszergazdasági és Vidékfejlesztési Kamara (a továbbiakban: Kamara) területi szerve végezné a tulajdonostársak költségére, a törvény szerinti felhatalmazás alapján kiadott kormányrendeletben meghatározottak szerint. Ez esetben a sorsolás eredményéről szóló jegyzőkönyv helyettesíti a tulajdonostársaknak a használati megosztásról szóló megállapodását. A jegyzőkönyvhöz a sorsolás eredményét tükröző területi kimutatást a Kamara területi szerve készíti el. A törvény rögzíti a sorsolás ellen benyújtható jogorvoslatot (kifogást), illetve az annak alapján történő Kamarai eljárást.

Szintén a jogbizonytalanság megszüntetését és a földhasználatnak a földhasználati nyilvántartásba való bejegyzésének megkönnyítését, egyúttal a használati viszonyok átláthatóságát szolgálja az, hogy a törvény előírja a használati megállapodás egységes okiratba foglalását, ugyanakkor a törvény eltekint az állampolgárok által erősen vitatott, a földmérő vállalkozó által készítendő használati megosztási vázrajztól, ehelyett elegendő a használati rendet ábrázoló térképi kimutatást készíteni, amely a használati megosztásról szóló megállapodás elválaszthatatlan mellékletét képezi.

A használati megosztásra vonatkozó szabályozás eredményezte azt, hogy olyan szabályokat is be kellett építeni a törvénybe, amelyek arra adnak iránymutatást, hogy a használati megosztás megléte mellett milyen eljárást kell követnie annak a kívülálló harmadik személynek, aki a földrészlet egészét, vagy annak egy részét kívánja használatba venni.

A 77-84. §-hoz

A törvény a hatósági jóváhagyáshoz kötött földhasználati szerződésre vonatkozó eljárási szabályokat külön rögzíti, azzal, hogy az eljárásra VII. Fejezetben foglaltakat az itt meghatározott eltérésekkel kell alkalmazni. Az eltérés az eltérő ügyfélkör, a helyi földbizottság eljárásának a hiánya, és a Földforgalmi tv. szerinti erdőnek minősülő föld esetében az erdészeti szakhatóság közreműködése miatt áll fenn.

A törvény rögzíti azt is, hogy a Földforgalmi tv. 53. § (2) bekezdés b) pontját és (3) bekezdését 2019. január 1-jétől kell alkalmazni. E rendelkezés alapján a haszonbérleti szerződés jóváhagyása megtagadható, ha a haszonbérlő - a haszonbérleti szerződés közlését megelőző 5 éven belül - a birtokában álló föld 25 százalékának megfelelő földterületen a földhasznosítási kötelezettségének termelés folytatása nélkül tett eleget. Az átmeneti rendelkezés beiktatásának indoka az, hogy 5 évre visszamenőleg jelenleg ellenőrizhetetlen e körülmény fennállása.

A 85-92. §-hoz

A törvény tartalmazza a szerzési korlátozások hatósági ellenőrzésére és a föld kényszerhasznosításba adására, valamint a kényszerhasznosítóra vonatkozó szabályokat. A hatósági ellenőrzés tekintetében a Ket.-től eltérő szabályokat rögzíti a törvény, valamint részletesen meghatározza az ellenőrzés során a mezőgazdasági igazgatási szervet, és a szerző felet megillető jogokat, és terhelő kötelezettségeket.

A Földforgalmi tv.-ben foglalt feltételek fennállása esetén a mezőgazdasági igazgatási szerv a helyi földbizottság javaslatának figyelembevételével határozattal jelöli ki kényszerhasznosítóként azt a földművest vagy mezőgazdasági termelőszervezetet, aki vagy amely a föld fekvése szerinti településen földet használ. A törvény meghatározza a kényszerhasznosítóként való kijelölés szabályait. E szerint a mezőgazdasági igazgatási szerv évente egyszer hirdetményt tesz közzé annak érdekében, hogy kényszerhasznosítóként történő kijelölésre a településen földet használó földművesek és mezőgazdasági termelőszervezetek kérelmet nyújthassanak be. A határidőben benyújtott kérelmezőkről a mezőgazdasági igazgatási szerv nyilvántartást vezet, de nem önálló nyilvántartást, hanem a kérelmezőket a XV. Fejezetben taglalt, a földművesekről és mezőgazdasági termelőszervezetekről vezetett nyilvántartásban tünteti fel.

Ha a Földforgalmi tv.-ben meghatározott feltételek fennállása esetén a földnek a kényszerhasznosításba adásáról kell dönteni, a nyilvántartott kérelmezők esetében a kényszerhasznosító kiválasztásáról a törvényben rögzített sorrend figyelembevételével dönt a mezőgazdasági igazgatási szerv. A törvény azt is meghatározza, ha több, azonos ranghelyen álló nyilvántartott kérelmezőt lehetne kényszerhasznosítóként kijelölni. Ez esetben a mezőgazdasági igazgatási szerv a helyi földbizottság javaslatának figyelembevételével választja ki az azonos ranghelyen álló nyilvántartott kérelmezők közül a föld kényszerhasznosítóját. Ha azonban a helyi földbizottság a mezőgazdasági igazgatási szerv megkeresésére 15 napon belül nem nyilatkozik, akkor maga dönt az azonos ranghelyen álló nyilvántartott kérelmezők közül a kényszerhasznosító kijelöléséről.

A termőföld védelméről szóló 2007. évi CXXIX. törvény 2013. november 1-jétől hatályos rendelkezései miatt a törvény kimondja, hogy azt a földrészletet sem lehet kényszerhasznosításba adni, amely az ingatlan-nyilvántartás szerint a település zártkertjében fekszik, és azt a települési önkormányzat a termőföld védelméről szóló törvényben meghatározott feltételek fennállása esetén szociális földprogram, vagy mezőgazdasági tevékenység végzése céljából közfoglalkoztatási program működtetése céljából kijelölte.

A törvény tartalmazza, hogy a kényszerhasznosító minden év október 31-ig a mezőgazdasági igazgatási szerv részére a bevételeiről, kiadásairól elszámolást készít. Kiadásai között az indokolt és igazolt költségeket, bevételként a kapott támogatás összegét is el kell számolnia. Ha bevételei a kiadásait meghaladják, a különbözet a kényszerhasznosító nyeresége.

A 93-99. §-hoz

A törvény tartalmazza a földhasználati nyilvántartásnak a szabályait, lényegében a hatályos Tft.-vel megegyező módon, továbbá itt már megjelenik az új adatszolgáltatási forma, a földhasználati összesítő is. E fejezet a Ket.-től való eltérés lehetősége miatt tartalmazza azt is, hogy az ügyintézési határidő 30 nap, és kizárja a Ket. szerinti közreműködő hatóság részvételét az eljárásból.

A 100. §-hoz

E § a Földforgalmi tv. alkalmazhatósága érdekében a földművesekről, a mezőgazdasági termelőszervezetekről és a mezőgazdasági üzemközpontokról a mezőgazdasági igazgatási szerv által vezetett nyilvántartás tartalmára vonatkozó rendelkezéseket tartalmazza.

A 101-103. §-hoz

A törvény a helyi földbizottságról szóló rendelkezéseket tartalmaz.

A törvény kimondja, hogy a Földforgalmi tv. 68. § (1) bekezdésében a települési önkormányzat közigazgatási területén földet használó, földművesnek, illetve mezőgazdasági termelőszervezetnek nem minősülő más természetes és jogi személy alatt a Földforgalmi tv. 40. § (3) és (4) bekezdésében meghatározottakat kell érteni.

A törvény alapján a helyi földbizottságról és annak tagjairól a jegyző vezet önálló nyilvántartást. Mivel a Földforgalmi tv. módosítása alapján a jegyző fogja összehívni a helyi gazdálkodók közösségét a földbizottság tagjainak megválasztására és ő van a legközvetlenebb kapcsolatban a helyi földhasználókkal, indokolt, hogy a jegyző vezesse a vonatkozó nyilvántartást. Ennek külön indoka az is, hogy ha a bizottság működésképtelen, akkor e körülmény fennállásáról a jegyző szerezhet közvetlenül és leghamarabb információkat, nem a mezőgazdasági igazgatási szerv, amelynek nincs helyi szerve településenként. Az új rendelkezések rögzítik a nyilvántartás adattartalmát, amelybe a működésképtelenség tényét is rögzíteni kell. Kimondásra kerül, hogy a jegyző a mezőgazdasági igazgatási szerv részére e törvényben meghatározott feladatai ellátása céljából hozzáférést biztosít a nyilvántartáshoz, továbbá a nyilvántartott adatok közérdekből nyilvános adatoknak minősülnek. A törvény garanciális okokból rendelkezik arról is, hogy a helyi földbizottság, illetve annak tagja a jogügyletekkel kapcsolatos feladatai során a megismert személyes adatokat tartalmazó iratokat köteles zártan kezelni, azokat kizárólag a Földforgalmi tv.-ben meghatározott feladata ellátása céljából, legfeljebb a mezőgazdasági igazgatási szerv döntésének a részére való közléséig kezelheti. Az iratokba más személy vagy szerv részére nem engedhet betekintést, továbbá azokat nem hozhatja nyilvánosságra. A törvény kisegítő szabályt is tartalmaz arra az esetre nézve, ha a településen 2014. április 30-ig a helyi földbizottság tagjainak a megválasztására nem kerül sor vagy a megválasztott helyi földbizottság működésképtelen. Ez esetben a mezőgazdasági igazgatási szerv a föld tulajdonjoga megszerzésének a hatósági jóváhagyása iránti eljárásban a Magyar Agrár-, Élelmiszergazdasági és Vidékfejlesztési Kamarának a föld fekvése szerinti területi szervét keresi meg állásfoglalás kiadása céljából, és ez esetben a helyi földbizottság alatt a Kamara területi szervét kell érteni. A helyi földbizottság akkor működésképtelen, ha a feladatainak ellátását a tagjainak megválasztásától számított 30 napon belül nem kezdi meg, vagy 30 napot meghaladóan szünetelteti, illetve, ha a tagok száma a törvény végrehajtására kiadott rendeletben meghatározott létszám alá csökken.

-----STARTING---POINT---VEGE---

A 104-107. §-hoz

A hatályba léptető és a felhatalmazó rendelkezéseket, valamint a sarkalatossági záradékot tartalmazza.

A 108-119. §-hoz

A törvény 108-119. §-a az átmeneti rendelkezéseket tartalmazza.

A Földforgalmi tv.-nek az előhaszonbérletre vonatkozó szabályai 2013. december 15-tel, a földhasználatra vonatkozó szabályai 2014. január 1-jével lépnek hatályba.

Az előhaszonbérletre jogosultak földművesek, valamint mezőgazdasági termelőszervezetek lehetnek, akikről, illetve amelyekről a Földforgalmi tv.-ben foglaltak szerint önálló nyilvántartást kell vezetni. A nyilvántartásba való bejegyzésre a Földforgalmi tv.-ben meghatározott személyi feltételek fennállása esetén kerülhet sor. Ha az érintett személyi kör a nyilvántartásba bejegyzésre kerül, akkor minősül földművesnek, illetve mezőgazdasági termelőszervezetnek. Ugyanakkor 2013. december 15-ig nem áll fel a nyilvántartás, miközben megközelítőleg 200-300 ezer érintett ügyfélről van szó, így az előhaszonbérleti jog gyakorlására, de a földhasználati szerződések engedélyezésére vonatkozó szabályokat sem lehetne december 15-vel, illetve 2014. január 1-jével alkalmazni.

A törvény XIX. Fejezete ezért tartalmaz egy átmeneti szabályozást annak érdekében, hogy a Földforgalmi tv. 2013. december 15-tel és a 2014. január 1-jével hatályos rendelkezései a földművesekről, és a mezőgazdasági termelőszervezetekről vezetett nyilvántartás felállításáig, illetve az érintett személyi körnek a nyilvántartásba való bejegyzésig is alkalmazhatóak legyenek.

Az átmeneti rendelkezés szerint a Földforgalmi tv.-nek a földhasználati szerződés hatósági jóváhagyására vonatkozó rendelkezéseit (a 39. §-ban, az 50. § b) pontjában, és az 51-59. §-ban foglaltakat) csak a 2014. május 1-jén, vagy ezt követően közölt (közzétett) haszonbérleti szerződésre, illetve a 2014. május 1-jén vagy ezt követően megkötött, haszonbérleti szerződésnek nem minősülő földhasználati szerződésre kell alkalmazni.

Így a 2013. december 15. és 2014. április 30. között közzétett (közölt) haszonbérleti szerződés, illetve haszonbérleti ajánlat, valamint a haszonbérleti szerződésnek nem minősülő, 2014. január 1. és 2014. április 30. között kötött földhasználati szerződés esetében az előzetes hatósági engedélyezési rendszer csak 2014. május 1-je után kerülne alkalmazásra, addig pedig a földhasználati nyilvántartásba vételi eljárás során a Földforgalmi tv-nek a hatósági jóváhagyáshoz nem kötött földhasználati szerződésekre vonatkozó rendelkezéseit kell alkalmazni.

A 2013. december 15-e és 2014. április 30-a között közzétett (közölt) haszonbérleti szerződésben, valamint a haszonbérleti szerződésnek nem minősülő, 2014. január 1-je és 2014. április 30-a között kötött földhasználati szerződésben a földhasználónak nyilatkoznia kell arról, hogy

a) a szerződés tárgyát képező föld haszonbérbe vételével a már birtokában lévő föld területnagysága nem haladja meg az e törvény szerinti birtokmaximumot, valamint

b) elfogadja, és tudomásul veszi, miszerint ha utólagos ellenőrzés során jogerősen megállapításra kerül az a) pont szerinti nyilatkozatának valótlansága, úgy

ba) az a mindenkor hatályos magyar büntető törvénykönyv szerint büntetőjogi felelősségre vonását, és

bb) a haszonbérleti szerződés tárgyát képező föld használata után a jogsértő állapot fennállásának időtartama alatt, a jogsértéssel érintett földterület után a részére folyósított költségvetési vagy európai uniós támogatásnak megfelelő összegű pénzösszeg megfizetését

vonja maga után.

A bb) alpontban foglaltak okán a Földforgalmi tv. szankciórendszere kiegészül [ld. 89. §] egy új, önálló szankcióval. E szerint azon földhasználati szerződés tárgyát képező föld tekintetében, amelynek a használatba vételével a földhasználó megsérti a föld használati jogosultságának megszerzésére vonatkozó törvényi rendelkezéseket, a földhasználónak a szerződés tárgyát képező föld használata után a jogsértő állapot fennállásának időtartama alatt, a jogsértéssel érintett földterület után a részére folyósított költségvetési vagy európai uniós támogatásnak megfelelő összegű pénzösszeget kell megfizetni. A fizetési kötelezettség teljesítésére a jogosulatlanul igénybe vett támogatás esetére irányadó eljárási szabályokat kell alkalmazni, azzal, hogy a mezőgazdasági és vidékfejlesztési támogatási szerv a mezőgazdasági igazgatási szervnek a föld használati jogosultságának megszerzésére vonatkozó törvényi rendelkezések megsértését megállapító döntésének a vele való közlését követően indítja meg a fizetési kötelezettség elrendelésére irányuló eljárást.

Az átmeneti szabályok alapján a földhasználónak a szerződésben nyilatkoznia kell arról is, hogy földművesnek, pályakezdő gazdálkodónak, mezőgazdasági termelőszervezetnek vagy újonnan alapított mezőgazdasági termelőszervezetnek minősül és megfelel a Földforgalmi tv.-nek e jogalanyokra vonatkozó rendelkezéseiben meghatározott feltételeknek, függetlenül attól, hogy a vonatkozó rendelkezések szerinti nyilvántartásba még nem került bejegyzésre.

Az átmeneti szabály rendelkezik arról is, hogy a 2013. december 15. és 2014. április 30. között közzétett (közölt) haszonbérleti szerződés az előhaszonbérletre jogosulttal szemben hatálytalannak minősül, ha a szerződésnek az előhaszonbéreltre jogosultakkal való hirdetményi úton történő közlésére az e törvény végrehajtására kiadott rendelet szabályainak megsértésével került sor. Továbbá rögzítésre kerülnek azok az esetek is, amikor a haszonbérleti szerződésre tett elfogadó jognyilatkozatot tekinti a Földforgalmi tv. hatálytalannak.

Az ingatlanügyi hatóság a földhasználót a földhasználati szerződés és a bejelentési adatlapon tett nyilatkozatai alapján jegyzi be a földhasználati nyilvántartásba.

Továbbá az átmeneti szabályok a szerződésben és a bejelentési adatlapon tett nyilatkozatok vizsgálata tekintetében rendelkeznek a földhasználati nyilvántartási eljárásról, valamint az utólagos ellenőrzésről és a szankciók alkalmazásáról.

A 120-147. §-hoz

A törvény XX. Fejezete tartalmazza a más törvényeket módosító és hatályon kívül helyező rendelkezéseket.

A 148. §-hoz

A módosítás kiegészíti a Földforgalmi tv.-t azzal a kiutalással, miszerint „e törvény egyes átmeneti szabályairól és más rendelkezéseinek alkalmazásáról külön törvény rendelkezik”. E külön törvény a mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló törvény.

A szövegcserés módosítások között a Földforgalmi tv. egyes rendelkezéseiben szereplő, a „földről szóló törvény” kiutaló szövegrész helyett a „mező- és erdőgazdasági földek forgalmáról szóló 2013. évi CXXII. törvénnyel összefüggő egyes rendelkezésekről és átmeneti szabályokról szóló törvény” szöveg lép.

Végül a módosítás a Földforgalmi tv.-nek a haszonélvezeti jogról, és a használat jogáról szóló 37. §-át kiveszi a 2014. január 1-jével hatályba lépő rendelkezések közül, és átteszi a 2014. május 1-jével hatályba lépő rendelkezések közé, mivel e jogok tekintetében a 2014. május 1-jével hatályos, a tulajdonszerzésre vonatkozó rendelkezéseket kell alkalmazni.