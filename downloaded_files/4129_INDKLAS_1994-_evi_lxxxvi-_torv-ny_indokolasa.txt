1994. évi LXXXVI. törvény indokolása

az emberi jogok és alapvető szabadságok védelméről szóló, Rómában 1950. november 4-én kelt Egyezmény kilencedik jegyzőkönyvének kihirdetéséről

-----STARTING---POINT---ALTALANOS---

ÁLTALÁNOS INDOKOLÁS

1. Az emberi jogok és alapvető szabadságok védelméről Rómában, 1950. november 4. napján kelt Egyezmény kilencedik jegyzőkönyvét Magyarország az Egyezménnyel és nyolc jegyzőkönyvével együtt, az Országgyűlés 76/1990. (XI. 2.) OGY határozatának 3. pontja alapján 1990. november 6-án tizenhárom másik európa tanácsi tagállammal együtt aláírta. A magyar aláírásra az Országgyűlés utólagos megerősítésének fenntartásával került sor. Az Országgyűlés 57/1992. (X. 15.) OGY határozatával megerősítette az Egyezményt és az ahhoz tartozó kilenc jegyzőkönyvet.

Az Egyezmény és nyolc kiegészítő jegyzőkönyve már korábban hatályba lépett. A kilencedik jegyzőkönyv azonban csak 1990. november 6-án nyílt meg aláírásra, hatályba lépéséhez a jegyzőkönyv 7. cikk (1) bekezdése szerint az szükséges, hogy az Európa Tanács legalább tíz tagállama hozzájárulását fejezze ki ahhoz, hogy a jegyzőkönyv a 6. cikknek megfelelően kötelező legyen számára. A tizedik tagállam csatlakozására csak 1994. június 20-án került sor, így a jegyzőkönyv 7. cikk (1) bekezdésének megfelelően csak 1994. október 1-én lép hatályba. Ez volt az oka annak, hogy az Országgyűlés által már közel négy éve megerősített jegyzőkönyv nem kerülhetett kihirdetésre az Egyezményt és nyolc jegyzőkönyvét kihirdető 1993. évi XXXI. törvénnyel.

Ahhoz, hogy a jegyzőkönyv a magyar jog részévé váljon, szükséges annak, az Egyezményhez és nyolc jegyzőkönyvéhez hasonlóan, törvénnyel történő kihirdetése.

A kilencedik jegyzőkönyv kibővíti azokat a jogosultságokat, amelyek az Egyezményben vállalt kötelezettségek biztosításának céljából létrehozott Emberi Jogok Európai Bizottsága és Bírósága előtti eljárásban az emberi jogaik megsértése miatt ezen szervekhez forduló kérelmezőket megilleti. Az Egyezmény rendelkezései szerint a Bizottságnak az Egyezmény 31. cikke alapján elkészített jelentését a Miniszteri Bizottság és az érdekelt államok részére kell megküldenie. A kilencedik jegyzőkönyv ezt a kört kibővíti és elrendeli, hogy a jelentést a Miniszteri Bizottságon és az érdekelt államokon kívül, amennyiben egyéni panaszügyről és nem államok közötti jogvitáról van szó, a kérelmezőnek is meg kell küldeni. A jelentés bizalmas jellegét a korábbi szabályozáshoz hasonlóan a jegyzőkönyv továbbra is fenntartja, így sem az érdekelt államoknak, sem a kérelmezőnek nem szabad a jelentést közzétennie.

Jelentős újítása a jegyzőkönyvnek, hogy kibővíti azok körét, akik vagy amely szervek kérelmére egy ügy a Bíróság elé kerülhet. Az Egyezmény rendelkezései szerint csak a Magas Szerződő Felek és a Bizottság terjeszthet ügyet a Bíróság elé. A jegyzőkönyv rendelkezései szerint azon természetes személyek, nem kormányzati szervezetek és egyének csoportjai, akik, illetve amelyek az Egyezmény 25. cikke alapján a kérelmet a Bizottság elé terjesztették, kérhetik, hogy ügyük a Bíróság elé kerüljön. Esetükben azonban a jegyzőkönyv nem biztosítja ügyüknek a feltétel nélküli Bírósághoz kerülését. A jegyzőkönyv úgy rendelkezik, hogy az ügy Bíróság elé terjesztésére irányuló kérelmet először a Bíróság tagjaiból álló, három tagú tanács vizsgálja meg. Ha az ügy az Egyezmény értelmezése vagy alkalmazása szempontjából jelentős kérdéseket nem vet fel és más egyéb körülmény sincs, mely a Bíróság ügyben történő eljárását indokolná, a tanács egyhangú határozatával úgy határozhat, hogy az ügyben a Bíróság nem jár el. Ilyen esetekben a végső döntés az Egyezmény 32. cikkével összhangban a Miniszteri Bizottság feladata lesz. A három tagból álló tanács létrehozásával a jegyzőkönyv azt kívánja megakadályozni, hogy az Egyezmény alkalmazása, értelmezése szempontjából jelentéktelen ügyek ne kerülhessenek az amúgy is igen leterheltté vált Bíróság elé.

A kilencedik jegyzőkönyv megszünteti azt az aligha megmagyarázható helyzetet, hogy a kérelmező, panaszának a Bizottság általi megvizsgálásának befejezését követően, megszűnik ügyének urává lenni, és szerepét ezután átveszik tőle annyiban, hogy a Bizottságtól (vagy a bepanaszolt, tehát ellenérdekű államtól) függ, hogy az ügy a továbbiakban a Bíróság elé kerül-e, a panaszos pedig ezután mintegy tanúként vesz csak részt az eljárásban. A kilencedik jegyzőkönyv azon rendelkezése tehát, mely szerint a kérelmező is jogosult az ügyet a Bírósághoz utalni, kiteljesíti az emberi jogok érvényesítési lehetőségét, teljesebb garanciát nyújt az emberi jogok védelmére.

2. Időközben elkészült az Egyezmény tizenegyedik jegyzőkönyve is, melyet a Kormány megerősítés céljából az Országgyűlés elé terjesztett. A tizenegyedik jegyzőkönyv egyesíti (összevonja) az Emberi Jogok Európai Bizottságát és Bíróságát és egyetlen szervet: az Emberi Jogok Európai Bíróságát hozza létre. Az egységes Bíróság létrehozatalával értelmét és célját veszíti a kilencedik jegyzőkönyv, mely a tizenegyedik jegyzőkönyv hatályba lépésekor formálisan is hatályát veszíti.

Ennek ellenére szükséges a kilencedik jegyzőkönyv kihirdetése. A tizenegyedik jegyzőkönyv hatályba lépéséig valószínűleg még több év eltelik, s addig a kilencedik jegyzőkönyvet alkalmazni kell. A törvénnyel történő kihirdetésre egyebek mellett azért is szükség van, hogy az érdekeltek megismerhessék a fentiek szerint megnövekedett jogaikat.