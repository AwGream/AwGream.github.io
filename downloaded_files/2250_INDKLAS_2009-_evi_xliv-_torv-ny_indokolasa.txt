2009. évi XLIV. törvény indokolása

a szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény és az ezzel összefüggő egyes törvények módosításáról

-----STARTING---POINT---ALTALANOS--- 

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény (a továbbiakban: Szht.) módosítását elsősorban a szakiskolai tanulmányi ösztöndíj rendszer bevezethetősége, a szakképzési hozzájárulásra kötelezetti körrel összefüggő harmonizációs kötelezettség - ideértve az új non-profit gazdasági társaságként megalakuló térségi integrált szakképző központ (TISZK) hozzájárulási kötelezettségét is - az Szht. végrehajtásáról szóló 13/2008. (VII. 22.) SZMM rendeletben foglalt - az IRM által a végrehajtási rendelet 2008. májusi tárcakörözése során észrevételezett - egyes kérdések törvényi szintű szabályozási igénye, valamint az ellenőrzési tapasztalatok alapján az elszámolható költségek körének a visszaélések kiküszöbölését célzó pontosítása indokolja.

-----STARTING---POINT---RESZLETES---

Az 1. §-hoz

A gazdasági társaságokról szóló törvény változása miatt a közhasznú társaságok 2009. június 30-ig kötelesek nonprofit gazdasági társasággá átalakulni a továbbműködésükhöz. A módosítással - a korábbi elv megtartásának érdekében - a kedvezményezetti tevékenység tekintetében kivételre kerülnek a nonprofit gazdasági társaságok az Szht. hatálya alól.

Továbbá az új térségi integrált szakképző központ (TISZK) típusok közül a szakképzésről szóló 1993. évi LXXVI. törvény (a továbbiakban: Szt.) 2. § (5) bekezdés a) pontja szerinti nonprofit gazdasági társaság és a d) pontban nevesített kiemelkedően közhasznú nonprofit gazdasági társaság, valamint a felsőoktatásról szóló 2005. évi CXXXIX. törvény (a továbbiakban: Ftv.) 121. §-a szerinti intézményi társaság - mint közoktatási feladat-ellátást szervez ő társaságok - nem lehetnek hozzájárulásra kötelezettek is egyben.

A 2. §-hoz

A módosítás megteremti a lehetőségét az új szakképzés-szervezés feladat-ellátási típusok közül a társulás, a nonprofit gazdasági társaság, valamint a kiemelkedően közhasznú nonprofit gazdasági társaság megalakításával felmerülő többletműködtetési költség - a központi költségvetést nem érintő - finanszírozásának.

A 3. §-hoz

A módosítás a fejlesztési támogatás fogadására vonatkozó megállapodás tartalmának pontosítása, amely a fejlesztési támogatás szabályainak egyértelműsítését szolgálja.

A módosítás az Ftv. végrehajtási rendeletében foglaltaknak megfelelő pontosítás. A felsőoktatási intézmények nem a jelenleg hatályos Szht.-ben szereplő OM azonosítóval rendelkeznek, hanem intézményi azonosító jellel.

A 4. §-hoz

A rendelkezés a gyakorlati képzés szervezésével teljesítő hozzájárulási kötelezettek által teljesítendő bejelentkezésre, bevallásra, önellenőrzésre és az ellenőrzésre vonatkozó törvényi szintű szabályokat tartalmazza az Szht. végrehajtási rendeletének 2008. májusi tárcakörözése során tett IRM észrevételnek megfelelően. A végrehajtási rendeletből átemelésre kerültek a vonatkozó hatályos szabályok, azaz a rendeleti szintű szabályozást törvényi szintű szabályozás váltja fel.

Az 5. §-hoz

A módosítás a gyakorlati képzést nem folytató hozzájárulásra kötelezettek esetében a fizetendő hozzájárulási előleg számításának pontosítása, a jelenlegi nem egyértelműen pénzforgalmi szemléletű szabályozás korrigálása.

A 6. §-hoz

Tekintettel arra, hogy a fejlesztési támogatás felhasználása a szakképző intézményekben történő fejlesztésekre fordítható, a TISZK keretében támogatást fogadó fenntartók lehetőséget kapnak a fejlesztési támogatás továbbadására a TISZK keretei között működő szakképző intézmények részére megállapodás alapján. Az önkormányzati fenntartó esetében - a megállapodás helyett - az önkormányzati rendeletalkotás lehetőségének megteremtésével csökkenthető az adminisztrációs teher. Akár több száz megállapodás elkészítése, megkötése és nyilvántartása is kiváltható ily módon.

A 7. §-hoz

A rendelkezés a Nemzeti Tehetség Program finanszírozhatóságához szükséges, továbbá megteremteni a szakiskolai tanulmányi ösztöndíj támogatás nyújtásának lehetőségét a Munkaerő-piaci Alap Képzési Alaprészből.

A 8. §-hoz

A módosítás egyrészt az alaprész oktatásért felelős miniszter rendelkezési jogkörébe tartozó részének felhasználására vonatkozó szabályok pontosítását tartalmazza, másrészt a decentralizált keretből nyújtható támogatások eddig nem szabályozott lehetőségeit határozza meg.

A 9. §-hoz

A törvény lehetővé teszi, hogy a képzési alaprészből az oktatásért felelős miniszter és a szakképzésért és felnőttképzésért felelős miniszter együttes döntésével támogatott program is finanszírozható legyen, mely a két miniszter rendelkezési jogkörébe tartozó keretrészeket együttesen terheli.

A 10. §-hoz

A törvény felhatalmazást ad az RFKB-nak arra, hogy az adott régióban a gazdaság által igényelt szakképesítéseket meghatározza.

A 11. §-hoz

A törvény a szakiskolai tanulmányi ösztöndíjra jogosultak körét, a támogatás forrását, és folyósítójának megnevezését tartalmazza.

A 12. §-hoz

A módosítás a törvényben eddig is használt, a szakképzési hozzájárulás elszámolásának és a visszaigénylésnek alapját meghatározó fogalmak pontosítását szolgálja, a jogtalan visszaigénylések ellenőrizhetősége és visszakövetelhetősége céljából.

A 13. §-hoz

A módosítás az Szht. végrehajtási rendeletének 2008. májusi tárcakörözése során tett IRM észrevételnek megfelelően, a törvényből jelenleg hiányzó felhatalmazás megteremtésére irányul. A módosítás tartalmazza a szükséges felhatalmazást a Kormány számára a szakiskolai tanulmányi ösztöndíj Kormányrendeletben való létrehozatalára és szabályozására, továbbá a Nemzeti Tehetség Program céljait szolgáló keretösszeg finanszírozásának rendeleti szabályozására.

A 14. §-hoz

A rendelkezés a „Régi” TISZK esetében az önálló jogi személyiséggel rendelkező központi képzőhelyek fejlesztési támogatás és beruházási célú támogatás közvetlen formában történő fogadásának lehetőségét, illetve ennek pontos meghatározását tartalmazza.

A 15. §-hoz

A módosítás a gyakorlati képzést nem szervező hozzájárulásra kötelezettek által elszámolható fejlesztési támogatás fogadására vonatkozó szabályok pontosítása a létszám számításának tekintetében.

A módosítással kiegészülnek a fejlesztési támogatás fogadásának és nyújtásának feltételei annak kimondásával, hogy fejlesztési támogatást csak az az intézmény fogadhat és az a hozzájárulásra kötelezett nyújthat, aki eleget tett a Kt. 2. számú mellékletében előírt - 2009. január 1-jén hatályba lépett - pályakövetési rendszerrel összefüggő jelentéstételi kötelezettségre vonatkozó rendelkezésének. Ezzel összhangba kerülnek az Szht. és a Kt. szabályai, egyúttal előremutató szabályozás érvényesül.

A 16. §-hoz

A rendelkezés a gyakorlati képzést folytató hozzájárulásra kötelezettek által az Szht. mellékletében feltüntetett elszámolható, illetve visszaigényelhető költségek és kiadások meghatározásának pontosítását tartalmazza az ellenőrzési tapasztalatok alapján.

-----STARTING---POINT---VEGE---

A 17. §-hoz

A rendelkezés a szakképzési hozzájárulás fizetésének módjában választási lehetőséget kínál annak a nonprofit kft.-nek, amelyik nem rendelkezik közhasznú vagy kiemelkedően közhasznú besorolással.

A törvény a 2007. szeptember 1-je előtt létrejött TISZK keretei között működő központi képzőhelynek nyújtott fejlesztési támogatás fogadási szabályainak koherenciájának megteremtése érdekében módosítja a 2007. évi CII. törvény vonatkozó rendelkezését.

Továbbá átmeneti rendelkezés szükséges a szakiskolai tanulmányi ösztöndíj finanszírozásának megkezdésére a beiskolázási és a tanévkezdési határidők eltérése miatt. A törvény egységes, 2009. július 1-jei hatályba léptetése mellett szükséges előírni, hogy az ösztöndíj először a 2009/2010. tanév megkezdésétől nyújtható.

A szakiskolai tanulmányi ösztöndíj közterhek alóli mentességének megállapításához szükség van a személyi jövedelemadóról szóló törvény ennek megfelelő módosítására, és ezzel az összhang megteremtésére. Ezen túlmenően szükséges megteremteni a tanulóknak és a felsőfokú szakképzésben résztvevő hallgatóknak kifizetett, a szakképzési hozzájárulási kötelezettség terhére elszámolható és adóterhet nem viselő járandóság fogalmának az Szt.-vel és az Szht.-val koherens szabályozását.

A hiány-szakképesítésekkel kapcsolatos Szt.-ben lévő rendelkezés tartalmában nem változik, kizárólag formai szempontból - a felhatalmazásra vonatkozó alkotmányossági követelmények megtartása és érvényre juttatása érdekében - szükséges a módosítás.

Az iskolarendszeren kívüli hatósági jellegű képzés fogalmát az elszámolások ellenőrzési gyakorlata miatt indokolt pontosítani.