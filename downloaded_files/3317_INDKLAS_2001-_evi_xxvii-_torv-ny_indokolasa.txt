2001. évi XXVII. törvény indokolása

a gyermekmunka legrosszabb formáinak betiltásáról és felszámolására irányuló azonnali lépésekről szóló, a Nemzetközi Munkaügyi Konferencia 1999. évi 87. ülésszakán elfogadott 182. számú Egyezmény kihirdetéséről

Indokolás

A Magyar Köztársaság Országgyűlése az egyezményt a 17/2000. (III. 24.) OGY határozatával megerősítette. A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 2000. április 20-án megtörtént. Az egyezmény rendelkezése értelmében minden további tagállamra nézve 12 hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországra nézve az egyezmény rendelkezései 2001. április 20-án lépnek hatályba.

A Nemzetközi Munkaügyi Konferencia 1998-ban kelt Nyilatkozatában jelen egyezmény mellett alapvető konvenciónak nyilvánította a hátrányos megkülönböztetés felszámolására, az egyesülési jogra és szervezkedési szabadságra, valamint a kényszermunka eltörlésére vonatkozó egyezményeket. A Magyar Köztársaság ezeket az egyezményeket ratifikálta és az alábbi törvényekkel kihirdette:

- 2000. évi LVII. törvény a férfi és női munkaerőnek egyenlő értékű munka esetén járó egyenlő díjazásáról szóló 100. számú ILO egyezmény kihirdetéséről,

- 2000. évi LX. törvény a foglalkoztatásból és a foglalkozásból eredő hátrányos megkülönböztetésről szóló 111. számú ILO egyezmény kihirdetéséről,

- 2000. évi LII. törvény az egyesülési szabadság és a szervezkedési jog védelméről szóló 87. számú ILO egyezmény kihirdetéséről,

- 2000. évi LV. törvény a szervezkedési jog és a kollektív tárgyalási jog elveinek alkalmazásáról szóló 98. számú ILO egyezmény kihirdetéséről,

- 2000. évi XLVIII. törvény a kényszer- vagy kötelező munkáról szóló 29. számú ILO egyezmény kihirdetéséről,

- 2000. évi LIX. törvény a kényszermunka felszámolásáról szóló 105. számú ILO egyezmény kihirdetéséről.

Az egyezmény tárgya szorosan összefügg a foglalkoztatás alsó korhatáráról szóló 138. számú ILO egyezményével, melyet az Országgyűlés a 2000. évi LXIX. törvénnyel hirdetett ki, továbbá a Gyermekek jogairól szóló 1989-ben kelt ENSZ egyezmény tárgyával (1991. évi LXIV. törvénnyel kihirdetve).

Jelen egyezmény rendelkezései értelmében a ratifikáló tagállamok kötelesek azonnali intézkedéseket tenni a gyermeket kizsákmányoló, testi, lelki, erkölcsi fejlődését veszélyeztető munkavégzés leküzdése érdekében. A „gyermek” fogalom a 18 év alatti személyeket jelenti. A gyermekmunka legrosszabb formái kifejezés magában foglalja a rabszolgaság, a gyermekkereskedelem, a kényszermunka, a prostitúció, az illegális tevékenységek és az egészséget veszélyeztető munkák minden formáját. Az egyezmény 4. cikkének (1) bekezdése értelmében a tiltott munka típusait a nemzeti jogszabályoknak vagy az illetékes hatóságnak kell meghatározniuk a 190. számú ILO ajánlás figyelembe vételével. Az ajánlást az Országgyűlés a nemzetközi munkaügyi egyezményekről és ajánlásokról szóló beszámoló keretében a 18/2000. (III. 24.) OGY határozatával elfogadta.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.