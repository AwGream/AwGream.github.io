2012. évi XCIV. törvény indokolása

a víziközlekedésről szóló 2000. évi XLII. törvény módosításáról, valamint egyes törvények ezzel összefüggő módosításáról

-----STARTING---POINT---ALTALANOS--- 

A víziközlekedésről szóló 2000. évi XLII. törvény (a továbbiakban: Vkt.) módosításának indoka, hogy az EGT tagállamaként hazai joganyagunkba át kell ültetnünk a hajótulajdonosok tengeri biztosítási kárigényre vonatkozó biztosításáról szóló 2009. április 23-i 2009/20/EK európai parlamenti és tanácsi irányelvet (a továbbiakban: 2009/20/EK irányelv).

A 2009/20/EK irányelv bevezetője szerint a tengeri kereskedelmi hajózás minőségének javítása érdekében rá kell bírni a gazdasági szereplőket arra, hogy felelősségteljesebben járjanak el. Ennek elemeként a tagállamok között Magyarország is alkalmazza a tengeri biztosítási kárigény tekintetében fennálló felelősség korlátozásáról szóló, 1976. évi egyezmény 1996. évi jegyzőkönyvét. A biztosítással való rendelkezés kötelezettsége a károsultak jobb védelmét teszi lehetővé, továbbá lehetőséget teremt a követelményeket nem teljesítő hajók tengeri forgalomból történő kitiltására is. A 2009/20/EK irányelvnek való megfelelés érdekében Magyarországnak a tengeri hajók kötelező biztosításáról kormányrendeletet kell alkotnia. A Vkt. 88. § (1) bekezdése tartalmazza a felhatalmazó rendelkezést a Kormány számára, de a törvényi szintű alapszabályok hiányában részletes szabályok megalkotására sem kerülhet sor.

Az államháztartásról szóló 2011. évi CXCV. törvény, valamint a Magyarország gazdasági stabilitásáról szóló 2011. évi CXCIV. törvény bírságfizetési kötelezettség megállapítására vonatkozó rendelkezéseit is figyelembe véve módosul a Vkt. hajózási bírságra vonatkozó XI. fejezete. A módosítás eredményeképpen a törvény általános tartalmú rendelkezéseket tartalmaz, az egyes jogsértő magatartások során kiszabott bírságösszegeket az előkészítés alatt álló kormányrendelet határozza meg. A Vkt. hatályon kívül helyezett 59. §-ában szabályozott - és a módosítással hatályon kívül helyezett - jogsértő magatartások és a bírságtételek is - részletességük okán - a kormányrendeletben szerepelnek majd. A cél olyan módon meghatározni a törvényi rendelkezéseket, hogy azokat általánosságuknál fogva ne kelljen folyamatosan felülvizsgálni, következésképpen a törvényben csak a maximálisan kiszabható bírságösszeg kerül meghatározásra.

-----STARTING---POINT---RESZLETES---

Az 1-2. §-hoz

Az általános indokolásban bemutatott jogharmonizációs kötelezettség teljesítése a biztosítási igazolás bevezetésével valósul meg.

A 3. §-hoz

Az általános indokolásban vázolt cél eléréséhez szükséges a Vkt. biztosítási rendelkezéseit további §-sal kiegészíteni. A 2009/20/EK irányelv alapján minden EGT-államnak meg kell követelnie, hogy a lobogója alatt gazdasági célú tengeri hajózási tevékenységet folytató 300 vagy ennél nagyobb bruttó tonnatartalmú hajók biztosítással rendelkezzenek. A rendelkezések vonatkoznak a Magyarország területi vizeire érkező külföldi lobogójú, a fentiekben említett jellemzőkkel rendelkező tengeri hajókra is. Tekintettel arra, hogy a 2009/20/EK irányelv „hajótulajdonos” fogalma a Vkt. 87. §-ában meghatározott „üzemben tartó” fogalomban körülírtakkal egyezik meg, így a törvényben az utóbbi fogalom használata indokolt. A törvényt módosító rendelkezések a gazdasági célú hajózási tevékenységet szabályozzák, figyelembe véve a 2009/20/EK irányelv célját a kereskedelmi hajózás minőségének javítására.

A biztosítás hajónkénti és káreseményenkénti összege egyenlő a Londonban, 1976. november 19-én kelt, a tengeri követelésekkel összefüggő felelősség korlátozásáról szóló 1976. évi egyezmény és a Londonban, 1996. május 2-án kelt, az egyezmény módosításáról szóló 1996. évi jegyzőkönyv kihirdetéséről szóló 2008. évi XXII. törvényben a felelősségkorlátozás tekintetében megállapított vonatkozó legnagyobb összeggel.

A 2009/20/EK irányelv mellékletének átültetése érdekében szükséges figyelembe venni a polgári jogi biztosítással kapcsolatosan magyar jogszabály által kihirdetett nemzetközi egyezmények és az Európai Unió baleseti biztosításra vonatkozó kötelező erejű jogi aktusainak rendelkezéseit, az azok által létrehozott rendszereket. A biztosítási kötelezettségek teljesítése alól ugyanis a hajó üzemben tartóját nem mentesíti az, hogy az adott hajóra vonatkozóan megfelel a fent említett rendszerek követelményeinek.

A biztosításról szóló igazolást a biztosítás nyújtója állítja ki. A hajózási hatóság a biztosításkötési kötelezettség teljesítésének bizonyítékaként elfogadja azt az igazolást, amelyet a biztosítás nyújtója a biztosított hajó részére kiállít, feltéve, ha a biztosítás nyújtója nyilatkozata szerint a szerződés megfelel az adott biztosításra vonatkozó specifikus rendelkezéseknek. Egyéb esetben a hatóság nem köteles elfogadni a biztosítás nyújtója által kiállított igazolást a biztosított hajó üzemben tartójától a kötelező biztosítás igazolására, tehát az üzemben tartó által kötött biztosítás nem elégíti ki a jogszabályi kötelezettséget. Mindezekre tekintettel a megfelelő biztosítás megkötésének a kötelezettsége az üzemben tartót terheli.

A 4-6. §-hoz

Az államháztartásról szóló 2011. évi CXCV. törvény, valamint Magyarország gazdasági stabilitásáról szóló 2011. évi CXCIV. törvény bírságfizetési kötelezettség megállapítására vonatkozó rendelkezéseit is figyelembe véve módosul a Vkt. hajózási bírságra vonatkozó XI. fejezete. A módosítás eredményeképpen a törvény általános tartalmú rendelkezéseket tartalmaz, az egyes jogsértő magatartások során kiszabott bírságösszegeket az előkészítés alatt álló kormányrendelet határozza meg. A Vkt. hatályon kívül helyezett 59. §-ában szabályozott - és a módosítással hatályon kívül helyezett - jogsértő magatartások és a bírságtételek is - részletességük okán - a kormányrendeletben szerepelnek majd. A cél olyan módon meghatározni a törvényi rendelkezéseket, hogy azokat általánosságuknál fogva ne kelljen folyamatosan felülvizsgálni, következésképpen a törvényben csak a maximálisan kiszabható bírságösszeg kerül meghatározásra.

A 7. §-hoz

A 2009/20/EK irányelv a biztosítás fogalmára tág értelmezési lehetőséget kínál, ezért a Vkt.-ban szükséges új fogalmat bevezetni az irányelv szerinti értelmezés biztosítása érdekében. Mindezen felül az irányelv mellékletének átültetése a hazai jogba az irányelvben szereplő és a magyar állam által kihirdetett nemzetközi egyezmények és a kötelező uniós normák feltüntetését teszi szükségessé. Erre tekintettel az áttekinthetőséget segíti elő, ha az előbbiekben említett szabályok a törvény 87. §-ában, az értelmező rendelkezések között kerülnek felsorolásra.

A 8. §-hoz

A tételesen meghatározott bírságok a hajózási bírság mértékének és kivetése szabályairól szóló kormányrendeletben kerülnek megállapításra, amelynek törvényi alapjait az erre vonatkozó törvényi felhatalmazás beépítésével teremtjük meg. Ezen kívül törvényi felhatalmazás szükséges az úszólétesítmények gyógyszerszekrénnyel való felszerelése és egyes úszólétesítményeken az orvosi szolgálat rendszeresítése szabályainak miniszteri rendeletben történő meghatározásához.

A 9. §-hoz

A Vkt. 90. §-ában foglalt jogharmonizációs záradékban szükséges feltüntetni a 2009/20/EK irányelvet, mivel a törvény egyes rendelkezései annak átültetésére irányulnak.

A 10. §-hoz

A §-ban szereplő hatályon kívül helyezés indoka egyrészt az, hogy a hajózás rendjének meghatározásában a külgazdaságért és a Kárpát-medencei Gazdasági Övezet gazdaságfejlesztéséért felelős miniszter nem vesz részt.

Másrészt figyelemmel arra, hogy a belvízi hajózási nemzetközi szerződések (magyar-német belvízi hajózási egyezmény, magyar-holland belvízi hajózási egyezmény) az Európai Unióhoz történő csatlakozás miatt már nem alkalmazandóak, az egyezményekre tekintettel megállapított rendelkezéseket hatályon kívül kell helyezni.

A párhuzamos szabályozás elkerülése érdekében, illetve a vízi közlekedési szakterület határátkelő fenntartási és működtetési felelőssége hiányában szükséges a Vkt. 88. § (6) bekezdés a) pontjában szereplő felhatalmazó rendelkezésének hatályon kívül helyezése. A határátkelők fenntartására és működtetésére vonatkozóan az államhatárról szóló törvény, a közösségi vámjog végrehajtásáról szóló törvény, valamint a határátkelőhely és az ideiglenes határátkelőhely megnyitásáról és működtetéséről, valamint a határátlépési pontról szóló kormányrendelet tartalmaz rendelkezéseket, közöttük határátkelőhely működtetés feltételeiről szóló rendeletalkotásra vonatkozó felhatalmazást, ezért annak feltüntetése a Vkt.-ban indokolatlan. A nemzeti fejlesztési miniszternek a Magyar Köztársaság minisztériumainak felsorolásáról szóló törvényből és az egyes miniszterek, valamint a Miniszterelnökséget vezető államtitkár feladat- és hatásköréről szóló kormányrendeletből származóan nincs olyan felhatalmazása, amelyre alapozottan a határátkelők működtetésével összefüggésben költségvetési forrást igényelhetne a költségvetési fejezete számára. Minthogy nincs felhatalmazása a gazdálkodáshoz szükséges pénzeszköz igénylésére, így a gazdálkodás és a működtetés szabályainak megállapítását sem lehet a felelősségi körébe utalni.

Szükséges, hogy a 2009/20/EK irányelvben kiemelt fontossággal kezelt terület alapszabályai törvényi szinten megállapításra kerüljenek, megkönnyítve ezzel a Kormánynak a részletes jogszabály megalkotására vonatkozó feladatát.

A 11-12. §-hoz

A hajózási terület jövedelmezőségére és a hajózási vállalkozások méreteire tekintettel indokolt korlátozni a víziközlekedési balesetek és víziközlekedési események szakmai vizsgálata során kiszabható bírsághatárt. A maximálisan kiszabható bírságmérték figyelemmel van a hajózási vállalkozások és az alkalmazottak anyagi terhelhetőségére, valamint a víziközlekedésben más vonatkozásban kiszabható bírságösszegekre.

A 13. §-hoz

A hajózási tevékenység végzésre jogosító engedélyeket a hajózási hatóság adja ki és mivel az engedélyköteles hajózási tevékenység végzése során történt szabálysértések nem kriminális jellegű magatartást valósítanak meg, a kormány döntésével összhangban indokoltnak látszik, hogy közigazgatási hatáskör alá kerüljön a szabálysértés elbírálása. Az ellenőrzésben a rendőrség vízi rendészeti szerve a hajózási hatósággal együttműködve részt vesz és amennyiben a szükséges engedély hiányzik, értesíteni köteles a hajózási hatóságot.

Mivel a vízi munkavégzés is engedélyköteles hajózási tevékenység, külön tényállásként történő fenntartása nem indokolt. A szabálysértési törvény 226. § (1) bekezdés d) pontjának hatályon kívül helyezése pedig azért szükséges, mert a víziközlekedés igazgatását a hajózási hatóság végzi, így a víziközlekedés igazgatására vonatkozó szabályok megsértése tényállás nem értelmezhető.

-----STARTING---POINT---VEGE---

A 14. §-hoz

Hatályba léptető és az uniós jogi aktusoknak való megfelelést szolgáló rendelkezések.