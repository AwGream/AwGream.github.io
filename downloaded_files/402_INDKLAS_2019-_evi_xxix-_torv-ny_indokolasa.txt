2019. évi XXIX. törvény indokolása

a sportról szóló 2004. évi I. törvény módosításáról

-----STARTING---POINT---ALTALANOS--- 

A módosítás célja, hogy Magyarországon megteremtse a már létező, illetve a jövőben létrehozandó nemzetközi sportszövetségek számára egyaránt azt a keretrendszert, amely alapján e szövetségek ezirányú szándékuk esetén Magyarországon magyarországi székhellyel működhetnek.

A módosítás olyan rendelkezéseket vezet be, amelyekkel a nemzetközi sportszövetségek a Sporttörvény szerinti sportszövetségek egyik nevesített típusaként azok körébe tartoznak majd. Meghatározásra kerül a nemzetközi sportszövetség fogalma, valamint a nemzetközi sportszövetségi státusz megszerzéséhez szükséges feltételrendszer is. A módosítás többek között meghatározza a nemzetközi sportszövetségek magyarországi nyilvántartásba vételéhez szükséges eljárásjogi keretszabályokat és a nemzetközi sportszövetségek jogvitáiban alkalmazható választottbírósági eljárással kapcsolatos rendelkezéseket is.

A módosítás kiterjed a nemzetközi sportszövetségek létesítő okiratára vonatkozó rendelkezésekre is.

-----STARTING---POINT---RESZLETES---

Az 1. §-hoz

Tekintettel arra, hogy a nemzetközi sportszövetség - az országos sportági szakszövetségek mellett - a legjelentősebb sportszövetség és ezért a sportszövetségek egyik típusaként külön alfejezetben kerül elhelyezésre és különös szabályok vonatkoznak rá, szükséges külön utaló szabály felvétele a törvénybe.

Fentiekre tekintettel mivel a nemzetközi sportszövetség a sportszövetségek egyik különös típusa, ezért szükségessé válik a nemzetközi sportszövetségre való külön utalás a sportszövetségek típusairól szóló törvényi felsorolásban.

A 2. §-hoz

Az új 30/A. § meghatározza a Nemzetközi Olimpiai Bizottság által elismert sportáganként szerveződő nemzetközi sportszövetség fogalmát, amely nemzetközi szinten - a Nemzetközi Olimpiai Bizottság, valamint a nemzetközi sportszövetségeket tömörítő egyéb nemzetközi szervezetek mellett - a legjelentősebb sportszövetség. A nemzetközi sportszövetség sportágában nemzetközi szinten szabályzatok kiadásával szabályozza a sportágát és biztosítja annak működését, szervezi sportága nemzetközi versenyeit, képviseli sportágát a nemzetközi sportdiplomáciai kapcsolatokban. Emellett nemzetközi szinten szakmai szempontból folyamatosan figyelemmel kíséri és elősegíti sportága és a sportolók szakmai fejlődését.

A nemzetközi sportszövetség a Nemzetközi Olimpia Bizottság által sportága hivatalos nemzetközi sportszövetségeként történő elismerése, széleskörű tagsága és az ebből adódó sportolói, sportszakemberi és kiemelkedő társadalmi bázisa, továbbá a nemzetközi sportdiplomáciai kapcsolatokban játszott fontos szerepe okán olyan erőforrásokkal és társadalmi támogatottsággal rendelkezik, hogy az automatikusan közhasznú szervezetté történő minősítése indokolt.

A nemzetközi sportszövetséget az egyes nemzeteknek az adott sportágban tevékenykedő szövetségei hozhatnak létre. A nemzetközi sportszövetség döntése alapján tagjai lehetnek az egyes kontinentális sportági szövetségek is.

A nemzetközi sportszövetség önálló, „sui generis” jogi személy formaként jön létre, tekintettel arra, hogy biztosítani szükséges részére a működési sajátosságaiból, nemzetközi tevékenységből eredő rugalmasságot, ugyanakkor az intézmény több tekintetben hasonlóságot mutat a magyar jogban eddig is létező sportszövetségekkel, illetve egyesületekkel. A törvény ezért meghatározza az új jogi személy sajátosságait, azzal, hogy a nem szabályozott kérdésekben az általános egyesületi jog irányadó.

Annak érdekében, hogy a nemzetközi sportszövetségi státust csak a megfelelő legitimációval rendelkező intézmények nyerjék el, a törvény előírja, hogy csak a Nemzetközi Olimpiai Bizottság által nemzetközi szövetségként elismert vagy bizonyos határidőben elismerésre kerülő szervezetek kérhetik nyilvántartásba vételüket, és kizárólag e szervezeteknek teszi lehetővé a törvény, hogy Magyarországon elnevezésükben használják a „nemzetközi sportszövetség” kifejezést.

A nemzetközi gyakorlattal összhangban a törvény egyértelművé teszi, hogy nemzetközi sportversenyek és sportrendezvények szervezésével és lebonyolításával kapcsolatos vagyoni értékű jogok és azok hasznosítása a nemzetközi sportszövetséget illetik.

A nemzetközi sportszövetségek sajátos helyzetéből, illetve a magyarországi jelenlétük biztosításához fűződő állami érdekből fakadóan indokolt, hogy nyilvántartásba vételükre különös szabályok vonatkozzanak. Annak mérlegelése, hogy egy Magyarországon nyilvántartásba vételét kérelmező nemzetközi sportszövetség megfelel-e a nemzetközi sportdiplomáciai feltételeknek, elsősorban nem bírósági, hanem kormányzati feladat. Tekintettel a Kormány tagjainak feladat- és hatásköréről szóló 94/2018. (V. 22.) Korm. rendelet 17. §-ában meghatározott, a Miniszterelnökséget vezető miniszternek Budapest és a fővárosi agglomeráció fejlesztésével, valamint a budapesti kiemelt nemzetközi sportesemények pályázatával kapcsolatos hatáskörére tekintettel, a minisztert hatalmazza fel az előfeltételek vizsgálatára, amelynek eredményeként a két miniszter támogató nyilatkozatot ad ki. Csak olyan szervezet nemzetközi sportszövetségként való nyilvántartásba vételéhez ad ki a miniszter támogató nyilatkozatot, amelyet a Nemzetközi Olimpiai Bizottság nemzetközi szövetségként elismer.

Eredeti alapítás esetén a miniszteri támogató nyilatkozat kiadása iránti kérelemhez mellékelni kell a Nemzetközi Olimpiai Bizottság szándéknyilatkozatát arról, hogy a Nemzetközi Olimpiai Bizottság a nemzetközi sportszövetséget a szándéknyilatkozat kiadását követő száznyolcvan napon belül nyilatkozatban el fogja ismerni.

A nemzetközi sportszövetséget a Fővárosi Törvényszék veszi nyilvántartásba. A törvény felhatalmazza a Kormányt arra, hogy meghatározza a miniszteri támogató nyilatkozat kiadására irányuló eljárás részletes szabályait, a kérelem formai követelményeit és a benyújtás módját.

A törvény, a 30/B. §-al összhangban, meghatározza a nyilvántartásba vétel kapcsán benyújtandó iratokat, a Civil tv.-hez és a Ptk.-hoz képest azonban több eltérést biztosít a nemzetközi sportszövetség sajátos jellegére és szerepére tekintettel. A legfontosabb eltérés, hogy a nemzetközi sportszövetségek magyarországi jelenlétét elősegítendő biztosítani kell, hogy már létező, más ország joga szerint megalapított sportszövetség is áthelyezhesse székhelyét Magyarországra. Erre csak akkor van lehetőség, ha a már létező nemzetközi sportszövetség személyes (alapítása szerinti) nemzeti joga lehetővé teszi, hogy a sportszövetség székhelyét Magyarországra helyezze át. E körülmény fennállásáról a sportszövetség a minisztériumi eljárás keretében nyilatkozni köteles.

A nemzetközi sportkapcsolatokban kiemelkedő jelentőséggel bír a sportszakmai szempontok és főleg a gyorsaság biztosítása a különböző a nemzetközi sportszövetségeket érintő sporttal kapcsolatos vitákban is. A nemzetközi gyakorlatnak megfelelően a nemzetközi sportszövetségeket érintő sporttal kapcsolatos vitákban speciális sportügyekre szakosodott választottbíróságok járnak el. A nemzetközi sportszövetségeket érintő sporttal kapcsolatos viták hagyományos fóruma a svájci székhelyű Court of Arbitration for Sport. A nemzetközi sportszövetségek más bírói fórumok döntéseit általános gyakorlat szerint nem ismerik el, sőt sokszor már magát a más bírói fórumokhoz fordulást is különböző módokon szankcionálják. A speciális választottbírósági út igénybevételének lehetővé tétele elősegíti az adott sportág nemzetközi függetlenségét és integritását.

A nemzetközi sportszövetség sajátos helyzetére tekintettel széles körű szabadságot élvez létesítő okirata tartalmának kialakításában, az főszabály szerint csak olyan rendelkezést nem tartalmazhat, amely a közrendbe ütközik, vagy amelynek alkalmazása nyilvánvalóan és súlyosan sértené a magyar jogrendszer alapvető értékeit és alkotmányos elveit. Ennek megítélése a bíróság feladata. A törvény külön nevesít bizonyos témaköröket (pl. szervezeti kérdések), melyek tekintetében kifejezetten is eltérést biztosít a Civil tv. és a Ptk. rendelkezéseitől. Jogutódlásos alapítás esetében a törvény további rugalmasságot biztosít azáltal, hogy a létesítő okirat nyelve idegen nyelv is lehet, illetve lehetőséget ad arra is, hogy a nemzetközi sportszövetség a nyilvántartásba vétel hatályától függően adaptálja létesítő okiratát a magyar jogi elvárásokhoz.

A 3. §-hoz

A definíció a nemzetközi gyakorlatnak megfelelően meghatározza a kontinentális sportági szövetség fogalmát.

A 4. §-hoz

Felhatalmazó rendelkezést tartalmaz.

-----STARTING---POINT---VEGE---

Az 5. §-hoz

Hatályba léptető rendelkezést tartalmaz.