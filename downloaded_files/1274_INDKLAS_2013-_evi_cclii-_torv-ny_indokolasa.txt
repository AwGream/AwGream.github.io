2013. évi CCLII. törvény indokolása

egyes törvényeknek az új Polgári Törvénykönyv hatálybalépésével összefüggő módosításáról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény (a továbbiakban: új Ptk.) 2014. március 15-én lép hatályba. Az új polgári jogi kódex a magánjogi jogviszonyok lehetőség szerinti legteljesebb körét felöleli. Az új Ptk. - a korábbiaktól eltérően - szabályozni fogja a családjogi jogviszonyokat és beépíti a törvénybe a gazdasági társaságokra vonatkozó normákat is. Össztársadalmi érdek, hogy az új Ptk. hatálybalépése zökkenőmentesen, a jogrendszer koherenciájának, egységességének megőrzése mellett történjen meg. Mindez szükségessé teszi a jogrendszer szabályozó eszközeinek hozzá igazítását az újonnan megalkotott szabályrendszerhez.

E célt szolgálja az egyes törvényeknek az új Ptk. hatályba lépésével összefüggő módosításáról szóló törvény, mely tartalmazza az új Ptk. alkalmazásához szükséges törvények módosítását célzó rendelkezéseket.

I. A szociális és gyermekvédelmi tárgyú törvények tekintetében - a gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) kivételével - elsősorban a terminológiai összhang biztosítását szolgáló pontosítások átvezetése valósul meg. A Gyvt. módosítása - a fogalomhasználat összhangjának megteremtésén túl - tartalmi változásokat is magában foglal az örökbefogadás előkészítése és utánkövetése, a családba fogadás, a támogatott közvetítői eljárás, valamint a hivatásos gondnokok jogállása terén.

II. Az egészségügyi és egészségbiztosítási tárgyú törvények vonatkozásában a cselekvőképesség, a kártérítési felelősség, a személyiségi jogok, és a termékfelelősség újraszabályozása miatti terminológiai eltérések átvezetése, valamint a támogatott döntéshozatalnak, mint új jogintézménynek az adaptálása vált szükségessé. Az egészségügyről szóló 1997. évi CLIV. törvény vonatkozásában a fogalomhasználat összhangjának megteremtésén túl tartalmi változást jelent a családtervezési célú művi meddővé tétel kérelemre történő elvégzése feltételeinek szabályozása.

Az új Ptk-val való szabályozási összhang biztosítása érdekében szükséges a sportról szóló 2004. évi I. törvény (a továbbiakban: Stv.) technikai módosítása is. Az új Ptk. nem tartalmaz rendelkezést az országos sportági szakszövetség vonatkozásában, ezért a sportról szóló 2004. évi I. törvényből törölni kell az országos sportági szakszövetséggel kapcsolatban a Polgári Törvénykönyvről szóló 1959. évi IV. törvényre történő hivatkozásokat.

III. A törvény a kulturális tárgyú törvények tekintetében elsősorban az új Ptk. hatálybalépésével összefüggő terminológiai változásokból fakadó, valamint a Ptk.-ra történő törvényi hivatkozásokat egységesítő jogtechnikai jellegű pontosítások átvezetésére irányul. A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása - a fogalomhasználat összhangjának megteremtésén túl - érdemi változtatást eredményez a múzeumi letétre vonatkozó előírások vonatkozásában, így különösen a letéti szerződés minimális tartalmi elemeit, a letevő és a letéteményes jogait és kötelességeit illetően.

IV. A közlekedési, energetikai, hírközlési és vagyonpolitikai tárgyú törvények módosítása is azt célozza, hogy az új Ptk. hatálybalépése a jogrendszer egységességének megőrzése mellett valósuljon meg, ezért a módosítások elsődlegesen az új Ptk. terminológiájának történő megfelelést, valamint a helytelenné váló jogszabályi utalások lecserélését szolgálják.

V. Az agrár és környezetvédelmi tárgyú törvények felülvizsgálata is elsősorban technikai jellegű módosítások igényét vetette fel, kisszámú esetben volt csak szükség egy adott jogintézmény tartalmi szempontú újragondolására. Fontos változás, hogy az új Ptk. a közkereseti és a betéti társaságot jogi személyiséggel ruházta fel. Erre tekintettel az egyes ágazati törvényekből is ki kell vezetni a jogi személyiséggel nem rendelkező gazdasági társaság kategóriáját. Ez alapján az ágazati törvényekben előforduló „jogi személyiséggel nem rendelkező gazdasági társaságok” fogalomhasználata kikerül a normaszövegből. Az egyes ágazati törvényekben terminológiai pontosításokat szükséges továbbá elvégezni a veszélyes üzemi felelősség szabályozása tekintetében. Speciális jogterületet képez a vadászat és a vadgazdálkodás, ezen belül is a vad tulajdonjogával, valamint a vad által okozott károkért való helytállás szabályozása, amelyekre vonatkozóan mind az új Ptk., mind a vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban Vtv.) tartalmaz rendelkezéseket. A törvény a Vtv. ide vonatkozó rendelkezéseinek - az új Ptk. szabályozási keretein belül történő - módosítását is tartalmazza.

VI. A törvény a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.), a honvédek jogállásáról szóló 2012. évi CCV. törvény (a továbbiakban: Hjt.), valamint a honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról szóló 2013. évi XCVII. törvény új Ptk.-val összefüggő módosítását is tartalmazza.

VII. A módosítások tárgykörüket tekintve kiterjednek a helyi önkormányzattal, építésüggyel, rendőrséggel, katasztrófavédelemmel, idegenrendészettel, élet és vagyonbiztonság védelmével, a temetkezéssel, kulturális örökségvédelemmel és a kéménysepréssel kapcsolatos szabályozásra is tekintettel arra, hogy a normák a Ptk.-ra vagy annak 2014-ben módosuló jogintézményeire való utalást tartalmaznak. Az utalások egy része technikai módosítást igényel, amennyiben például a Ptk.-ra való merev hivatkozásokat kell módosítani, más része a gazdálkodó szervezettel, a közeli hozzátartozóval, a cselekvőképességi kategóriákkal, a nem vagyoni kártérítéssel és a jogi személyiség nélküli gazdasági társasággal kapcsolatos szabályozás új Ptk.-val hatályba lépő változásaira tekintettel szükséges. A törvény az új Ptk.-val összefüggésben módosítja továbbá a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény kártérítési, illetve pénzkövetelési szabályait is.

VIII. A közigazgatási és igazságügyi tárgyú törvények felülvizsgálata az alapfeladatként megjelenő technikai pontosításokon túl tartalmi változtatások szükségességét is maga után vonja. A cselekvőképességre vonatkozó szabályozás tartalmának és terminológiájának változása indokolja az érintett jogszabályok rendelkezéseinek megfelelő módosítását, új jogi környezethez igazítását. A támogatott döntéshozatal jogintézményének bevezetése szükségessé teszi az eljárási szabályokat tartalmazó törvények (Pp., Ket., Be.) módosítását, a támogatóval kapcsolatos eljárási szabályok meghatározása érdekében. A korlátozottan cselekvőképes nagykorú személyekre vonatkozó szabályok változása, valamint a támogatott döntéshozatal jogintézményének bevezetése módosítási igényt vet fel a közbizalmat élvező hivatásrendekre (bíró, ügyész, közjegyző, végrehajtó, ügyvéd) vonatkozó szabályozások területén is.

E hivatásrendek gyakorlása olyan, az állampolgárok életét alapvetően befolyásoló döntések meghozatalát feltételezi, amelyekkel nem egyeztethető össze az ítélőképesség cselekvőképességet érintő, vagy cselekvőképességet nem érintő kisfokú korlátozottsága sem. Mindezekre tekintettel szükséges a többek között a Bjt., Üjt., Kjtv., Vht. vonatkozó rendelkezéseinek módosítása oly módon, hogy az érintett hivatásrendek tagja nem lehet az, aki cselekvőképességet érintő gondnokság, vagy támogatott döntéshozatal hatálya alatt áll. Az előzetes jognyilatkozat megtételének lehetősége szorosan kapcsolódik a cselekvőképesség korlátozásához, ezért a gondnokság alá helyezési per szabályai is kiegészítésre szorulnak. Az előzetes jognyilatkozatok nyilvántartásának eljárási szabályait is meg kell teremteni a jogintézmény hatályosulása érdekében. Az új Ptk. megteremti annak lehetőségét is, hogy a szülői felügyelet gyakorlásának rendezése iránti perben a bíróság, a gyámhatósági eljárásban pedig a gyámhatóság a feleket közvetítői eljárás igénybevételére kötelezze, ami szükségessé teszi a Pp. és a közvetítői tevékenységről szóló 2002. évi LV. törvény egyes rendelkezéseinek módosítását, kiegészítését, a közvetítésre kötelezésre vonatkozó eljárási szabályok megalkotását. Az új Ptk. - az eljárás gyorsításának érdekében - lehetőséget teremt az apaság vélelmének megdöntésére bírósági nemperes eljárásban, amelyre tekintettel szükséges a nemperes eljárás részletszabályainak meghatározása. Az új Ptk. speciális jogvédelmi eszközként határozza meg a közösséghez tartozással összefüggő személyiségi jog érvényesítésének lehetőségét, e változás szükségessé teszi az ilyen jellegű igények érvényesítése iránt indított perek általánostól eltérő szabályainak megalkotását. Az új Ptk. lehetővé teszi azt is, hogy a tulajdonostárs - közös tulajdon esetén - a többi tulajdonostárs tulajdoni hányadára vonatkozó elővásárlási jogát végrehajtási árverés esetén is gyakorolhassa. E szabályok szükségessé teszik a Vht. egyes rendelkezéseinek módosítását, új jogi környezethez igazítását. Az új Ptk. a társasági anyagi jogot magába integrálja, a hatályos joganyagnak a számviteli és eljárásjogi rendelkezéseitől megtisztított előírásait tartalmazza. A kimaradó szabályok sok esetben nem tekinthetőek magyarázó, vagy az eltérés lehetőségére utaló szabálynak, így ezen szabályok fenntartása indokolt, sőt több esetben elengedhetetlen (pl. a szerződésminta használatának szabályai, a társaság alapításának érvénytelenségére irányuló perben az érvénytelenségi okok felsorolása, a tag kizárása iránti per szabályai, a megszűnt külföldi tag üzletrészének rendezésére vonatkozó eljárás). E szabályok a törvény szerint a Ctv. hatálya alá kerülnek.

IX. A pénzügyi és gazdasági tárgyú, valamint közszolgálattal összefüggő törvények technikai jellegű módosítása is szükséges, amennyiben a Ptk. címére vagy annak egyes rendelkezéseire való merev hivatkozásokat kell módosítani. Módosítást tesz szükségessé továbbá a cselekvőképesség korlátozására vonatkozó jogszabályi rendelkezések változása, a sérelemdíj fogalmának bevezetése, a gazdálkodó szervezet fogalom Ptk.-ban történő meghatározásának megszűnése vagy a jogi személyiség nélküli gazdasági társaság kategóriájának megszűnése. A közszolgálati tisztviselőkről szóló 2011. évi CXCIX. törvény (a továbbiakban: Kttv.) módosítása ugyancsak szükséges az új Ptk.-val összefüggésben. E jogszabály közigazgatási tárgyúnak is minősül, tekintettel azonban arra, hogy tartalma és szabályozási tárgya szorosan összefügg a munka törvénykönyvéről szóló 2012. évi I. törvény rendelkezéseivel, indokolttá vált, hogy e két jogszabály új Ptk.-val összefüggő módosítása összehangoltan történjen meg. A Kttv.-t érintő módosítások ezért kerültek elhelyezésre a jellemzően gazdasági tárgyú munka törvénykönyvét is tartalmazó fejezetben.

X. Az egyes jogi személyeket szabályozó törvények módosítása című fejezetben a régi Ptk., a szövetkezeti törvény módosítása, valamint az új Ptk. eltérő szöveggel való hatálybaléptetése történik.

XI. A záró rendelkezéseket tartalmazó fejezet technikai jellegű, a módosító rendelkezések hatálybalépésével, hatályon kívül helyezésével, az Alaptörvény sarkalatosságra vonatkozó követelményének teljesítésével, valamint az Európai Unió jogának való megfeleléssel kapcsolatos rendelkezéseket tartalmazza.

-----STARTING---POINT---RESZLETES---

Az 1. §-hoz

A módosítás célja a terminológiai összhang megteremtése, elsősorban a cselekvőképesség megváltozott szabályaira, a hozzátartozó fogalmára és a betéti és közkereseti társaság jogi személlyé válására tekintettel.

A 2. §-hoz

A törvény a gyermekvédelmi szakszolgáltatás feladataként határozza meg, hogy figyelemmel kíséri az örökbe fogadni szándékozó személyhez kötelező gondozásba kihelyezett gyermek beilleszkedését, ellátását, gondozását és tapasztalatairól írásban tájékoztatja a gyámhatóságot.

Míg a titkos örökbefogadás előkészítése minden esetben a területi gyermekvédelmi szakszolgálat feladata, a nyílt örökbefogadás előkészítésében a vér szerinti szülő és az örökbe fogadni szándékozó személy kérelmére nyújt csak szolgáltatást, melyről velük megállapodást köt. Az új Ptk. hatálybalépéséig nem kötelező a nyílt örökbefogadás előkészítése, csak a felek kérelme esetén van rá lehetőség. Az új rendelkezéstől az várható, hogy minden vér szerinti szülő és örökbe fogadni szándékozó személy már az örökbefogadási folyamat elején hozzájut a számára szükséges információkhoz és segítséghez, ezzel elősegítve a sikeres örökbefogadásokat.

A törvényben szabályozásra kerül az örökbefogadás utánkövetésének szakmai tartalma és gyakorisága.

A megújult családjogi szabályozás előtérbe helyezi a családi jogviták megegyezésen, illetve kötelező közvetítésen alapuló, úgynevezett mediációval történő rendezését. A gyámhatóság meghatározott esetekben a szülők számára közvetítői eljárás igénybevételét rendelheti el. Ez a megoldás elősegíti a gyermekek fejlődését, a szülők hosszú távú együttműködését, csökkenti az elhúzódó, elmérgesedő végrehajtási eseteket.

Az örökbefogadás elősegítése és utánkövetése tekintetében az új Ptk. által bevezetett változások kihatással vannak az örökbefogadással kapcsolatos tevékenységet végző közhasznú szervezetekre is. A nyílt örökbefogadás elősegítésére működési engedéllyel rendelkező közhasznú szervezet abban az esetben, ha az utánkövetésre is működési engedélyt kér és kap, az örökbefogadó szülő kérelmére, elsősorban a saját maga által előkészített örökbefogadás tekintetében utánkövetést végez.

A családbafogadás az új Ptk.-ban került szabályozásra, ezért a Gyvt.-ből a családbafogadásra vonatkozó rendelkezések hatályon kívül helyezése szükséges. Ugyanakkor a nevelésbe vétel megszüntetésénél indokolt azt a speciális esetet szabályozni, amikor a gyermek családbafogadással kerülhet ki a nevelésbe vételből, mert ezt a lehetőséget az új Ptk. nem tartalmazza.

A gondnok személyének, tevékenységének alapvető jelentősége van a gondnokság alá helyezett személyek szempontjából. Ezért a törvény meghatározza, hogy a hivatásos gondnok a Kormány által kijelölt szervvel (szociális és gyámhivatallal) kormányzati szolgálati jogviszonyban vagy munkavégzésre irányuló egyéb jogviszonyban áll, kivéve, ha hivatásos gondnokul a Ptk. alapján mentális zavarban szenvedő személyekkel foglalkozó jogi személyt rendel ki a gyámhatóság. Törvényi szinten nyer szabályozást, hogy a hivatásos gondnok egyidejűleg legfeljebb hány gondnokolt érdekében járhat el.

A törvény szabályokat állapít meg a gyámhatóság által kezdeményezett vagy elrendelt közvetítői eljárás tekintetében. Az úgynevezett támogatott közvetítői eljárás keretében a területi gyermekvédelmi szakszolgálat által biztosított közvetítő igénybevételére nyílik lehetőség, kedvező feltételekkel.

A rendelkezés tartalmazza az átmeneti és a hatályon kívül helyező rendelkezéseket, valamint a módosítások végrehajtásához szükséges felhatalmazó rendelkezéseket.

A 3-6. §-hoz

A szociális ágazati törvények pontosító jellegű módosítása szükséges az új Ptk.-val való terminológiai összhang megteremtése céljából, figyelemmel a megváltozott cselekvőképességi szabályokra, a sérelemdíj bevezetésére és a gazdálkodó szervezet fogalmának az új Ptk.-ból való kikerülésére.

A 7. §-hoz

A módosítás célja a Ptk.-ra való utalásnak az új Ptk. megfelelő rendelkezésére való utalással történő kiváltása.

A 8. §-hoz

Az új Ptk. nem ad lehetőséget nagykorú személyek esetén a cselekvőképesség általános korlátozására, a cselekvőképesség csak a bíróság által meghatározott ügycsoport(ok)ban korlátozható. A szabályozás tartalmának és terminológiájának változása indokolja az 1997. évi CLIV. törvény (a továbbiakban: Eütv.) cselekvőképességgel kapcsolatos rendelkezéseinek megfelelő módosítását, új jogi környezethez igazítását.

Az új Ptk. új lehetőségként vezeti be a támogatott döntéshozatal jogintézményét (2:38. §), amely a cselekvőképesség korlátozása nélkül nyújt segítséget az érintett személy számára. Az új jogintézménnyel összefüggésben vált szükségessé az Eütv. módosítása, a támogatóval kapcsolatos egyes eljárási szabályok meghatározása érdekében. A beteg kérelmére a támogatója jelen lehet egyes eljárási cselekményeknél (tájékoztatás, beleegyező nyilatkozat), illetve a beteg egyeztethet vele, valamint kérheti a támogató feltüntetését az egészségügyi dokumentációban.

Indokolt, hogy a művi meddővé tétel családtervezési célú alkalmazása a beavatkozással előidézett meddőség alapvetően visszafordíthatatlan jellegére, valamint népesedéspolitikai okokra tekintettel életkori, szociális feltételekhez kötődjön. A nagykorú cselekvőképes, illetve korlátozottan cselekvőképes személy kérelmére történő, családtervezési célú meddővé tétel korlátjaként meghatározott 40 éves korhatárnak egészségügyi tapasztalati alapja van, amihez képest önálló, vagylagos feltételként szerepel a törvényben a gyermekszámmal összefüggő kritérium. Az egészségügyi indokból elvégzett, valamint a cselekvőképtelen és nagykorúságot el nem érő személyeknél elvégzett beavatkozások feltételeit a törvény nem módosítja, ezekkel kapcsolatban csak az új Ptk. cselekvőképességet érintő szabályainak terminológiai átvezetése történik meg.

Jelenleg az egészségügyi szolgáltatásokkal összefüggésben keletkezett kártérítési igények vonatkozásában - ide értve mind a vagyoni károk, mind a személyhez fűződő jogok megsértésével összefüggésben bekövetkezett nem vagyoni károk (az új Ptk. szóhasználatában a nem vagyoni kár sérelemdíjként szerepel) megtérítését - az Eütv. 244. §-a alapján a bíróságok a szerződésszegéssel okozott károkért való felelősség szabályait alkalmazzák, amelyek lényegében megegyeznek a szerződésen kívül okozott kárért való felelősség szabályaival. Tekintettel arra, hogy az új Ptk. szabályozása elválasztja egymástól a szerződésszegéssel és a szerződésen kívül okozott károkra vonatkozó felelősségi szabályokat, jelentősen megszigorítva az előzőt, az egészségügyi szolgáltatásra, mint speciális jogviszonyra tekintettel az Eütv. 244. §-a úgy módosul, hogy a szerződésen kívül okozott kárért való felelősség szabályainak alkalmazására tér át. Ez az áttérés biztosítja, a jelenlegi bírói ítélkezési gyakorlatnak megfelelő status quo-t. A módosítás szintén összhangban a jelenlegi bírói gyakorlattal - és az ágazati szabályozással is - rendezi, hogy a felelősségi kérdések hogyan alakulnak az egészségügyi szolgáltató, illetve az egészségügyi dolgozó vonatkozásában.

A szövegcserés módosítások az új Ptk. terminológiáinak való megfelelést szolgálják.

A 9. §-hoz

Az új Ptk. által bevezetett, támogatott döntéshozatal hatálya alatt álló egészségügyi dolgozó esetében a törvény rögzíti, hogy amennyiben az egészségügyi dolgozó részére támogató kirendelésére kerül sor, akkor az egészségügyi tevékenység végzésével kapcsolatos alkalmassági vizsgálatnak ki kell terjednie arra is, hogy az az ok, amire figyelemmel támogató kirendelésére került sor, nem befolyásolja-e hátrányosan az adott dolgozó egészségügyi tevékenységvégzését. Ezzel a törvény célja az, hogy a támogatóval rendelkező dolgozók ne kerüljenek kizárásra a tevékenységvégzésből, ugyanakkor az alkalmasság szempontjai között ezt is vizsgálni kelljen.

A 10. §-hoz

A termékfelelősség szabályainak az új Ptk.-ba történő beépülése, illetve a személyiségi jogok megsértése esetén alkalmazandó szankciók megváltozása (sérelemdíj megjelenése) indokolta elsősorban a gyógyszerek alkalmazásával összefüggő felelősségi szabályozás módosítását, mely azonban tartalmában nem mutat eltérést a korábbitól. A többi módosítás (gazdálkodó szervezet új definíciója, jogi személyiség nélküli gazdasági társaság törlése) szükségszerűségnek tekinthető.

A 11. §-hoz

Az egészségügyben működő szakmai kamarákról szóló törvényben az új cselekvőképességi terminológiák átvezetését szolgálja a módosítás.

A 12. §-hoz

A Gyftv.-ben eszközölt módosítások a cselekvőképességre, és a gazdasági társaságokra vonatkozó Ptk.-beli előírások részbeni újraszabályozásából eredő szükségszerűségek.

A 13. §-hoz

A módosítás az új Ptk.-val való összhang érdekében a cselekvőképességi terminológiák megfelelő átvezetését szolgálja a humángenetikai adatok védelméről, a humángenetikai vizsgálatok és kutatások, valamint a biobankok működésének szabályairól szóló törvényben.

A 14. §-hoz

A Ptk. mindössze néhány szakaszban foglalkozik az egyesülettel (61-65. §). A Ptk. 66. § pedig a sportági országos szakszövetségre vonatkozó rendelkezéseket tartalmazza.

Az új Ptk. már lényegesen nagyobb terjedelemben szabályozza az egyesületre vonatkozó rendelkezéseket. Ez azért bír különös jelentőséggel, mert eltérő rendelkezés hiányában, ha az Stv. nem tartalmaz az egyesület vagy a sportszövetség működésével összefüggésben különös rendelkezéseket, az új Ptk.-t vagy az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvényt (a továbbiakban: Civil tv.), mint háttérjogszabályokat kell alkalmazni.

A törvény lehetőséget biztosít a sportegyesület számára, hogy a tagsági jogviszonyból, továbbá a sportegyesület vagy önálló jogi személy szervezeti egységei és a tagok egymás közötti jogviszonyából eredő jogvitákra a Sport Állandó Választottbíróság eljárását kösse ki.

A törvény a Civil tv., valamint az új Ptk. egyesületekre vonatkozó szabályaira figyelemmel pontosítja a sportszövetségre vonatkozó definíciót. Az új Ptk. normaszövege nem tartalmaz rendelkezést az országos sportági szakszövetségre vonatkozóan, ezért az Stv.-ből el kell hagyni a Ptk.-ra történő utalást.

Az új Ptk. normaszövege nem tartalmaz rendelkezést az országos sportági szakszövetségre vonatkozóan, ezért az Stv.-ben újra kell fogalmazni az országos sportági szakszövetség definícióját, beépítve abba a Ptk. sportági országos szakszövetség fogalmát is.

Indokolt az Stv. 24. § (1) bekezdésében, az országos sportági szakszövetség szervezeti felépítésére vonatkozó rendelkezésben is feltüntetni az új Ptk.-ra, mint háttérjogszabályra történő hivatkozást.

A törvény a szakszövetség részére biztosítja, hogy a tagsági jogviszonyból, továbbá a szakszövetség vagy önálló jogi személy szervezeti egységei és a tagok egymás közötti jogviszonyából eredő jogvitákra a Sport Állandó Választottbíróság eljárása az alapszabályban - a felek kölcsönös alávetési nyilatkozata nélkül - is kiköthető legyen.

Indokolt az Stv. 28. § (1) bekezdésében, a sportági szövetséget meghatározó rendelkezésben is feltüntetni az új Ptk.-ra, mint háttérjogszabályra történő hivatkozást.

A személyiségi jogok tekintetében az Stv.-ben is az új Ptk. terminológiáját kell követni, ugyanis az új Ptk. a nevesített személyiségi jogok között sorolja fel a jóhírnevet is (2:43. §), ezért az Stv.-ben sem kell azt külön szerepeltetni.

A Magyar Olimpiai Bizottság elnöksége és felügyelő bizottsága közötti tagsági összeférhetetlenség szabályait az átláthatóság követelményének megfelelően, az új Ptk. terminológiája szerint, a Ptk. hozzátartozó fogalmának alkalmazásával indokolt megállapítani.

A kártérítési felelősség esetében az új Ptk. fogalomrendszerét követi a törvény is.

A 15. §-hoz

A Nemzeti Kulturális Alapról szóló 1993. évi XXIII. törvény rendelkezéseinek az új Ptk. hatálybalépésével összefüggő jogtechnikai módosítása.

A 16. §-hoz

A köziratokról, a közlevéltárakról és a magánlevéltári anyag védelméről szóló 1995. évi LXVI. törvény rendelkezéseinek az új Ptk. hatálybalépésével összefüggő jogtechnikai módosítása.

A 17. §-hoz

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény rendelkezéseinek az új Ptk. hatálybalépésével összefüggő jogtechnikai módosítása. A törvény továbbá az új Ptk. rendelkezéseire figyelemmel meghatározza a letéti szerződés minimális tartalmi elemeit, rögzíti a letevő és a letéteményes jogait és kötelességeit, ezáltal pontosabb jogi környezetet teremt, és elősegíti, hogy a múzeumok által letétként átvett kulturális javak őrzése és kezelése hosszú távon is biztosított legyen. A letéttel kapcsolatos részletszabályokat miniszteri rendelet állapítja majd meg.

A 18. §-hoz

A kulturális örökség védelméről szóló 2001. évi LXIV. törvény rendelkezéseinek az új Ptk. hatálybalépésével összefüggő jogtechnikai módosítása.

A 19. §-hoz

A mozgóképről szóló 2004. évi II. törvény rendelkezéseinek az új Ptk. hatálybalépésével összefüggő jogtechnikai módosítása.

A 20. §-hoz

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény rendelkezéseinek az új Ptk. hatálybalépésével összefüggő jogtechnikai módosítása.

A 21. §-hoz

A világörökségről szóló 2011. évi LXXVII. törvény rendelkezéseinek az új Ptk. hatálybalépésével összefüggő jogtechnikai módosítása.

A 22. §-hoz

A Magyar Művészeti Akadémiáról szóló 2011. évi CIX. törvény rendelkezéseinek az új Ptk. hatálybalépésével összefüggő jogtechnikai módosítása.

A 23. §-hoz

A hatályos kódexszel szemben az új Ptk. nem tartalmazza a gazdálkodó szervezet meghatározását, a közúti közlekedésről szóló 1988. évi I. törvény (a továbbiakban: Kkt.), mint a Ptk. szerinti gazdálkodó szervezet-fogalmat alkalmazó jogszabály esetében így a polgári perrendtartásról szóló 1952. évi III. törvény (a továbbiakban: Pp.) 2013. március 15-én hatályba lépő, taxatív felsorolást tartalmazó gazdálkodó szervezet-fogalomra történő utalással támogatja a törvény a jogalkalmazást.

A törvény az új Ptk. hatálybalépéséhez kapcsolódó jogszabály-módosítások mellett a Kkt. esetében gondoskodik a hatályon kívül helyezett jogszabályra történő utalás felülvizsgálatáról is.

Az új Ptk. alapján a közkereseti társaság, illetve a betéti társaság is jogi személyiséggel rendelkezik. Előbbiek miatt a törvény a Kkt. esetében a jogi személyiség nélküli gazdasági társaságra történő utalások esetében a szövegrész hatályon kívül helyezéséről, illetve módosításáról rendelkezik.

A 24. §-hoz

A bányászatról szóló 1993. évi XLVIII. törvény (a továbbiakban: Bt.) 6. §-a szabályozza a bányászati jog átruházását. A 6. § jelenlegi (2) bekezdése szerint a bányászati jog átruházására vonatkozó szerződés a bányafelügyelet határozatának jogerőssé és végrehajthatóvá válása napján jön létre. Az új Ptk. 6:118. §-a szerint a jóváhagyás nem a szerződés létrejöttét, hanem annak hatályát érinti, emiatt a Bt. módosítása vált szükségessé.

A Bt. további módosításai az új Ptk.-val való összhang megteremtése érdekében szükségesek.

A 25-28. §-hoz

A módosítás az új Ptk.-val való összhang megteremtése érdekében szükséges.

A 29. §-hoz

A gazdasági társaságokról szóló 2006. évi IV. törvény (a továbbiakban: Gt.) - eltérően az új Ptk. szabályozásától - különbséget tesz jogi személyiségű és jogi személyiség nélküli gazdasági társaságok között.

Annak érdekében, hogy a szabályozott alanyi kör változatlan maradjon, azaz hogy az változatlanul csak a korlátolt felelősségű társaságokra és a részvénytársaságokra terjedjen ki, a két társasági forma konkrét megnevezése szükséges e törvényi szakaszban.

A Magyar Fejlesztési Bank Részvénytársaságról szóló 2001. évi XX. törvény (a továbbiakban: MFB törvény) további §-ait illetően - mivel a „jogi személy” fogalom valamennyi gazdasági társaságot magában foglalja - a módosításban a „jogi személy” meghatározása indokolt csupán.

Előbbieken túl az új Ptk. már nem tartalmazza a „gazdálkodó szervezet” fogalom meghatározást, az MFB törvény emiatt taxatív felsorolással gondoskodik a fogalom tartalmának a jogszabály vonatkozásában történő meghatározásáról.

A 30. §-hoz

Az új Ptk. már nem tartalmazza a „jogi személyiség nélküli gazdasági társaság” fogalmát, ebből kifolyólag indokolt a Kutatási és Technológiai Innovációs Alapról szóló 2003. évi XC. törvény módosítása, a fogalomnak e törvényből való kivezetése.

A 31. §-hoz

A gazdálkodó szervezetnek a Pp. szabályaira történő utalással való meghatározásán túl az elektronikus hírközlésről szóló 2003. évi C. törvény módosítására a Gt. tartalmának az új Ptk.-ba történő bekerülése, illetve amiatt kell módosítani, mivel az „átalakulás” fogalmát az új Ptk. megváltoztatta. Előbbiek szerint az átalakulás” fogalmában az új Ptk. hatálybelépését követően csak a szűken vett szervezeti formaváltás tartozik bele, ehhez képest a kódex külön kezeli az egyesülés és a szétválás fogalmát.

A 32. §-hoz

A közszolgáltatási szerződéssel kapcsolatos módosítások okán a vonatkozó utalások átvezetéséről kellett gondoskodni a törvényben.

A 33. §-hoz

A módosítások az új Ptk.-val való összhang megteremtését szolgálják.

A 34. §-hoz

A légi-, a vasúti és a víziközlekedési balesetek és egyéb közlekedési események szakmai vizsgálatáról szóló 2005. évi CLXXXIV. törvény (a továbbiakban: Kbvt.) esetében rendelkezni kellett az új Ptk. által megszüntetett felelős őrzés intézménye helyettesítéséről. A törvény a Kbvt., illetve a közlekedésbiztonsági szerv őrizetébe került bizonyítékok értékesítés, felhasználása esetében a felelős őrzés szabályai helyett a jogalap nélküli birtoklásra irányadó rendelkezéseket rendeli alkalmazni.

A 35. §-hoz

A villamos energiáról szóló 2007. évi LXXXVI. törvény módosítása az új Ptk.-val való összhang megteremtését szolgálják, így a Gt.-ből az új Ptk.-ba emelt, az elismert vállalatcsoportra vonatkozó szabályokkal szükséges koherencia megteremtése érdekében.

A 36-38. §-hoz

A módosítások az új Ptk.-val való összhang megteremtését szolgálják.

A 39- 40. §-hoz

A módosítások a gazdasági társaság és a gazdálkodó szervezet fogalmával kapcsolatos változások, illetve a közszolgáltatási szerződés meghatározásának megjelenése okán indokoltak. Miután továbbá az új Ptk. néhány ponton módosítja a többségi befolyás fogalmát, a törvény ezzel kapcsolatban is a koherencia megteremtésére törekszik.

A 41. §-hoz

A postai szolgáltatásról szóló 2012. évi CLIX. törvény (a továbbiakban: Postatv.) módosítása a jogi személyiséggel nem rendelkező gazdasági társaságok fogalmának megszűnésére és ezáltal a jogi személyiségű gazdasági társaság fogalmának kibővülésére tekintettel szükségszerű.

A felelős őrzés jogintézménye megszűnése miatt a Postatv.-ben a felelős őrzésre vonatkozó szabályok helyett a jogalap nélküli birtoklásra vonatkozó szabályok alkalmazása indokolt.

Az új Ptk. megszünteti a nem vagyoni kártérítést, valamint a személyiségi jogok új szankciójaként határozza meg a sérelemdíjat, a személyiségi jogok megsértése esetén alkalmazandó szankciók között elhelyezve. A Postatv. módosítása tükrözi az eredeti jogalkotói szándékot, amely szerint a postai szolgáltatók kártérítési felelőssége nem terjed ki a nem vagyoni kárért (személyiségi jogi sérelemért) való felelősségre.

A 42-43. §-hoz

A módosítások az új Ptk.-ra történő hivatkozások pontosítása érdekében, továbbá a gazdasági társaságokra vonatkozó szabályozás új Ptk.-ba kerülésére és a jogi személyiséggel nem rendelkező gazdasági társaság kategória megszűnésére tekintettel szükségesek.

A 44. §-hoz

A törvény az állattenyésztésről szóló 1993. évi CXIV. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

A 45. §-hoz

A törvénynek az erdőbirtokossági társulatról szóló 1994. évi XLIX. törvényt (a továbbiakban: Ebtv.) módosító szakasza törli a társulat definíciójából a gazdálkodó szervezetkénti önmeghatározást, továbbá az új Ptk.-hoz igazítja a törvény egyes hivatkozásait.

A 46. §-hoz

A törvény meghonosítja a környezet védelmének általános szabályairól szóló 1995. évi LIII. törvény szabályai között a gazdálkodó szervezet fogalmát, a polgári perrendtartásról szóló törvényben szereplő definícióra utalással. A törvény egyes hivatkozásai továbbá az új Ptk.-hoz igazodnak.

A 47. §-hoz

A törvény meghonosítja a vízgazdálkodásról szóló 1995. évi LVII. törvény szabályai között a gazdálkodó szervezet fogalmát.

A 48. §-hoz

A természetvédelmi törvény hatályos felelősségi rendszerét nem érintve, a törvény az új Ptk. veszélyes üzemi felelősségére utal.

A 49. §-hoz

A vad védelméről, a vadgazdálkodásról, valamint a vadászatról szóló 1996. évi LV. törvény az új Ptk. rendelkezéseivel összhangban meghatározza a vadászható állat által okozott kár fogalmát.

Az 50. §-hoz

A törvény a géntechnológiai tevékenységről szóló 1998. évi XXVII. törvény gazdálkodó szervezetre vonatkozó terminológiáját hozza összhangba az új Ptk. szóhasználatával. Emellett a törvény biztosítja a fokozott veszéllyel járó tevékenységre vonatkozó Ptk. szabályokra történő utalást.

Az 51. §-hoz

A törvény a Magyar Növényvédő Mérnöki és Növényorvosi Kamaráról szóló 2000. évi LXXXIV. törvény gazdálkodó szervezetre és a közeli hozzátartozóra vonatkozó terminológiáját hozza összhangba az új Ptk. szóhasználatával.

Az 52. §-hoz

A törvény a növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

Az 53. §-hoz

A törvény a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

Az 54. §-hoz

A törvény az élelmiszerláncról és hatósági felügyeletéről szóló 2008. évi XLVI. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

Az 55. §-hoz

A törvény az erdőről, az erdő védelméről és az erdőgazdálkodásról szóló 2009. évi XXXVII. törvény szabályai közé vezeti be a gazdálkodó szervezet fogalmát, továbbá hatályon kívül helyezi az új Ptk. által kivezetett jogi személyiség nélküli gazdasági társaság kategóriát az erdőtörvényből.

Az 56. §-hoz

A mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló 2009. évi XCV. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

Az 57. §-hoz

Bevezeti a vízitársulatokról szóló 2009. évi CXLIV. törvény szabályai közé a gazdálkodó szervezet fogalmát, a polgári perrendtartásról szóló törvényben meghatározott fogalomra való kiutalással.

Az 58. §-hoz

Módosítja a környezetvédelmi termékdíjról szóló 2011. évi LXXXV. törvényt, beemelve a gazdálkodó szervezet definícióját, továbbá kivezeti az új Ptk. által nem alkalmazott „jogi személyiséggel nem rendelkező gazdasági társaság” jogintézményét.

Az 59. §-hoz

A magyar nemzeti értékekről és a hungarikumokról szóló 2012. évi XXX. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

A 60. §-hoz

A földmérési és térképészeti tevékenységről szóló 2012. évi XLVI. törvény gazdasági társaságra vonatkozó terminológiáját hozza összhangba az új Ptk. szóhasználatával, valamint a törvény felhatalmazó rendelkezéseit módosítja a honvédelmi miniszter felelősségi körébe tartozó állami topográfiai térképi adatbázisok vonatkozási és vetületi rendszerének jogszabályban történő meghatározása érdekében.

A 61. §-hoz

A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény gazdálkodó szervezetre és a közeli hozzátartozóra vonatkozó terminológiáját hozza összhangba az új Ptk. szóhasználatával.

A 62. §-hoz

A Magyar Állatorvosi Kamaráról, valamint az állatorvosi szolgáltatói tevékenység végzéséről szóló 2012. évi CXXVII. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

A 63. §-hoz

A szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény gazdálkodó szervezetre vonatkozó terminológiáját hozza összhangba az új Ptk. szóhasználatával. A törvény megteremti a koherenciát a Szakmaközi törvény és az új Ptk. saját termelésű, illetve a vevő közreműködésével előállított mezőgazdasági áru szolgáltatására kötött adásvételi szerződésre vonatkozó rendelkezései között.

A 64. §-hoz

A törvény módosítja a hulladékról szóló 2012. évi CLXXXV. törvény gazdálkodó szervezet fogalmát.

A 65. §-hoz

A hegyközségekről szóló 2012. évi CCXIX. törvény gazdálkodó szervezetre vonatkozó terminológiáját hozza összhangba az új Ptk. szóhasználatával.

A 66. §-hoz

A törvény bevezeti a halgazdálkodásról és a hal védelméről szóló 2013. évi CII. törvény szabályai közé a gazdálkodó szervezet fogalmát, a polgári perrendtartásról szóló törvényben meghatározott fogalomra való kiutalással, továbbá a gazdálkodó szervezetre vonatkozó terminológiáját hozza összhangba az új Ptk. szóhasználatával.

A 67. §-hoz

A törvény a Hvt. módosításával egyértelművé teszi, hogy a honvédelemért felelős miniszter által vezetett minisztérium vagyonkezelésében lévő ingatlanok elsődleges rendeltetése a honvédelmi feladatok ellátásának biztosítása. Elvégzi továbbá - a végrehajtási rendeletekre figyelemmel - a honvédelemért felelős miniszter Hvt. szerinti rendeletalkotási felhatalmazására vonatkozó szabályok pontosítását és kiegészítését. Mivel az új Ptk. nem használja a gazdálkodó szervezet fogalmát, a törvény e változásokat is átvezeti a Hvt. egyes rendelkezésein.

A 68. §-hoz

A törvény

- az új Ptk.-hoz kapcsolódóan pontosítja a Hjt. szerinti közeli hozzátartozó fogalmát, valamint a jognyilatkozatok megtámadhatóságára vonatkozó szabályokat,

- pontosítja, hogy bár a sérelemdíj megfizetésére az általános szabályok szerint az általános elévülési idő az irányadó, a személyiségi jog bűncselekménnyel történő megsértéséért járó sérelemdíj megfizetésére irányuló igény 5 év alatt, ha pedig a büntethetőség elévülési ideje ennél hosszabb, ennek megfelelő idő alatt évül el,

- egyértelművé teszi, hogy a szolgálati beosztáshoz kapcsolódó idegennyelv-ismereti követelmény munkakör-elemzés alapján állapítható meg, és az kizárólag azon szolgálati beosztás betöltésének feltétele, ahol az a Honvédség feladatainak végrehajtására, különösen a nemzetközi kötelezettségvállalások teljesítésére és az állomány tagja munkaköri leírásban rögzített szolgálati feladatainak ellátására figyelemmel indokolt. A Hjt. 44. §-ára figyelemmel e szabályokat nemcsak a szolgálati viszony létesítése, hanem a módosítása (kinevezés, áthelyezés) tekintetében is alkalmazni kell,

- az egyértelmű személyügyi gyakorlat érdekében pontosítja a rendfokozat megállapításának szabályait,

- a leszerelési segély tekintetében számítási szabályt határoz meg az időarányosság követelményének megfelelően,

- az új Ptk.-hoz kapcsolódóan pontosítja a tanulmányi szerződésekkel kapcsolatos szerződésszegésekre irányadó szabályokat is, egyértelművé teszi, hogy bármely fél lényeges szerződésszegése esetén a másik fél a szerződésszegésből eredő esetleges kárát a Polgári Törvénykönyv szerződésszegéssel okozott károkért való felelősségre vonatkozó rendelkezései alapján érvényesítheti,

- tartalmazza a szolgálati időpótlék megállapítása szempontjából figyelembe vehető idők pontosítását,

- az új Ptk.-hoz kapcsolódóan módosítja és kiegészíti a Hjt. kártérítési fejezetét, különös figyelemmel a sérelemdíj jogintézményére,

- nemzetbiztonsági érdekből miniszteri utasítási tárgykörbe utalja a fedőbeosztásban szolgálatot teljesítő hivatásos katonának a beosztás jellegére tekintettel nyújtható juttatások formáinak és feltételeinek meghatározását,

- az egyértelmű jogalkalmazás érdekében a Hjt. szövegének technikai pontosításait is tartalmazza,

- szövegcserés módosításokat tartalmaz az új Ptk.-hoz kapcsolódóan több tárgykörben, így a közeli hozzátartozó fogalmához, a vállalkozáshoz, a sérelemdíjhoz, a személyiségi jogok és a személyes szabadság szakkifejezésekhez kapcsolódóan.

A törvény a fentieken túl a Hjt. egyes pénzügyi, illetve személyügyi rendelkezéseinek technikai pontosítását tartalmazza.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) 2013. augusztus 1-jétől hatályos 37. § (3) bekezdése szerint a nemzetbiztonsági ellenőrzéssel egyidejűleg a kifogástalan életvitel ellenőrzésére nem kerül sor. A Hjt. 194. § (2) bekezdése a Katonai Nemzetbiztonsági Szolgálatnál történő szolgálatteljesítés feltételeként határozza meg a nemzetbiztonsági alkalmasságot, a kifogástalan életvitelt, valamint a poligráfos vizsgálaton való részvétel vállalását. A nemzetbiztonsági alkalmasság és a kifogástalan életvitel kettős követelményének fenntartása - a Hszt.-vel összhangban, az egyszintű nemzetbiztonsági ellenőrzésre figyelemmel - nem indokolt, így a törvény a kapcsolódó részletszabályokat hatályon kívül helyezi.

A 69. §-hoz

Az új Ptk. az értelmező rendelkezések között meghatározza a hozzátartozó fogalmát. A törvény e rendelkezésre utalással pontosítja a honvédségi adatkezelésről, az egyes honvédelmi kötelezettségek teljesítésével kapcsolatos katonai igazgatási feladatokról szóló 2013. évi XCVII. törvény szerinti hozzátartozó fogalmát.

A 70. §-hoz

A Rendőrségről szóló törvény 7. §-ának módosítása a belső bűnmegelőzési és bűnfelderítési feladatokat ellátó szerv feladatainak pontosítására szolgál.

Az új Ptk. szabályozása alapján megszűnik a nem vagyoni kár és az ezért járó kártérítés. Továbbá az új Ptk. a személyhez fűződő jogok helyett a személyiségi jogok kifejezést használja, amelynek megsértése esetén sérelemdíj követelhető. A hatályba lépő új szabályozás alapján a „kár” és „kártérítés” szavak értelme megváltozik tekintettel arra, hogy azok már csak kizárólag a vagyoni kárt és az ezekért járó kártérítést jelölik majd meg, és felelősséggel kizárólag vagyoni hátrány - azaz kár okozásáért - lehet majd tartozni, ha egyébként a felelősség egyéb feltételei fennállnak. Így amennyiben a jogalkotó a szabályozást egy adott norma esetében a vagyoni kár megtérítése mellett a nem vagyoni sérelmekre is vonatkoztatni kívánja, akkor a szabályozást külön ki kell egészíteni a sérelemdíjra vonatkozó rendelkezésekkel.

A Rendőrségről szóló törvény rendelkezései az új Ptk. hatályba lépő rendelkezéseire tekintettel felülvizsgálatra kerültek. A Rendőrségről szóló törvény esetében a felülvizsgálat alapján a „kár” fogalmi köre a nem vagyoni kárt is magába foglalta. Ezért a személyiségi jogok megsértése esetén követelhető sérelemdíj igénylésének biztosítása érdekében a normaszöveget ki kell egészíteni a személyiségi jogsértésre, valamint a sérelemdíjra való utalással.

A módosítások alapján a sérelemdíj az alábbi személyek:

- a rendőrségi feladatok ellátását segítő személy,

- az Európai Unió más tagállamának rendészeti feladatokat ellátó hatóságának tagja,

- informátor, a bizalmi személy, a rendőrséggel titkosan együttműködő más személy, vagy

- a fedett nyomozó

- törvényben meghatározott esetekben bekövetkező - tevékenysége által megvalósult személyiségi jogsértések esetén lesz követelhető.

A törvény ezen esetekben arról rendelkezik, hogy a sérelemdíj iránti igény kivel szemben érvényesíthető, hogy mely feltételek fennállása esetén kell a rendőrségnek a sérelemdíjat megfizetni.

A rendelkezés külön rögzíti továbbá, hogy a sérelemdíj a rendőrséggel szemben követelhető abban az esetben is, ha a bűncselekményt elkövető személlyel végül a rendőrség az ügyész hozzájárulásával megállapodást köt különböző információkhoz való hozzájutás érdekében.

A törvény csak a segítségnyújtással közvetlen összefüggésben keletkezett, más forrásból meg nem térülő kárra, valamint a személyiségi jogsértésre való utalást tartalmazza, a költségeket - tekintettel arra, hogy azok a károk közé tartoznak - nem.

A rendőri intézkedést követő és a rendőrség hatáskörébe tartozó közigazgatási, szabálysértési vagy büntetőeljárás keretében jogorvoslati igény érvényesíthető. Ebben az esetben a sérelmes intézkedés miatt a panasz a rendőrhatósági eljárást érdemben lezáró határozat elleni jogorvoslati kérelemben terjeszthető elő. Minden más esetben a panaszt az intézkedést foganatosító rendőri szerv vezetőjénél lehet benyújtani és e döntés ellen jogorvoslatnak van helye. A Rendőrségről szóló törvény hatályos rendelkezései alapján a jogorvoslat keretében a korlátozottan cselekvőképes személy helyett törvényes képviselője vagy meghatalmazottja is eljárhat.

Az új Ptk. cselekvőképesség korlátozásával kapcsolatos szabályozásának változására tekintettel is módosítani szükséges a hatályos normaszöveget.

Az új Ptk. hatályba lépő rendelkezése nem ad lehetőséget nagykorú személyek esetében a cselekvőképesség általános korlátozására. Az új Ptk. alapján a cselekvőképesség csak a bíróság által meghatározott ügycsoportban korlátozható, illetve amennyiben szükséges előírható, hogy amennyiben az adott személy akár egy ügycsoport tekintetében is korlátozott cselekvőképességgel rendelkezik, akkor meghatározott esetekben önállóan nem léphet fel.

Az új Ptk. szabályozására tekintettel a „korlátozottan cselekvőképes” kifejezés nem használható a normaszövegben, helyette vagy ki kell emelni, hogy mely ügycsoportokban korlátozott nagykorú személy helyett járhat el más személy, vagy arról kell rendelkezni, hogy az akár egy ügycsoportban is korlátozott nagykorú személy helyett is eljárhat más személy.

A módosítás az utóbbinak megfelelő szabályozást tartalmazza, így amennyiben egy nagykorú személynek akár egy ügycsoport tekintetében is korlátozott a cselekvőképessége, akkor már önállóan nem terjeszthet elő a rendőri intézkedéssel szemben jogorvoslati kérelmet vagy panaszt. Tekintettel arra, hogy a normaszöveg csak mint lehetőségként emeli ki a valamilyen szempontból korlátozott cselekvőképességű személy esetében, hogy más is előterjesztheti a jogorvoslati kérelmet vagy panaszt, a konkrét ügycsoportok meghatározása indokolatlan.

A 71. §-hoz

A módosítások célja, hogy az új Ptk. közeli hozzátartozóra, késedelmi kamatra, a szerződések megtámadására rendelkezésre álló határidő, illetve a zálogjogosultság kielégítési sorrendjére vonatkozó szabályozásának megfelelő merev hivatkozást tartalmazzon a módosításra kerülő törvény.

A 72. §-hoz

Az új Ptk. joggal való visszaélés tilalmára vonatkozó 1:5. §-a alapján a törvény - a munka törvénykönyve (a továbbiakban: Mt.) és a közszolgálati tisztviselőkről szóló törvény (a továbbiakban: Kttv.) módosítására tekintettel is - módosítja a fegyveres szervek hivatásos állományú tagjainak szolgálati viszonyáról szóló 1996. évi XLIII. törvénynek (a továbbiakban: Hszt.) „A rendeltetésszerű joggyakorlás és kötelezettség” alcímét.

Az új Ptk. 6:91. §-a megtámadási okként fogalmazza meg azt az esetet, ha a fél a szerződési jognyilatkozatát annak hatására teszi meg, hogy őt a másik fél szándékos magatartásával tévedésbe ejtette vagy tévedésben tartotta (megtévesztés). Ezen megtámadási okkal indokolt kiegészíteni a Hszt.-nek a jognyilatkozatok megtámadására vonatkozó szabályait. A törvény emellett az új Ptk. 6:90. §-ában a tévedésre és 6:91. §-ában a megtévesztésre, jogellenes fenyegetésre vonatkozó egyes szabályait beépíti a Hszt.-be. Összhangban azzal, hogy ezen rendelkezésekkel az előkészítés alatt álló törvénymódosítások alapján az Mt. és a Kttv. is kiegészül.

A törvény összehangolja az apát a gyermeke születése esetén megillető munkaidő-kedvezmény Hszt.-ben szereplő hatályos szabályait a más jogállási törvényekben szereplő szabályozással (így a továbbiakban munkaidő-kedvezmény helyett a Hszt. is pótszabadságként szabályozza a jogintézményt, a Hszt. kiegészül az ikergyermekek születésére vonatkozó eltérő szabályozással, továbbá kiegészül egy felhatalmazó rendelkezéssel).

Mind az Mt., mind a Kttv. módosítása a jogállási törvényeket kiegészíti azon rendelkezésekkel, hogy engedményezésnek, illetve tartozásátvállalásnak csak pénzkövetelésre van helye. Indokolt a Hszt.-be is beépíteni az érintett rendelkezéseket.

Az új Ptk. megállapítja, hogy mit kell megtéríteni kártérítés címén, amely indokolttá teszi a Hszt. szabályozás felülvizsgálatát. A módosítás a polgári jogi szabályt veszi át, összhangban a Kttv. módosításával. Emellett a polgári jogi változásokra figyelemmel kiegészül a törvény a személyiségi jogok megsértésének szankcióira vonatkozó önálló fejezettel is. Az új Ptk. a személyhez fűződő jogok megsértése helyett a személyiségi jogok megsértése kifejezést használja, szükséges ezért a Hszt.-ben egy helyen előforduló kifejezés módosítása is.

Az Országgyűlési Őrség esetében a szervezet jellegéből következően indokolt a minősítő határozat esetében eltérő szabály megalkotása. Az Országgyűlési Őrséget az Országgyűlés elnöke irányítja, az Országgyűlésről szóló törvény rendelkezése alapján a fellebbezést a hatályos szabályozás szerint az Országgyűlés elnökének kell elbírálnia. Az Országgyűlés elnöke esetében azonban nem biztosított olyan szervezet, amely ehhez a kellő szakmai hátteret tudja biztosítani, hiszen az Országgyűlés Hivatala törvényben rögzített feladatai teljesen más jellegűek, mint egy minisztériumi szervezet esetében. Amíg a Kormány fegyveres szervet irányító tagjai esetében biztosított, hogy a hivatali szervezet rendelkezik a szükséges szakértelemmel, amely a minősítő határozatok felülvizsgálata során szükséges a másodfokú döntés előkészítéséhez, addig az Országgyűlés elnöke esetében ennek feltételei nincsenek meg. Mindezek miatt ebben az esetben indokolt a fellebbezés lehetőségének kizárása és a munkáltatói döntés ellen közvetlenül lehetővé tenni a bírósági jogorvoslat igénybe vételének lehetőségét.

A Hszt. rendelkezik továbbá arról, hogy a fegyveres szerv kártérítési felelőssége esetén a kártérítés kiszámításánál a kár összegéből le kell vonni az elmaradt illetményre eső nyugdíjjárulékot, egészségbiztosítási járulékot. Ehhez hasonló szabályt illeszt be a Kttv.-be és az Mt.-be, azzal a különbséggel, hogy azok a társadalombiztosítási szabályok szerinti járulékot említenek. Az utóbbi megfogalmazás a Hszt.-ben szereplő járulékokhoz képest más járulékokat is magában foglal, ezért indokolt a Hszt.-ben is hasonlóan megjeleníteni.

A Hszt. hatályos 197. § (3) bekezdése úgy rendelkezik, hogy ha a fegyveres szerv a szolgálati viszonyt jogellenesen szünteti meg, akkor meg kell téríteni a hivatásos állomány tagjának elmaradt illetményét, egyéb járandóságát, valamint a felmerült kárát. A Hszt. fogalomrendszere szerint ebbe a kár-fogalomba jelenleg a nem vagyoni kár fogalma is beletartozik. Az új Ptk. hatálybalépésével szükséges ezért kimondani azt, hogy a kár fogalmába már nem beleértendő sérelemdíjat igényelhet a hivatásos állomány tagja, amennyiben a szolgálati viszony jogellenes megszüntetésével személyiségi jogait is megsértették.

A Hszt. 82. § (5) bekezdése meghatározza, hogy a minősítés alapján az értékelt vezetői és utánpótlási adatbankba történő felvétele vagy abból való törlése, továbbá a szolgálati viszony módosítása vagy megszüntetése kezdeményezhető. A törvényben szereplő felsorolás azonban csak a legfontosabb kezdeményezéseket rögzíti, ezeken túl az érintett - teljesítményértékelésen alapuló - minősítése számos más munkáltatói intézkedést is megalapozhat (például a minősített jutalmazását, illetményének eltérítését, képzését), a törvényi rendelkezés megalkotásának nyilvánvalóan nem volt célja ezen javaslatok megtételének kizárása. Ennek egyértelművé tétele érdekében szükséges kiegészíteni a törvényi rendelkezést, anélkül, hogy minden lehetséges intézkedés a törvényben taxatív jelleggel felsorolásra kerülne. Ezzel egyidejűleg kiegészítésre kerül a felhatalmazó rendelkezés is.

A törvény a fentieken túl technikai korrekciókat is elvégez. Szükséges a 43. és 43/C. §-ra történő hivatkozások módosítása, továbbá a törvény a Hszt. minősítésre vonatkozó, 2013. július 1-jétől hatályos szabályaival való összhangot teremti meg a Hszt. 254. § (1) bekezdése, 289. § (1) bekezdése és 342. § (2) bekezdés 1. pontja tekintetében. [E módosítások arra tekintettel szükségesek, hogy a hatályos szabályozás szerint évente sor kerül a minősítésre, nem csak meghatározott események bekövetkezésekor; valamint arra, hogy a minősítés kötelező elemeit meghatározó minősítési lapot tartalmazó 4. számú melléklet már nincs hatályban; továbbá arra, hogy a Hszt. 342. § (2) bekezdés 23. pontja tartalmazza a szükséges felhatalmazást, a 342. § (2) bekezdés 1. pontja pedig feleslegesen megkettőzi a minősítéssel kapcsolatos felhatalmazást].

A 73. §-hoz

A szövegcserés módosítások célja, hogy a módosított rendelkezések az új Ptk. közeli hozzátartozóra vonatkozó szabályozásának megfelelő merev hivatkozást tartalmazzanak.

A 74. §-hoz

Az új Ptk. személyiségi jogsértésre, valamint annak megsértése esetén járó sérelemdíjra vonatkozó szabályozására tekintettel a törvény külön rendelkezik a tűz elleni védekezésről, a műszaki mentésről és a tűzoltóságról szóló törvény módosításáról is, hogy a tűzoltás, a mentés és az ezekhez kapcsolódó gyakorlatok során bekövetkező jogsértések esetén is biztosított legyen a vagyoni kár megtérítése mellett a sérelemdíj követelése is.

A módosított normaszöveg külön rendelkezik a közreműködők által, vagy a közreműködőknek okozott károkért való felelősségről, a sérelemdíj megfizetéséről. Továbbá arról, hogy a közreműködő önkéntes tűzoltó egyesület tagja szaktevékenysége teljesítése során keletkezett kárának megtérítésére, valamint a szaktevékenységével összefüggésben őt ért személyiségi jogsértés esetén a sérelemdíj iránti igénye érvényesítésére - a tűz elleni védekezésről, a műszaki mentésről és a tűzoltóságról szóló törvényben meghatározott eltérések mellett - a Ptk. szabályait kell alkalmazni.

A 75. §-hoz

A rendelkezés arra tekintettel, hogy az új Ptk. az építési szerződés helyett kivitelezési szerződésre vonatkozó szabályozást tartalmaz, az épített környezet alakításáról és védelméről szóló törvényben említett építési szerződés megnevezést kivitelezési szerződésre módosítja. Továbbá a rendelkezés egy Ptk.-ra való merev hivatkozás pontosítását is tartalmazza.

A 76. §-hoz

A rendelkezés célja, hogy újraszabályozza a külföldre utazással kapcsolatos törvény azon előírását, amely a gazdálkodó szervezet Ptk.-ban meghatározott fogalmára utal. A módosítás a Ptk. helyett már a polgári perrendtartásról szóló törvény új, 2014. március 15-én hatályba lépő, a gazdálkodó szervezetet definiáló rendelkezésére utal.

A 77. §-hoz

A rendelkezés egyik célja, hogy módosítsa a temetőkről és a temetkezésről szóló törvény azon előírásait, amelyek a gazdálkodó szervezet Ptk.-ban meghatározott fogalmára utalnak. A módosítások a Ptk. helyett a polgári perrendtartásról szóló törvény új, 2014. március 15-én hatályba lépő, a gazdálkodó szervezetet definiáló rendelkezésére utalnak.

A temetőkről és a temetkezésről szóló törvény értelmező rendelkezéseit új j) ponttal egészítette ki az egyes egészségügyi és egészségbiztosítási tárgyú törvények módosításáról szóló 2013. évi CXXVII. törvény. A módosítás hatálybalépését megelőzően, szintén az értelmező rendelkezéseket ismételten kiegészítette a temetőkről és a temetkezésről szóló 1999. évi XLIII. törvény módosításáról szóló 2013. évi CXXXVIII. törvény, szintén j) ponttal jelölve az új fogalmat. A törvény rendezi a fogalmak megfelelő megjelölését, még a módosítások hatálybalépését megelőzően.

A szociális temetés szabályozásának egyértelműbbé tétele érdekében szükségessé vált annak törvényben történő rögzítése, hogy a temetőn kívüli szállítást az önkormányzat szervezi meg. Így lehetőség nyílik arra, hogy a szállítást végző temetkezési szolgáltatóval közvetlenül az önkormányzat kössön szerződést, ezzel gyorsabbá és hatékonyabbá téve a feladat ellátását. A szállítás költségét az állam viseli, az Országos Egészségbiztosítási Pénztár utófinanszírozásával.

A szövegcserés módosítások további célja még, hogy az új Ptk. közeli hozzátartozóra vonatkozó szabályozásának megfelelő merev hivatkozást tartalmazzon a törvény.

A 78. §-hoz

Az új Ptk. személyiségi jogsértésekkel és sérelemdíjjal kapcsolatos szabályozására tekintettel a rendelkezés a bűnüldöző szervek nemzetközi együttműködéséről szóló 2002. évi LIV. törvény módosítása által a következő személyek:

- a közös bűnfelderítő-csoport kihelyezett tagja,

- az intervenciós egység tagja, vagy

- a különleges intervenciós egység tagja, vagy

- külföldi állam területén alkalmazott magyar fedett nyomozó

által - törvényben meghatározott esetekben - megvalósult személyiségi jogsértés esetére teszi lehetővé a sérelemdíj követelését.

A 79. §-hoz

A személy- és vagyonvédelmi tevékenység végzése esetében is külön rendelkezni szükséges a személyiségi jogsértések esetén követelhető sérelemdíjról, ezért a rendelkezés előírja, hogy az ezen tevékenységet végző személy felelősségbiztosítása külön kiterjed a sérelemdíj megfizetésére is.

A szövegcserés módosítás célja, hogy az új Ptk. közeli hozzátartozóra vonatkozó szabályozásának megfelelő merev hivatkozást tartalmazzon a módosításra kerülő törvény.

A 80-81. §-hoz

Célja, hogy a természetes vagy jogi személy fuvarozó mellett a jogi személyiség nélküli szervezetek közé tartozó fuvarozókra is kiterjessze a szabad mozgás és tartózkodás jogával rendelkező személyek beutazásáról és tartózkodásáról szóló törvény azon rendelkezését, amely alapján a fuvarozó köteles a harmadik ország állampolgárságával rendelkező családtag szállítását megelőzően megbizonyosodni arról, hogy a családtag rendelkezik-e az adott utazáshoz szükséges úti okmánnyal, illetve három hónapot meg nem haladó tartózkodásra jogosító vízummal.

A 82. §-hoz

A módosítás kiegészíti a katasztrófavédelemről szóló törvény értelmező rendelkezéseit a gazdálkodó szervezettel.

Továbbá biztosítja a sérelemdíj követelhetőségét azon személyek részére, akiket katasztrófa esetén a védekezés során egészséget károsító baleset ért.

A 83. §-hoz

A rendelkezés célja, hogy újraszabályozza a Magyarország helyi önkormányzatairól szóló törvény azon előírását, amely a gazdálkodó szervezet Ptk.-ban meghatározott fogalmára utal. A módosítás a Ptk. helyett a polgári perrendtartásról szóló törvény új, 2014. március 15-én hatályba lépő, a gazdálkodó szervezetet definiáló rendelkezésére utal.

A Magyarország helyi önkormányzatairól szóló törvényben (a továbbiakban: Mötv.) egyértelművé kell tenni, hogy a helyi önkormányzat vonatkozásában a Mötv. és a helyi önkormányzatokra vonatkozó jogszabályok az irányadóak, nem kell és nem is lehet az új Ptk. jogi személyekre vonatkozó általános szabályai közül azokat alkalmazni, amelyek a helyi önkormányzatok természetéből, jellegéből adódóan azokra alkalmazhatatlanok.

A törvény továbbá a köztisztviselők jogállásáról szóló 1992. évi XXIII. törvény hatályon kívül helyezésére és a közszolgálati tisztviselőkről szóló 2011. évi CXCIX. törvény hatálybalépésére tekintettel a köztisztviselői illetményalap kifejezésből a köztisztviselő szövegrészt hatályon kívül helyezi a Magyarország helyi önkormányzatairól szóló törvényből.

A 84. §-hoz

A rendelkezés célja, hogy újraszabályozza a kéményseprő-ipari közszolgáltatásról szóló törvény azon előírását, amely a gazdálkodó szervezet Ptk.-ban meghatározott fogalmára utal. A módosítás a Ptk. helyett a polgári perrendtartásról szóló törvény új, 2014. március 15-én hatályba lépő, a gazdálkodó szervezetet definiáló rendelkezésére utal.

A 85. §-hoz

A polgári perrendtartásról szóló 1952. évi III. törvény (a továbbiakban: Pp.) 2. §-át az új Ptk. személyiségi jogi jogsértésekre bevezetett speciális szankciójával, a sérelemdíjjal való összhang megteremtése érdekében szükséges módosítani. A módosítás ugyanakkor nem érinti a Pp. 2. § (1) bekezdésében foglalt igazságszolgáltatási alapelvek természetét. E három alapelv továbbra is alapjogi - és nem személyiségi jogi - természetű, ugyanis mind a jogviták elbírálásához való jog (a bírósághoz fordulás joga), mind a tisztességes eljáráshoz és a jogviták ésszerű időn belül történő befejezéshez való jog olyan emberi jogi gyökerű, az Alaptörvény XXVIII. cikk (1) bekezdése által megfogalmazott alapjog, amelynek érvényre juttatását az államnak elsősorban közjogi eszközökkel szükséges biztosítania. A Pp. 2. §-a értelmében - az 1993. évi XXXI. törvénnyel kihirdetett, az emberi jogok és az alapvető szabadságok védelméről szóló, Rómában, 1950. november 4-én kelt Egyezmény 6. Cikke 1. pontjának megfelelően - tehát már nemcsak a felektől és más perbeli személyektől várható el az, hogy tartózkodjanak a peres eljárás tisztességtelen akadályozásától, hanem a bírósággal szemben is követelmény, hogy gondoskodjon a per ésszerű időn belül való befejezéséről. A jogalkotónak ugyanakkor a jogrendszer egységességét is szem előtt tartva a magánjogi személyiségvédelem eszközéhez hasonlóan biztosítania szükséges, hogy a fél abban az esetben, ha a bíróság elmulasztotta a félnek a jogviták elbírálásához, a perek tisztességes lefolytatásához, és ésszerű időn belül történő befejezéséhez való joga érvényesítését, sérelemdíjat követelhessen.

A sérelemdíj iránti igény mellett a fél kártérítés címén vagyoni kára megtérítését is követelheti, ha az a jogviták elbírálásához, a perek tisztességes lefolytatásához, és ésszerű időn belül történő befejezéséhez való joga bíróság általi megsértésével okozati összefüggésben (mintegy következménykárként) merült fel. A sérelemdíj iránti igény, illetve a kárigény elbírálása során a bíróság soron kívül jár el. A sérelemdíj, illetve a kártérítés megítélését nem zárja ki, ha a bíróság nevében eljárt személynek az okozott jogsértés közvetlenül nem volt felróható. Ebben a vonatkozásban tehát - az új Ptk. sérelemdíjra, illetve kártérítés megítélésére vonatkozó szabályaitól eltérően - egy speciális, felróhatóságtól független (objektív) szankcióról, illetve felelősségi alakzatról van szó.

A Pp. 2. §-át - a bíróságok szervezetéről és igazgatásáról szóló 2011. évi CLXI. törvény 119-122. §-aival összhangban - indokolt kiegészíteni egy új bekezdéssel. A Pp. 2. § (3a) bekezdésére annak érdekében van szükség, hogy mind a jogi személy, mind a jogi személynek nem minősülő bíróságok esetén egyértelművé váljon, hogy a szankció kiszabása iránt mely bíróság ellen indítható per, továbbá, hogy a kiszabható szankció szempontjából az eljáró bíró jogsértő magatartása nem személyesen neki, hanem mindig annak az egyébként jogi személy bíróságnak tudható be, amelynek elnöke felette a munkáltatói jogokat gyakorolja.

Az új Ptk. megteremti annak lehetőségét, hogy a szülői felügyelet gyakorlásának rendezése iránti perben a bíróság a feleket közvetítői eljárás igénybevételére kötelezze (4:172. §). Az új rendelkezés szükségessé teszi a Pp. egyes rendelkezéseinek módosítását, valamint a közvetítésre kötelezésre vonatkozó bírósági eljárási szabályok megalkotását. Lényeges szempont, hogy a közvetítés igénybevétele nem a felek elhatározásán, hanem a bíróság döntésén alapul, melynek célja a felek konszenzuson alapuló vitarendezésének elősegítése. A közvetítői eljárás lefolytatásának időtartamára ezért a bíróságnak a tárgyalást fel kell függesztenie, amit a közvetítői eljárás eredménytelensége vagy eredményessége esetén is - megszabott határidőn belül - folytatni kell. Eredményes eljárást követően a bíróság a felek perbeli igényeket érintő megállapodását -a felek erre irányuló együttes szándéka esetén - egyezségként jóváhagyja, ezzel válik végrehajthatóvá a felek közvetítői eljárásban kötött megállapodása, eredménytelen közvetítés esetén a bírósági eljárást folytatja és a felek jogvitáját elbírálja. Az eljárás elhúzódásának megakadályozását célzó rendelkezés, hogy a bírósági eljárást a közvetítői eljárás igénybevételére kötelező határozat közlésétől számított két hónap elteltével folytatni kell, ha a felek nem igazolják az eljárás igénybevételét vagy annak sikertelenségét. A szabályozás ugyanakkor - a közvetítői eljárásban történő önkéntes megállapodás elősegítése érdekében - arra is lehetőséget biztosít, hogy a felek közös kérelme alapján e határidő meghosszabbítására is sor kerülhessen, ha a felek igazolják annak tényét, hogy a közvetítői eljárás már folyamatban van, de a két hónapos határidő lejártát megelőzően az várhatóan nem fejezhető be.

A tárgyalás felfüggesztésével egyidejűleg a bíróságnak tájékoztatnia kell a jogi képviselő nélkül eljáró felet a közvetítői eljárás kezdeményezésének szabályairól, hogy a fél közvetítői eljárásban történő részvételét megfelelő módon elősegítse, a jogi képviselőtől ugyanakkor elvárható, hogy e szabályokról tájékozódjon és arról megbízóját tájékoztassa. A közvetítésre kötelező és tárgyalást felfüggesztő határozattal szemben külön fellebbezésnek nincs helye, az pervezető végzésnek minősül.

Tekintettel arra, hogy a közvetítői eljárás igénybevételéről és szükségességéről a bíróság dönt, indokolt biztosítani annak lehetőségét, hogy a fél a közvetítői eljárásban felmerült költségeit perköltségként érvényesíthesse. Biztosítani kell ugyanakkor azt is, hogy a bíróság határozatának teljesítésében a felek együttműködjenek és a vitarendezés kötelezően előírt alternatív módját igénybe vegyék. Ezt kívánják előmozdítani azok a módosító rendelkezések, amelyek az együttműködést nem tanúsító fél magatartásának szankcionálására biztosítanak lehetőséget. Ha a közvetítő felkérése vagy a közvetítői eljárás megindítása a fél önhibából eredő mulasztása miatt hiúsul meg, a bíróság a felet pénzbírsággal sújtja és a per eldöntésére való tekintet nélkül kötelezheti az ellenfél perköltségének megtérítésére. Ha a fél a kötelező közvetítői eljárásban létrejött - jogszabályoknak megfelelő - megállapodás ellenére a perben nem köt egyezséget, az ellenfél közvetítői eljárásban felmerült szükséges költségeinek megtérítésére kötelezhető. Amennyiben a közvetítői eljárás során létrejött megállapodás, mint egyezség a bírósági eljárás során nem hagyható jóvá, a perben a felek a perköltségként érvényesíteni kívánt közvetítői eljárás költségeit egyenlő arányban viselik, ami ösztönözheti a feleket a megállapodás jogszabályoknak megfelelő módosítására, perbeli egyezség megkötésére.

A jelenleg hatályos Pp. 23. § (1) bekezdés g) pontja szerint a törvényszékek hatáskörébe tartoznak a személyhez fűződő jogok megsértése miatt keletkezett polgári jogi igények érvényesítése iránt indított perek, ideértve az e jogok megsértése miatt indított kártérítési pereket is, ha az előbbiekkel együtt vagy azok folyamán indítják meg. A Kúria értelmezése szerint (BH2004. 53., BH2005. 288.) a hatásköri szabály kizárólag azokra az esetekre vonatkozik jelenleg, amikor a sérelmet szenvedett fél a személyhez fűződő jog megsértéséhez rendelt sajátos jogkövetkezményeket érvényesíti (pl. jogsértés megtörténtének megállapítása, jogsértés abbahagyása, jogsértő eltiltása további jogsértéstől, megfelelő nyilvánosság biztosítása mellett elégtétel, sérelmes helyzet megszüntetése). Ha a fél ezekkel együtt terjeszt elő kártérítési igényt, azt a törvényszék bírálja el, ellenkező esetben a személyiségi jog megsértésére alapított önálló kártérítési igényt (a nem vagyoni kárigényt is beleértve) a pertárgyérték szerint hatáskörrel rendelkező bíróság bírálja el, az ilyen per vagyonjogi pernek minősül. A Kúria ezt az álláspontját azzal támasztotta alá, hogy a polgári jog szabályai szerint igénybe vehető kártérítés nem csak személyiségi jogsérelem megvalósulása esetén vehető igénybe, így nem tekinthető a személyiségi jogsérelem elhárítását célzó speciális igénynek.

Az új Ptk. a személyhez fűződő jogok helyett a személyiségi jogok elnevezést alkalmazza, valamint a nem vagyoni kártérítés jogintézményét (a kártérítés fogalomkörén belül) már nem tartja fenn, helyette bevezeti a sérelemdíj jogintézményét, mint a személyiségi jogsérelem elhárítását célzó speciális igényt. A törvényben új, speciális jogvédelmi eszközként kerül meghatározásra továbbá a közösséghez tartozással összefüggő személyiségi jog érvényesítésének lehetősége [2:54. § (5) bek.]. Az új szabályozás alapján a közösség bármely tagja jogosult a személyisége lényeges vonásának minősülő, a magyar nemzethez, illetve valamely nemzeti, etnikai, faji vagy vallási közösséghez tartozásával összefüggésben a közösséget nagy nyilvánosság előtt súlyosan sértő vagy kifejezésmódjában indokolatlanul bántó jogsérelem esetén a jogsértés megtörténtétől számított harmincnapos jogvesztő határidőn belül személyiségi jogát érvényesíteni. Az új rendelkezések szükségessé teszik a Pp. 23. § (1) bekezdés g) pontjának módosítását. A hatásköri szabály - bírósági jogértelmezéssel is alakított - lényeges tartalmán jelenleg nem célszerű változtatni, mert a változtatás az ügyek különböző szintű bíróságok közötti eloszlásában jelentős átrendeződést indítana meg, ami többlet terhet jelentene az érintett bírósági szint számára. Az esetleges koncepció váltás átvezetése akkor indokolt, amikor a Pp. átfogó reformja időszerűvé válik. A módosított rendelkezés ezért jogszabályi szintre emeli azt az eddig alkalmazott bírósági gyakorlatot, mely szerint a sérelemdíj, illetve a vagyoni kártérítés iránti igény kizárólag akkor keletkeztet törvényszéki hatáskört, amikor az új Ptk. 2:51. § (1) bekezdésében szabályozott (pl.: jogsértés megtörténtének bírósági megállapítása, jogsértő eltiltása további jogsértéstől) felróhatóságtól független szankciókkal együtt kerül érvényesítésre, ellenkező esetben pertárgyértéktől függően a járásbírósági vagy a törvényszéki szint jár el, annak ellenére, hogy a sérelemdíj az új Ptk. alapján a személyiségi jogsérelem speciális szankciójaként került meghatározásra. E szabály alól azonban kivételt képeznek a közösséghez tartozással összefüggő személyiségi jog érvényesítése iránti igények, mert ezek elbírálását - egyedi jellegük és speciális eljárási szabályok alkalmazásának szükségessége miatt - indokolt kizárólagosan törvényszéki hatáskörbe utalni, függetlenül attól, hogy vonatkozásukban felróhatóságtól független szankció alkalmazását kérik-e, vagy sem.

A jelenleg hatályos Pp. rendelkezés alapján (49. §) a perben az járhat el, akinek a polgári jog szabályai szerint teljes cselekvőképessége van, illetőleg, aki a per tárgyáról a polgári jog szabályai szerint érvényesen rendelkezhetik. Mindez azt jelenti, hogy bizonyos esetekben azt a nagykorú személyt sem illeti meg perbeli cselekvőképesség, akit a bíróság kizárólag egy ügycsoport tekintetében helyezett gondnokság alá, annak ellenére, hogy az adott esetben a per tárgya a korlátozásra okot adó ügycsoporttal egyáltalán nem hozható összefüggésbe. Az új Ptk. megengedőbb, nyitottabb szemléletéből következik, hogy a természetes személyek jogai csak abban az esetben legyenek korlátozva, amennyiben az feltétlenül indokolt. E szemlélet érvényesülésének igénye megalapozza a perbeli cselekvőképesség alanyi körének tágítását. A módosított rendelkezés lehetőséget teremt arra, hogy az a cselekvőképességében részlegesen korlátozott nagykorú személy is önállóan léphessen fel perében, akinek a per tárgyára, illetve a perbeli eljárási cselekményekre kiterjedő hatállyal (pl. notórius pereskedő) cselekvőképessége nincs korlátozva.

A nagyszámú devizahitel szerződéssel összefüggő per nem arányosan oszlik el a bíróságok között. A Pp. 23. § (1) bekezdés k) pontja alapján az ezzel kapcsolatos keresetlevelek legnagyobb mennyiségben a Fővárosi Törvényszékhez, azon belül a Gazdasági Kollégiumhoz érkeznek, ami az érintett eljárások elhúzódásához vezet. Ha a fogyasztói szerződések tisztességtelen kikötésére alapított perekben [a jelenleg hatályos Ptk. 209/A. § (2) bekezdésén, az új Ptk. 6:103. § (3) bekezdésén alapuló perek] főszabály szerint a felperes (fogyasztó) lakóhelye alapozná meg a bíróság illetékességét, akkor az ügyek egy részét az ország más törvényszékei bírálnák el, arányossá téve az ügyérkezést, kiküszöbölve a perek elhúzódását. A rendelkezés egyben a fogyasztók érdekeit is szolgálja, mert a fogyasztó lakóhelyéhez közeli bíróság bírálja el a keresettel érvényesített igényt, ami megkönnyíti a fogyasztó eljárásban való részvételét, jogérvényesítését.

A Pp. 78. § (4) bekezdésében foglalt költségviselési szabály nem alkalmazható a fordítással felmerült költségekre. A nyelvhasználati jog érvényesülése érdekében szükséges, hogy ezen költséget az anyanyelvének, regionális vagy nemzetiségi nyelvének használatára jogosult fél helyett az állam előlegezze, azzal, hogy pervesztessége esetén a költséget a fél viseli, pernyertessége esetén viszont az ellenérdekű fél köteles - személyes költségmentesség hiányában - azt az államnak megtéríteni. Ugyanakkor a bírósági határozatok és megkeresések fordításával felmerülő költségek a bíróságok hivatali ügyköre megfelelő ellátásával felmerülő olyan költségek, amelyek nem tekinthetők az adott polgári eljárás költségének, így azok előlegezésére és viselésére a felek nem kötelezhetők, azt az eljáró bíróságnak - közvetve az államnak - kell előlegezni és viselnie.

A törvény új lehetőségként bevezeti a támogatott döntéshozatal jogintézményét (2:38. §), amely a cselekvőképesség korlátozása nélkül nyújt segítséget az érintett személy számára. A támogató az érintett személlyel bizalmi viszonyban álló személy, akit a gyámhatóság rendel ki, és akivel döntései meghozatala előtt a támogatott személy konzultálhat. A támogatott ugyanakkor teljesen cselekvőképes marad, önállóan tesz érvényes jognyilatkozatot. Az új jogintézménnyel összefüggésben szükségessé válik a Pp. módosítása. A támogató - feladata teljesítése érdekében - valamennyi perbeli eljárási cselekménynél jelen lehet, ideértve a nyilvánosság kizárásával megtartott tárgyalást is. Tekintettel azonban arra, hogy a támogatott személy teljesen cselekvőképes, jognyilatkozatot a támogató nélkül - önállóan - tehet, ezért a támogató távolléte nem lehet akadálya a jognyilatkozatok megtételének és nem adhat okot a tárgyalás elhalasztására sem. A támogató a támogatott személy helyett nyilatkozattételre nem jogosult, feladata kizárólag a döntés (nyilatkozat) meghozatalának az elősegítésére korlátozódhat, ezért a jelenléten és az eljárás rendjét nem zavaró konzultáción kívül további eljárási jog nem illetheti meg. Jelenléte a tárgyaláson nem szükségszerű, ezért idézéséről sem kell a bíróságnak gondoskodnia. A támogatót a támogatott kérelmére rendeli ki a gyámhatóság, ezért amennyiben a támogatott a támogató segítségét igénybe kívánja venni, úgy magának kell gondoskodnia a támogató tárgyaláson történő megjelenése iránt. A támogató költségeinek megtérítésére a személyesen eljáró fél és a fél - nem ügyvéd - meghatalmazottjára vonatkozó szabályok az irányadóak.

Lehetővé kell tenni, hogy további perbeli személyekkel (a gyermek, mint érdekelt; támogató) szemben is alkalmazhatóvá váljanak a bíróság részéről a Pp. 134. § (5)-(6) bekezdésében megjelölt, rendfenntartást célzó szankciók. Szükséges ugyanakkor azt is biztosítani, hogy e rendelkezések összhangban álljanak a gyermekbarát igazságszolgáltatással összefüggő jogpolitikai céllal, valamint az annak megvalósulását biztosító jogszabályi rendelkezésekkel. Az új jogszabályi rendelkezés biztosítja, hogy a kiskorúakkal szemben a rendfenntartás körében arányos és kizárólag szükséges szankciók kerüljenek alkalmazásra, pozitívan megkülönböztetve őket az eljárásban részt vevő egyéb személyektől.

A Pp. 285. § (5) bekezdése határozza meg, hogy mely esetekben kell a házassági bontópert már az első tárgyaláson érdemben tárgyalni. Ezek között szerepel az az eset, amikor a felek a házasság felbontását a Csjt. 18. § (2) bekezdés b) pontja alapján kérik. Az új Ptk. már nem tartalmazza a megegyezésen alapuló válás Csjt. 18. § (2) bekezdés b) pontján alapuló lehetőségét (a házastársak között három éve megszakadt az életközösség úgy, hogy külön lakásban élnek). A jogalkotó a megegyezésen alapuló válás lehetőségének ezt az esetét a feltételek életszerűtlenségére és a gyermek érdekeire hivatkozva szüntette meg. Mindezekre tekintettel indokolt a jogszabályi rendelkezést úgy módosítani, hogy a hivatkozott esetre vonatkozó utalást már nem tartalmazza.

Az új Ptk. lehetőséget teremt az apaság vélelmének megdöntésére bírósági nemperes eljárásban (4:114. §), a jogszabályban meghatározott feltételek fennállása esetén. Az új eljárás bevezetésének indoka az egyszerűsítés, valamint az eljárás gyorsításának az igénye. Az igénybe vétel lehetősége az olyan esetekre korlátozódik, amikor az anya házassági köteléke már csak jogilag áll fenn, a házasfelek életközössége legalább 300 napja megszűnt és a gyermek nemző apja kész a gyermek elismerésére, amit az anya férjére vonatkozó apasági vélelem fennállása megakadályoz. A vélelmezett apa, az anya és a gyermeket magáénak elismerni kívánó férfi konszenzusa esetén bizonyítás lefolytatására - az érintettek meghallgatásán túlmenően - nincs szükség. A vélelem megdőlésének megállapításán túl ugyanebben az eljárásban teljes hatályú apai elismerő nyilatkozattal kell rendezni az apaság kérdését.

Mindezek alapján szükséges a nemperes eljárás részletszabályainak a kidolgozása. A szabályokat célszerű a Pp. újonnan megalkotott XVI/A. Fejezetében elhelyezni, tekintettel arra, hogy a szabályozás tartalma összefügg a Pp. XVI. Fejezetének (Apasági és a származás megállapítása iránti egyéb perek) rendelkezéseivel. (A Pp. átfogó reformjának keretében meg lehet fontolni a különböző bírósági nemperes eljárások egy jogszabályban történő elhelyezését, jelenleg azonban a különböző bírósági nemperes eljárások a jogforrási hierarchia más és más szintjén elhelyezkedő jogszabályokban lelhetőek fel, ezért célszerű az összefüggő tartalmú szabályok egy helyen történő kezelése, a jogalkalmazás megkönnyítése érdekében.)

Indokolt kizárni az apaság vélelmének megdöntése iránti kérelem más kérelemmel történő összekapcsolásának lehetőségét. Előfordulhat olyan eset, hogy az életközösség megszakadása előtt a férj hosszabb időn keresztül sajátjaként nevelte a gyermeket, s bár az apaság vélelmének megdöntését nem ellenzi, igényt tart a gyermekkel való kapcsolattartásra, mert érzelmileg kötődnek egymáshoz. A kapcsolattartást a bíróság az új Ptk. 4:113. § (1) bekezdés b) pontja alapján indokolt esetben ilyenkor engedélyezheti, az erről való döntés azonban már komolyabb bizonyítást igényelhet, ami meghaladhatja a nemperes eljárás kereteit. A nemperes eljárás életre hívásának indoka a konszenzuson alapuló státuszváltozás egyszerű és gyors lebonyolítása. Indokolt ezért az egyéb kérelmek elbírálását peres útra terelni. Az eljárás szünetelésének a kizárását is az eljárás gyorsítása indokolja. Ha a felek között nem áll fenn a teljes konszenzus, az eljárás lefolytatásának nincs helye, vitás kérdések esetén a peres eljárás igénybe vétele indokolt.

Az eljárás speciális jellegű abban a tekintetben, hogy az új Ptk. alapján három kérelmezőnek (vélelmezett apa, anya, gyermeket magáénak elismerni kívánó férfi) együttesen kell megindítania az eljárást. A kérelmezők közös igényt érvényesítenek, ezért eljárásjogi értelemben azonos érdekű - eljárást kezdeményező - félként járnak el. Nem célszerű ezen eljárásban a klasszikus kérelmező-kérelmezett pozíció fenntartása. A cél az, hogy azok, akik az eljárás megindítását kérhetik, valamint akiknek hozzájárulása a kívánt joghatás kiváltásához szükséges, jognyilatkozataikat együttesen megtegyék és konszenzusuk alapján a státusváltozás átvezetésre kerüljön. Bármely vitás kérdés felmerülése esetén kizárólag peres eljárásnak lehet helye.

Nem célszerű a Pp. általános illetékességi szabályainak alkalmazása sem. Az eljárásban a gyermek családjogi státusáról születik döntés, ezért indokolt az eljárni illetékes bíróságot az ő lakóhelyéhez, tartózkodási helyéhez kötni. Életszerű eset ugyanakkor, hogy a gyermek életvitelszerűen az anyjával él, aki időközben a nemző apához költözött és ilyen, vagy ehhez hasonló élethelyzetekben kérik az eljárás lefolytatását. Mindezek alapján célszerű lehetővé tenni az anya lakóhelyén vagy tartózkodási helyén is az eljárás lefolytatását. Célszerű meghatározni továbbá egy olyan bíróságot is, amely a lakóhelyhez kötődő illetékességi okok fennállásának hiánya esetén is eljárni jogosult, hogy ne állhasson elő olyan helyzet, hogy az eljárás lefolytatására nincs eljárni jogosult bíróság.

A szabályozás alapján nincs kizárva, hogy az eljárást a gyermek születése előtt megindítsák. Ilyenkor azonban szakorvosi igazolás szükséges a születés várható időpontjáról. A kérelem elbírálására a gyermek megszületése előtt természetesen nem kerülhet sor. Azokat az adatokat, amelyek személyi igazolvány alapján igazolhatóak, a kérelem beadásával egyidejűleg nem kell igazolni, tekintettel arra, hogy valamennyi érdekelt személynek a meghallgatáson meg kell jelennie, adataik a jegyzőkönyvben rögzíthetőek.

A bíróság a kérelmezőket és mindazon személyeket, akiknek hozzájárulása az apai elismerő nyilatkozat teljes hatályához szükséges együttesen hallgatja meg és a meghallgatás alapján állapítja meg az apasági vélelem megdőlését, a szükséges feltételek fennállása esetén.

Az új Ptk. alapján nem elegendő az eljárásban az apaság vélelemének megdöntéséhez a felek konszenzusa, az apaság kérdését is ugyanebben az eljárásban kell rendezni, teljes hatályú apai elismerő nyilatkozattal. Ha például a 14. életévét betöltött gyermek a szükséges hozzájárulást az apai elismerő nyilatkozathoz nem adná meg, úgy a vélelem megdőlésére sem kerülhetne sor, mert ebben az esetben az apai státus betöltetlen maradna és a szabályozásnak nem lehet következménye, hogy a gyermek családjogi státusa rendezetlenné váljon. Teljes hatályúvá az apai elismerő nyilatkozat csak akkor válhat, ha a szükséges hozzájárulások megtörténnek és az apai státus betöltetlen. Nincs akadálya ugyanakkor annak, hogy a gyermeket magáénak elismerni kívánó férfi, valamint a hozzájárulásra jogosultak nyilatkozatukat még az apaság vélelmének megdöntését megállapító határozat jogerőre emelkedése előtt megtegyék. Az esetek többségében várhatóan a kérelmezők a határozattal szembeni fellebbezési jogukról - a közöttük fennálló konszenzusra tekintettel - le fognak mondani. Fennáll ugyanakkor az elvi lehetősége annak, hogy a határozat meghozatalát követően a határozat valamely oknál fogva nem emelkedik jogerőre. Szükséges ezért annak rögzítése, hogy a megtett nyilatkozatok hatálytalanok, ha a vélelem megdöntését megállapító határozat nem emelkedik jogerőre. Nem érdemes kizárni ugyanakkor az elismerő nyilatkozat és a hozzájáruló nyilatkozatok megtételének lehetőségét a vélelmet megdöntő határozat jogerőre emelkedését megelőzően, mert ez azt eredményezné, hogy a bírósági meghallgatást el kellene halasztani és a megdőlést megállapító határozat esetleges jogerőre emelkedését követően, a nyilatkozatok megtétele érdekében az érintetteket ismételten meg kellene idézni. Mindez az eljárás szükségtelen elhúzódásához vezetne. A vélelem megdőlését megállapító határozat jogerőre emelkedésével ugyanakkor a megtett elismerő nyilatkozat teljes hatályúvá válik, amely alapján a státusváltozás már átvezethető. Az apai státus megszűnésének emellett komoly jogkövetkezményei vannak, amiről az érintetteket előzetesen - megfelelő módon - tájékoztatni kell. Ha bármelyik érintett nem jelenne meg személyesen a bíróság előtt és írásban tenne nyilatkozatot, nagyobb lenne az okiratba foglalt nyilatkozattal való visszaélés lehetősége, a bíróság nem vizsgálhatná közvetlenül, hogy a nyilatkozat kitől származik. Mindezek az érvek amellett szólnak, hogy a szabályozás a minimumra redukálja a nemperes eljárásban a hibázás és az eljárás elhúzódásának a lehetőségét, mert nem valósulna meg az eljárással elérni kívánt jogpolitikai cél. Az eljárás célja, hogy az érintettek konszenzusa alapján gyorsan és egyszerűen rendezze a gyermek státusát. Ezért ha az előírt feltételek nem állnak fenn maradéktalanul és az érintettek sem jelennek meg együttesen, a kérelem elutasításának van helye. A felek ugyanakkor nincsenek elzárva attól, hogy a körülmények megváltozása esetén kérelmüket ismételten nem peres eljárásban előterjesszék vagy igényüket peres eljárás keretei között érvényesítsék. A felek/érdekeltek nem eszköztelenek arra az esetre sem, ha valamelyiküknek a kitűzött meghallgatáson való megjelenése elháríthatatlan akadályba ütközik. Nincsenek elzárva attól, hogy előzetesen közösen kérjék a meghallgatás kitűzött időpontjának elhalasztását és igazolási kérelemmel is élhetnek az elmulasztott meghallgatás vonatkozásában, ami a meghallgatás megismétlését eredményezheti. Szükséges ugyanakkor a lehető legkevesebb esetre korlátozni a meghallgatás elhalasztásának a lehetőségét, a jogpolitikai cél érvényre juttatása érdekében.

Az új Ptk. által bevezetett „előzetes jognyilatkozat” jogintézménye (2:39-2:41. §) lehetővé teszi, hogy a nagykorú cselekvőképes személy cselekvőképességének jövőbeli korlátozása esetére közokiratban, ügyvéd által ellenjegyzett magánokiratban vagy a gyámhatóság előtt személyesen rendelkezzen egyes személyi és vagyoni viszonyai vonatkozásában. Az előzetes jognyilatkozat hatálybalépéséről a bíróság a cselekvőképességet érintő gondnokság alá helyező határozatában rendelkezik. Ha az alperes érvényesen előzetes jognyilatkozatot tett, annak tartalmát cselekvőképessége korlátozásakor - meghatározott feltételek fennállása esetén - figyelembe kell venni, függetlenül attól, hogy a felperes annak alkalmazását kereseti kérelmében kéri-e vagy sem. Ezért szükséges a Pp. módosítása oly módon, hogy a bíróság az előzetes jognyilatkozat alkalmazásának elrendeléséről erre irányuló kifejezett kereseti kérelem hiányában is határozzon. A feltétlen rendelkezési kötelezettség ugyanakkor indokolja annak előírását is, hogy a bíróság az előzetes jognyilatkozatokkal kapcsolatos nyilvántartás adatait közvetlenül tekintse meg, annak ellenőrzése érdekében, hogy az adott per alperese tett-e előzetes jognyilatkozatot, vagy sem. Tekintettel arra, hogy a jognyilatkozat nyilvántartásba történő bejegyzésének elmaradása nem érinti a jognyilatkozat érvényességét, azt is szükséges előírni, hogy a felperesnek keresetlevelében fel kell tüntetnie az alperes előzetes jognyilatkozatára vonatkozó adatokat, ha arról tudomása van, a szükséges rendelkezés elmaradásának elkerülése érdekében. Természetszerűleg az előzetes jognyilatkozat fennállására maga az alperes is hivatkozhat. Az előzetes jognyilatkozat alkalmazásának elrendelése ugyanakkor csak annyiban indokolt, amennyiben a cselekvőképesség korlátozása érinti az előzetes jognyilatkozat tartalmát.

Az új Ptk. egyértelművé teszi, hogy a birtokában sértett választhat: a jegyzőhöz vagy a bírósághoz fordul védelemért (5:8. §). A birtokháborítást követő egy éven belül sem lesz tehát kötelező a jegyzőtől kérni a védelmet a tényleges birtokállapot visszaállítására. Ezzel párhuzamosan a Pp.-ben meghatározásra kerülnek a jegyző birtokvédelmi ügyben hozott határozatának megváltoztatása iránti per általánostól eltérő szabályai, amelyek eddig nem kerültek meghatározásra. Az új szabályozás ugyanakkor túlnyomórészt a bíróságok többsége által alkalmazott általános gyakorlatot emeli jogszabályi szintre, az egységes jogalkalmazás elősegítése céljából.

A jegyző határozata a birtokvitában érintett felekre, e személyek egymás közötti viszonyára tartalmaz rendelkezést, ezért amennyiben a birtokvitában érintett egyik fél a jegyző határozatát magára nézve sérelmesnek tartja, úgy az ellenérdekű féllel szemben kell keresetet indítania, az új Ptk. 5:8. § (3) bekezdésébe foglalt rendelkezésnek megfelelően.

Szükséges meghatározni a bírák és a szakértők kizárására vonatkozó speciális szabályokat, mivel e pertípusnál is elvárás, hogy a jegyző birtokvédelmi határozatának meghozatalában részt vevő, vagy az eljárással összefüggésben más módon érintett személy a megváltoztatás iránt előterjesztett kereseti kérelem elbírálásában ne vehessen részt. Az eljáró bíróság illetékessége a határozatot hozó jegyző székhelyéhez kötődik. Mivel a per a jegyző által hozott határozat megváltoztatására irányul, ezért a keresetlevelet - az arra nyitva álló határidőben - a határozatot hozó jegyzőhöz kell benyújtani. Ezt indokolja az is, hogy a bíróság a jegyző határozatának megalapozottságát vizsgálja, ezért a kérelem elbírálásához szüksége van a jegyző által lefolytatott eljárás iratanyagára is. A keresetlevél felterjesztésével egyidejűleg az ügyirat is megküldhető a bíróság a részére. A jegyző határozatát sérelmesnek tartó fél ugyanakkor - az új Ptk.-ban meghatározott keresetindítási határidő alatt - kereseti kérelmét a bíróságon is előterjesztheti. Ilyen esetben a bíróság keresi meg a jegyző hivatalát az ügyirat beszerzése érdekében. Ha a fél a keresetlevelet nem a perre hatáskörrel és illetékességgel rendelkező bírósághoz nyújtja be, áttételnek van helye. Azért szükséges a keresetlevélben a határozatot hozó jegyző által vezetett hivatal, valamint a birtokvédelmi határozat számának megjelölése, hogy a birtokvédelmi eljárás beazonosítható legyen mind a bíróság, mind a jegyző számára. A szabályozás egyértelműen meghatározza, hogy amennyiben a jegyző birtokvédelmi határozata érdemben helyes, úgy a kereset elutasításának van helye, ellenkező esetben a bíróság a birtokvédelmi határozatot megváltoztatja.

A 341/I. § (2) bekezdésében rögzítésre kerül, hogy a jegyző birtokvédelmi határozatának megváltoztatása esetén a birtokvédelmi határozattal elbírált hasznok, károk és költségek tekintetében - szükség szerint - a bíróságnak akkor is határoznia kell, ha az érdekelt fél csak a birtoklás kérdésében terjesztett elő keresetet. E szabály a PK 29. számú állásfoglalásnak megfelelően rendezi azokat az eseteket, amikor a jegyző határozatának megváltoztatása természetszerűleg kihat a jegyző által elbírált hasznok, károk, költségek tekintetében támasztott igényekre is, azonban a felperes csak a birtoklás kérdésében terjeszt elő kereseti kérelmet.

Az új Ptk.-ban speciális jogvédelmi eszközként kerül meghatározásra a közösséghez tartozással összefüggő személyiségi jog érvényesítésének lehetősége [2:54. § (5) bek.]. A közösséget ért sérelem esetén a közösség tagja egyénileg érvényesítheti jogait, mivel maga az egyén szenved sérelmet azáltal, hogy a közösségét sérelem érte. A szabályozás szükségessé teszi az ilyen igények érvényesítése iránt indított perek általánostól eltérő szabályainak megalkotását. E perek elbírálását célszerű törvényszéki hatáskörbe utalni, igazodva a Pp. 23. § (1) bek. g) pontjához, valamint az igényérvényesítés speciális jellegéhez.

Az alperes lakóhelyéhez, székhelyéhez igazodó zártabb illetékességi szabály biztosíthatja, hogy az azonos ténybeli alapon nyugvó, közösséget ért jogsérelemmel kapcsolatos igényeket ugyanaz a bíróság bírálja el. Az általános illetékességi szabályok alkalmazása azért nem indokolt, mert az alperes belföldi lakóhelye, székhelye hiányában az illetékességet a felperes lakóhelye is megalapozhatja. Tekintettel azonban arra, hogy a közösséghez tartozó valamennyi személy személyiségi jogát sértheti egy adott tényálláson alapuló jogsérelem, az igényérvényesítők lakóhelyéhez igazodó illetékesség azt eredményezné, hogy az azonos tényalapú igényeket különböző bíróságok bírálnák el.

Célszerű olyan eljárási szabályok meghatározása, amelyek biztosítják, hogy az azonos tényalapon nyugvó igények egy eljárásban kerüljenek elbírálásra, hogy egy közösséget ért sérelem kapcsán ne születhessen különböző bíróságokon, különböző tartalmú ítélet. E cél megvalósulását szolgálja a zártabb illetékességi szabály, a korlátozott igényérvényesítési határidő, valamint az azonos tényalapon nyugvó igények kötelező egyesítése. Az egyesítést az is indokolja, hogy szükségtelen ugyanazt a tényállást több eljárásban vizsgálni és minden egyes felperes vonatkozásában a bizonyítási eljárást egymással párhuzamosan lefolytatni.

Azt is biztosítani kell ugyanakkor, hogy az eljárás ésszerű időn belül lezárulhasson és az igazságszolgáltatás zavartalan működése is biztosított legyen. E célokat szolgálja annak kimondása, hogy a perben viszontkeresetnek, beavatkozásnak nincs helye. Ez a rendelkezés biztosítja annak megvalósulását, hogy a bírósági eljárás ne váljon áttekinthetetlenné és befejezhetetlenné, az esetlegesen indokolatlanul előterjesztett kérelmek elbírálásának szükségessége miatt.

Az új Ptk. az értelmező rendelkezések között új fogalomként vezeti be a vállalkozás fogalmát. Ez az új fogalom absztrakt módon, anyagi jogias szemlélettel határozza meg az általa körülírni kívánt személyi kört, a fogyasztóval szemben álló alanyi kör minél szélesebb körű meghatározásának igényével [8:1. § (1) bek. 4. pont: vállalkozás a szakmája, önálló foglalkozása vagy üzleti tevékenysége körében eljáró személy]. A jelenleg hatályos Ptk. a gazdálkodó szervezet fogalmát tartalmazza oly módon, hogy tételesen felsorolja a fogalom alatt értendő szervezeti formákat. Számos jogszabály (több eljárási jellegű, köztük a Pp. is) alkalmazza a gazdálkodó szervezet fogalmát, számos esetben utalva a hatályos Ptk. fogalmára, amit az új Ptk. már nem fog tartalmazni.

A vállalkozás fogalmát a 2009. évi LXVIII. törvény 2010. január 1. napjával vezette be a Pp.-be, azóta a vállalkozás és a gazdálkodó szervezet fogalma váltogatja egymást a jogszabály szövegében. E két fogalom csak részben fedi egymást. A gazdálkodó szervezet fogalom ugyanakkor jobban kifejezi a hatálya alá tartozó szervezetek jellegét, mert a felsorolás több olyan szervezetet is magába foglal, melyek tevékenységi célja elsődlegesen nem üzleti tevékenység (ld. önkormányzat, költségvetési szerv, lakásszövetkezet) folytatására irányul. Ráadásul a 2009. évi LXVIII. törvény önálló, a vállalkozások egymás közötti perei címet viselő fejezetben gyűjtötte volna össze a vonatkozó szabályokat, azonban a fejezetet alkotó szabályok összességükben végül nem is léptek hatályba.

Mindezekre tekintettel a Pp. vállalkozás fogalmának fenntartása jelenleg nem indokolt. Egyrészt azért, mert a gazdálkodó szervezet fogalom funkcionálisan meghatározóbb a törvény szövegében, másrészt az új Ptk. vállalkozás fogalmával azonos megnevezésű, de tartalmában eltérő, Pp.-ben elhelyezett vállalkozás fogalom jogértelmezési problémákat okozhat a jogalkalmazók szélesebb körében. Az eljárási jellegű szabályokat tartalmazó normáknál több szempontból is célszerűbb fenntartani egy olyan fogalmat, ami alapján pontos személyi kör állapítható meg, mert ez segíti az egységes jogalkalmazást. A Pp.-ben ezért meghatározásra kerül egy taxatív felsorolást tartalmazó gazdálkodó szervezet fogalom, ami jól elkülöníthető az új Ptk. absztraktabb, anyagi jogi szemléletű és tágabb értelmezést engedő vállalkozás fogalmától, ezzel egyidejűleg a Pp.-ben jelenleg alkalmazott vállalkozás fogalom megszűnik. A Pp.-ben elhelyezendő gazdálkodó szervezet fogalom lényegében megegyezik a hatályos Ptk. által alkalmazott gazdálkodó szervezet fogalommal, ugyanakkor ahhoz képest szélesebb alanyi kört foglal magába, a kor igényeihez igazodva. (A Pp. átfogó reformja esetén ugyanakkor indokolttá válhat a fogalomhasználat egységes újragondolása, a modernizált szabályrendszer függvényében.)

A törvény tartalmaz továbbá az egységes jogalkalmazást elősegítő, a jogszabályok szövegét pontosító előírásokat, valamint az új szabályozás bevezetésével összefüggő átmeneti rendelkezéseket.

A 86. §-hoz

Az új Ptk. a személyhez fűződő jogok helyett a személyiségi jogok kifejezést használja. A módosítás ezt a változást vezeti át a büntetések és az intézkedések végrehajtásáról szóló 1979. évi 11. törvényerejű rendeleten.

A 87. §-hoz

Az anyakönyvekről, a házasságkötési eljárásról és a névviselésről szóló 1982. évi 17. törvényerejű rendelettel kapcsolatos módosítások technikai jellegűek: az új Ptk. magában foglalja a családjogi szabályokat, ezért valamennyi utaló szabály pontosítandó. Az új Ptk.-ban ezen felül megváltoznak a cselekvőképességre vonatkozó szabályok. Nagykorúak esetén megszűnik a cselekvőképesség általános korlátozásának lehetősége és a cselekvőképesség csak meghatározott ügycsoportban lesz korlátozható. Ezért szükséges a módosítás, mely a Ptk. szabályaival összhangban határozza meg a korlátozottan cselekvőképes személy fogalmát. Az új Ptk. dogmatikai váltást hoz a személyiségi jogok megsértésének terén is, ezt is tükrözi a módosítás.

A 88. §-hoz

Mivel a jogtanácsosi tevékenységről szóló 1983. évi 3. törvényerejű rendelet (Jtvr.) a gazdálkodó szervezet fogalmát még a jelenleg hatályos Ptk. vonatkozó értelmező rendelkezésére utalással adja meg és az új Ptk. ilyen jellegű értelmező rendelkezést már nem tartalmaz, így a törvény a Jtvr.-t akként módosítja, hogy taxatíve felsorolja azokat a szervezeteket, amelyeknél a jogtanácsos tevékenységét kifejtheti.

A 89. §-hoz

Az új Ptk.-ban nem szerepel sem az állami vállalat, sem a jogi személyiséggel nem rendelkező gazdasági társaság, mint jogi kategória. Mindezekre tekintettel szükséges a pártok működéséről és gazdálkodásáról szóló 1989. évi XXXIII. törvény érintett jogszabályi rendelkezéseinek pontosítása.

А módosítás egyértelműen rendezi, hogy a pártra az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény (a továbbiakban: Ectv.) rendelkezéseit akkor kell alkalmazni, ha a pártok működéséről és gazdálkodásáról szóló 1989. évi XXXIII. törvény (a továbbiakban: Ptv.) eltérően nem rendelkezik. Ezzel egyidejűleg felsorolja, hogy az Ectv. mely szabályai irányadóak a pártok tekintetében. E körben részletesebb szabályozást igényel a pártok jogutód nélküli megszűntetésére irányadó szabályozás. Főszabályként itt is az Ectv. rendelkezései az irányadók. Figyelmet érdemel, hogy az Ectv.-nek a jogutód nélküli megszüntetési eljárásokra vonatkozó II. fejezetében azok a szabályok szerepelnek, amelyek eltérést fogalmaznak meg a cégeljárási törvény és a csődtörvény szerinti, jogutód nélküli megszüntetési eljárások szabályaihoz képest. Egyebekben a сégeljárási törvény és a csődtörvény általános szabályait kell alkalmazni.

А Ptv. megállapítja a pártok megszűnésének eseteit. A jogutód nélküli eljárások tekintetében az Ectv. irányadó, de néhány sajátos szabály megalkotására szükség van a Ptv.-ben is, különösen a párt fizetésképtelensége esetén, a hitelezők érdekeinek és a közpénzek védelme érdekében. Ezeket is tartalmazza a módosítás.

А módosítás értelmében a párt ellen csődeljárásuk nincs helye. Nincs helye egyszerűsített felszámolásnak sem. A párt fizetésképtelenségének bírósági megállapítására, a felszámolás elrendelésére sajátos szabályok irányadóak, különösen amiatt, hogy az eljárás az általános országgyűlési választások időszakában (a kampányidőszak kezdetétől az országgyűlési képviselők általános választása eredményének jogerős megállapításáig tartó időszak alatt) ne induljon meg.

А párt felszámolásba vonható vagyonának megállapítása, a vagyonra, jogokra, kötelezettségekre vonatkozó dokumentumok átadása érdekében a bíróság a Рр. szerinti meghallgatást tart, ahová megidézi a párt vezetőit (a korábbi vezetőket is). A párt vagyonának a felszámolási eljárás alatti értékesítése során nem szerezhet vagyont olyan szervezet, illetve azok vezetői (a vezetők hozzátartozói), amelyek (akik) a párthoz köthetők. A felszámolást követően a hitelezők számára a kielégítetlen követelésükkel összefüggő kártérítési igények a párt vezető tisztségviselőivel szemben hasonlóképpen érvényesíthetők, mint ahogyan az új Ptk. az egyesületek vezetőire vonatkozóan rendelkezik.

A 90. §-hoz

Az új Ptk. a korlátozottan cselekvőképes nagykorú személyekre vonatkozó szabályozáson változtat, valamint bevezeti a cselekvőképességet nem érintő támogatott döntéshozatal jogintézményét. A közjegyzői hivatásrend gyakorlása olyan az állampolgárok életét alapvetően befolyásoló döntések meghozatalát feltételezi, amelyekkel nem egyeztethető össze az ítélőképesség cselekvőképességet érintő, valamint cselekvőképességet nem érintő, kisfokú korlátozottsága sem. Mindezekre tekintettel szükséges a törvény módosítása oly módon, hogy a közjegyzői hivatásrend tagja nem lehet az, aki cselekvőképességet érintő gondnokság, vagy támogatott döntéshozatal hatálya alatt áll.

A közjegyzőkről szóló 1991. évi XLI. törvény (a továbbiakban: Kjtv.) alapján a MOKK központi nyilvántartásokat hozhat létre. Tekintettel arra, hogy a MOKK számos nyilvántartást, illetve azok technikai hátterét működteti, ezért a Kjtv.-t a törvény akként módosítja, hogy a jelenleg létező nevesített nyilvántartások mellett a kialakításra kerülő új nyilvántartás is nevesítve szerepeljen benne. Ugyanakkor a szabályozás rugalmasságának megőrzése érdekében továbbra is kimondja a törvény - általános jelleggel -, hogy a MOKK központi nyilvántartásokat működtet.

Az új Ptk. a személyhez fűződő jogok helyett a személyiségi jogok kifejezést használja és a személyiségi jogok megsértésének új szankciójaként határozza meg a sérelemdíjat. A sérelemdíj bevezetésével párhuzamosan a nem vagyoni kár és az azért járó kártérítés megszűnik. Az új Ptk. értelmében a „kár” és a „kártérítés” szó kizárólag a vagyoni károkat és az ezekért járó kártérítést jelöli. E változások szükségessé teszik a közjegyzői, közjegyző-helyettesi hivatásrendek felelősségi szabályainak, valamint a Kjtv. fogalomhasználatának új Ptk.-hoz igazítását.

A Kjtv. 29. § (2) bekezdésben nem indokolt viszont fenntartani azon rendelkezést, mely szerint a tanúsítvány kivételével a közjegyző-helyettes által készített közjegyzői okirat érvényességéhez, vagy közjegyző-helyettes által közjegyzői okiratról kiadmány vagy másolat kiadásához a közjegyzőnek az okiratra vezetett ellenjegyzése szükséges. A közjegyző-helyettes önállóan intézhet közjegyzői ügyeket, aláírási jogosultsággal is rendelkezik, ezért nem szükséges az ellenjegyzés jogintézményének fenntartása, mert az az okirat érvényessége tekintetében többletgaranciát érdemben nem jelent.

A gazdasági társaságokra vonatkozó szabályokat beépítették az új Ptk.-ba, ezért a gazdasági társaságokról szóló törvény helyett az új Ptk.-ra kell utalnia a törvénynek. A hatályos Ptk. 629. § (1) bekezdés c) pontjában leírt szabályt az új Ptk. 7:17. § (1) bekezdés c) pontja tartalmazza, ezért a törvénynek a továbbiakban erre a jogszabályhelyre kell utalni.

A 91. §-hoz

A csődeljárásról és felszámolási eljárásról szóló 1991. évi XLIX. törvény (a továbbiakban: Cstv.) módosítására főként az új Ptk. zálogjogi, dologi biztosítékokra vonatkozó szabályozásának változása miatt került sor. Az átmeneti rendelkezés lehetővé teszi, hogy azok a biztosítékok, amelyeket bár az új Ptk. nem ismer (vagyont terhelő zálogjog), vagy nem ismer el (vételi jog biztosítéki célú kikötése), azonban az új Ptk. átmeneti rendelkezése alapján érvényesen fennállnak, megfelelő eljárásjogi elbírálást kapjanak.

A Cstv. továbbá kiegészül utaló szabállyal annak érdekében, hogy egyértelművé tegye: a fizetésképtelenségi eljárásokban sajátos szabályok irányadók a zálogjogosult zálogjogának érvényesítésére, kielégítési jogának gyakorlására.

A Cstv. módosítás ezenkívül egyértelművé teszi a felszámolóra és a felszámolóbiztosra vonatkozó adatok tartalmát, ezzel egyértelműen kijelöli a cégnyilvántartás és a felszámolást lefolytató bíróság közötti elektronikus kommunikáció tartalmát.

A Cstv. módosítás szövegezési pontosítást és a perindítási határidőkre vonatkozó kezdő dátumot változtatja a jogalkalmazói tapasztalatok figyelembe vételével.

Az új Ptk. rendelkezéseire való hivatkozások és az új Ptk. szerinti terminológiai változtatások átvezetésére is sor kerül a Cstv.-ben.

A 92. §-hoz

Az új Ptk.-ban megváltoznak a cselekvőképességre vonatkozó szabályok. Ezért szükséges a polgárok személyi adatainak és lakcímének nyilvántartásáról szóló 1992. évi LXVI. törvény módosítása, mely az új Ptk. szabályaival összhangban határozza meg a korlátozottan cselekvőképes személy fogalmát.

A 93. §-hoz

Az új Ptk.-ban változnak a cselekvőképességre vonatkozó szabályok. Nagykorúak esetén megszűnik a cselekvőképesség általános korlátozásának lehetősége és a cselekvőképesség csak meghatározott ügycsoportban lesz korlátozható, így az egyes jogszabályokban, ahol jelenleg „korlátozottan cselekvőképes” kategória szerepel, azon csak a korlátozottan cselekvőképes kiskorút kell érteni. Ezért szükséges a módosítás, mely az új Ptk. szabályaival összhangban határozza meg a magyar állampolgárságról szóló 1993. évi LV. törvényben alkalmazandó korlátozottan cselekvőképes személy fogalmát.

A 94. §-hoz

Az új Ptk. bevezeti a zálogjogosulti bizományos jogintézményét (új Ptk. 5:96. §). Az ingatlan-nyilvántartásba, a lajstromba vagy a hitelbiztosítéki nyilvántartásba bejegyzett zálogjogosulti bizományost a zálogjogosult jogai illetik és kötelezettségei terhelik, e körben a zálogjogosulti bizományos a saját nevében, a zálogjogosult javára jár el [új Ptk. 5:96. § (5) bekezdés]. Az új jogintézmény szükségessé teszi a bírósági végrehajtásról szóló 1994. évi LIII. törvény (a továbbiakban: Vht.) egyes rendelkezéseinek módosítását. Ha a végrehajtási eljárásban adósi pozícióba olyan személy kerül, aki zálogjogosulti bizományosi feladatokat lát el, szükséges annak szabályozása, hogy a zálogjogosultat megillető, de a zálogjogosulti bizományoshoz befolyt, elkülönítve kezelt pénzösszeg, készpénz, vagyontárgy, vagy a zálogjogosultat megillető, de a bizományos által érvényesített vagyoni értékű jog nem vonható végrehajtás alá a bizományosi jogviszonyt nem érintő tartozásokkal összefüggésben. E bevételek, várományok ugyanis nem a bizományost, hanem a zálogjogosultat illetik meg. A mentesítés alól ugyanakkor kivételt kell, hogy képezzenek azok a követelések, amik a zálogjogosulti bizományosi jogviszonyból, vagy a bizományosi jogviszony alapját képező zálogszerződésből erednek. Ezekben az esetekben a külön kezelt bevételek, várományok kielégítés alapját képezhetik, tekintettel arra, hogy azok abból a jogviszonyból származnak, amelyből a végrehajtási eljárásban érvényesített követelés is ered. Meg kell teremteni annak a lehetőségét, hogy a zálogkötelezett a zálogjogviszonyból eredő követelését a bizományosnál rendelkezésre álló elkülönített vagyonállományból elégíthesse ki, mert kialakulhat olyan helyzet (pl. visszvégrehajtás), amikor a zálogkötelezett követelésének fedezetét kizárólag a bizományos által kezelt, elkülönített vagyonállomány képezi.

Az új Ptk. lehetővé teszi [új Ptk. 5:81. § (5) bekezdés], hogy a tulajdonostárs - közös tulajdon esetén - a többi tulajdonostárs tulajdoni hányadára vonatkozó elővásárlási jogát végrehajtási árverés esetén is gyakorolhassa. A Vht. hatályos rendelkezései értelmében [123/A. § (1) bekezdés] ha törvény a dolog kényszerértékesítése esetére lehetővé teszi az elővásárlási jog gyakorlását, azt a végrehajtási eljárásban előárverezési jognak kell tekinteni, e jog gyakorlásának feltételeit pedig a Vht. határozza meg. Az előárverezési jog gyakorlásának feltétele, hogy az árverés megtartása előtt az előárverezésre jogosult igazolja jogosultságát. A végrehajtási eljárás ugyanakkor olyan nemperes eljárás, amelyben bizonyítás lefolytatásának már nem lehet helye, vagy ha az kivételesen mégis szükségessé válna, a törvény a bizonyítást perre utalja. Mindez szükségessé teszi annak szabályozását, hogy a tulajdonostárs milyen módon igazolhatja jogosultságát a végrehajtási eljárás során. A tulajdonostárs jogosultságát tulajdoni lappal, lajstromozási okmánnyal, vagy igénykeresetnek helyt adó jogerős bírósági határozattal igazolhatja, mivel ezek azok a tulajdonjogot igazoló okiratok, amelyek alapján a végrehajtó hitelt érdemlő módon meg tudja állapítani a tulajdonjog fennállását a nemperes eljárás keretei között. Az elővásárlási jog gyakorlása a végrehajtási árverésen az ún. előárverezési jog gyakorlásával történik, amely szükségessé teszi annak szabályozását is, hogy a Ptk. szerint elővásárlásra jogosultak milyen módon gyakorolhatják az előárverezési jogot a végrehajtási árverés során, illetve a különböző jogcímeken alapuló [új Ptk. 3:167. § (8), 5:81. § (5), 1993. évi LXXVIII. törvény 85/F. §] előárverezési jogok hogyan viszonyulnak egymáshoz. A végrehajtási árverésnek lényegi eleme, hogy a lehető legmagasabb áron kerüljön sor az árverezett dolog értékesítésére, mert ez szolgálja a legnagyobb mértékben a végrehajtani kívánt igény megtérülését. E jogpolitikai cél érvényesülését akkor is biztosítani kell, ha előárverezési jog gyakorlása történik; az előárverezési jog gyakorlásának szabályai ezért egyrészt biztosítják is az előjogosultságot a korábban megtett vételi ajánlattal kapcsolatban, de az árversenyt sem korlátozzák, mivel az előárverezési jog gyakorlása - az egyébként törvényben meghatározott ideig tartó - árverésen a licitálási folyamatot nem zárja le. Ez áll összhangban azzal, hogy az árverésnek nem az a célja, hogy az értékesítés során az adott árat megadó ajánlattevők közül annak juttassa a dolgot, akinek a többiekhez képest erősebb érdeke/joga fűződik a dolog megszerzéséhez, hanem az alapvető cél az, hogy a dolgot a legtöbbet ajánló szerezze meg és csak ennek keretei között érvényesíthető a Ptk.-n alapuló előárverezési jog is. Ezért indokolt kiegészíteni a Vht. 123/A. §-át azzal a rendelkezéssel, hogy az árverezés során a különböző jogszabályokon alapuló előárverezési jogok között sorrend és rangsor nem érvényesül. Ezzel párhuzamosan ugyanakkor indokolt megszüntetni a Vht. 132. § (2) bekezdésében az üzletrész vonatkozásában a gazdálkodó szervezet tagját, a gazdálkodó szervezetet, valamint a gazdálkodó szervezet által kijelölt személyt megillető előárverezési joggal összefüggésben felállított sorrendet. Mindebből következik, hogy ha több előárverezésre jogosult vesz részt az árverésen és az egyik az aktuális legmagasabb vételi ajánlatot megajánlja, más előárverezésre jogosult már csak magasabb összegű vételi ajánlatot tehet. Ezt támasztja alá az is, hogy az előárverezésre jogosultat az árverező jogállása illeti meg, azaz az előárverezésre jogosult előnye kizárólag az előárverezésre nem jogosulttal szemben érvényesülhet, de másik előárverezésre jogosulttal szemben nem. Az új szabályozással egyidejűleg szükséges az árverési hirdetmények tartalmának módosítása is, melyekben indokolt feltüntetni azt a tényt, hogy az árverezni kívánt dolgokkal összefüggésben áll-e fenn valamilyen jogcímen előárverezési jog.

Az új Ptk. a zálogjoggal kapcsolatos kielégítési jog gyakorlásának két módját ismeri. A zálogjogosult választása szerint bírósági végrehajtás útján vagy bírósági végrehajtáson kívül gyakorolhatja kielégítési jogát. A hatályos Vht. a 204/B. §-tól kezdődően tartalmazza a zálogtárgy egyszerűsített végrehajtási értékesítésének szabályait, melyek azért kerültek kidolgozásra, hogy a zálogjogosultak számára polgári nemperes eljárásban biztosítsanak lehetőséget a zálogjog gyors és hatékony érvényesítésére. Az egyszerűsített végrehajtási értékesítés alkalmazásának feltételeit a hatályos Ptk. 257. §-a tartalmazza, mely igényérvényesítési mód jelenleg bírósági végrehajtáson kívüli eszközként határozható meg. Az új Ptk. ugyanakkor az egyszerűsített végrehajtási értékesítés lehetőségére nem utal, az ezzel kapcsolatos feltételrendszert önállóan nem tartalmazza. Indokolt azonban e nemperes eljárás fenntartása, tekintettel arra, hogy azt széles körben alkalmazzák, hatékony - az adósoknak is több garanciát biztosító - megoldást nyújt a kielégítési jog gyakorlására. E joggyakorlás feltételeinek Vht.-ban történő meghatározásával fenntartható ez a jogintézmény, mint a végrehajtási értékesítés speciális típusa. Az egyszerűsített végrehajtási értékesítés az új jogszabályi környezetben tehát már nem a bírósági végrehajtáson kívüli zálogjog-érvényesítés egyik alternatívája, hanem a bírósági végrehajtás útján történő kielégítés egy speciális - a felek konszenzusán alapuló - formája. Ahhoz azonban, hogy a Vht.-ban rögzített speciális szabályok alkalmazhatóak legyenek, a feleknek előzetesen meg kell állapodniuk a legalacsonyabb eladási árban, illetve annak számítási módjában.

Az új Ptk. a korlátozottan cselekvőképes nagykorú személyekre vonatkozó szabályozáson változtat, valamint bevezeti a cselekvőképességet nem érintő támogatott döntéshozatal jogintézményét. A bírósági végrehajtói, végrehajtó-helyettesi és végrehajtójelölti hivatásrendek gyakorlása olyan az állampolgárok életét alapvetően befolyásoló döntések meghozatalát feltételezi, amelyekkel nem egyeztethető össze az ítélőképesség cselekvőképességet érintő, valamint cselekvőképességet nem érintő, kisfokú korlátozottsága sem. Mindezekre tekintettel szükséges a Vht. módosítása oly módon, hogy az érintett hivatásrendek tagja nem lehet az, aki cselekvőképességet érintő gondnokság, vagy támogatott döntéshozatal hatálya alatt áll.

Az új Ptk. a személyhez fűződő jogok helyett a személyiségi jogok kifejezést használja és a személyiségi jogok megsértésének új szankciójaként határozza meg a sérelemdíjat. A sérelemdíj bevezetésével párhuzamosan a nem vagyoni kár és az azért járó kártérítés megszűnik. Az új Ptk. értelmében a „kár” és a „kártérítés” szó kizárólag a vagyoni károkat és az ezekért járó kártérítést jelöli. E változások szükségessé teszik a bírósági végrehajtói, végrehajtó-helyettesi és végrehajtójelölti hivatásrendek felelősségi szabályainak, valamint a Vht. fogalomhasználatának új Ptk.-hoz igazítását.

A jelenleg hatályos Ptk. a gazdálkodó szervezet fogalmát tartalmazza oly módon, hogy tételesen felsorolja a fogalom alatt értendő szervezeti formákat. Számos jogszabály (köztük a Vht.) alkalmazza a gazdálkodó szervezet fogalmát, adott esetben utalva a hatályos Ptk. fogalmára, amit az új Ptk. már nem tartalmaz. A polgári perrendtartásról szóló 1952. évi III. törvényben (a továbbiakban: Pp.) meghatározásra kerül egy taxatív felsorolást tartalmazó gazdálkodó szervezet fogalom, ami jól elkülöníthető az új Ptk. tágabb értelmezést engedő vállalkozás fogalmától. Mindezek alapján a törvény azt a technikát alkalmazza, hogy az értelmező rendelkezések között utal a Pp. Vht.-ban is jól alkalmazható gazdálkodó szervezet fogalmára, vagyis a Vht.-ban fellelhető gazdálkodó szervezet megnevezések alatt a Pp.-ben meghatározott szervezeti formákat kell érteni.

Tekintettel arra, hogy a Vht. több helyen alkalmazza a betétszerződés, közeli hozzátartozó, hozzátartozó fogalmakat, az új Ptk. hatálybalépésével összefüggésben célszerű egységesíteni azok használatát, bizonyos esetekben pedig meghatározni, hogy a jogszabály pontosan mit ért e fogalmak alatt. A törvény azt a technikát követi, hogy az értelmező rendelkezések között helyezi el ezeket a fogalmakat és az új Ptk. által használt terminológiák alkalmazását írja elő. A Vht. többször alkalmazza ugyanis a betétszerződés fogalmát oly módon, hogy minden egyes alkalommal utal arra, hogy a hatályos Ptk.-ban használt fogalmat érti alatta. A hozzátartozó fogalmat pedig oly módon alkalmazza, hogy nem nevezi meg, hogy milyen személyi kört ért e fogalom alatt, ugyanakkor más jogszabály fogalmára sem utal. A közeli hozzátartozó fogalmának használata esetén merev hivatkozást alkalmaz a Ptk.-ra utalással. Az értelmező rendelkezések közötti elhelyezéssel a fogalmak egységes alkalmazása biztosítottá válik és a szükségtelen hivatkozások is megszüntethetőek.

A törvény tartalmaz továbbá az egységes jogalkalmazást elősegítő, a jogszabályok szövegét pontosító előírásokat, valamint az új szabályozás bevezetésével összefüggő átmeneti rendelkezéseket.

A 95. §-hoz

Tekintettel arra, hogy az új Ptk. a szellemi tulajdon területén szakít a „hézagmentes oltalom” koncepciójával (azaz nem biztosít védelmet a külön jogszabályokban nem szereplő, ám társadalmilag széles körben felhasználható és még közkinccsé nem vált szellemi alkotásoknak), a know-how-ra vonatkozó szabályokat pedig módosítja, indokolttá válik a szabadalmi ügyvivőkről szóló 1995. évi XXXII. törvény (a továbbiakban: Szüt.) 1. § (2) bekezdésének f) pontját hatályon kívül helyezni, g)-h) pontjait pedig módosítani annak érdekében, hogy az „iparjogvédelmi ügyek” meghatározása összhangba kerüljön az új Ptk. rendelkezéseivel.

A 96. §-hoz

A találmányok szabadalmi oltalmáról szóló 1995. évi XXXIII. törvény (a továbbiakban: Szt.) szabályozásának kiigazítását a jogszavatossági szabályoknak az új Ptk. hibás teljesítésről szóló fejezetébe való átkerülése indokolja. Az Szt. 28. §-ának (2) bekezdése a találmány műszaki megvalósíthatóságáért való szavatosságra a hatályos Ptk.-nak a hibás teljesítés esetén alkalmazandó szabályait rendeli alkalmazni. Az új Ptk. már nem csupán a kellékszavatossági szabályokat tartalmazza a „hibás teljesítés” fejezetcím alatt, hanem a termékszavatosságra, a jótállásra és a jogszavatosságra vonatkozó rendelkezéseket is; a kellékszavatossági jogok rendszerében jelentős változások következtek be. Ebből következően az Szt. 28. §-ának (2) bekezdésében található utaló szabályt ki kell igazítani. A műszaki megvalósíthatóságért való helytállási kötelezettség kapcsán csak az azonnali hatályú felmondási jog gyakorlása az életszerű - a kellékszavatosságra vonatkozó többi szabály megfelelő alkalmazása mellett. A felmondási jog biztosítása mellett lényeges az is, hogy a szabadalmas kártérítési felelősséggel is tartozzon a találmány műszaki megvalósíthatóságáért.

A 97. §-hoz

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) módosítása az új Ptk. fogalom-használatának újraszabályozása miatt szükséges.

A 98. §-hoz

A védjegyek és a földrajzi árujelzők oltalmáról szóló 1997. évi XI. törvény kiigazítását a jogszavatossági szabályoknak az új Ptk. hibás teljesítésről szóló fejezetébe való átkerülése indokolja.

A 99. §-hoz

Az új Ptk. Második Könyvének lényeges újítása a nagykorú természetes személyek cselekvőképességére vonatkozó szabályozás új alapokra helyezése: a bíróság a jövőben, a hatályos Ptk.-tól eltérően, a cselekvőképességet általános jelleggel már egyáltalán nem, hanem csak ügyek meghatározott körére vonatkozóan korlátozhatja. A kódex emellett új lehetőségként vezeti be a cselekvőképességet nem érintő támogatott döntéshozatal jogintézményét, amely a cselekvőképesség korlátozása nélkül nyújt segítséget az érintett személy számára. A törvény ezen rendelkezéseknek megfelelően módosítja az igazságügyi alkalmazottak szolgálati jogviszonyáról szóló 1997. évi LXVIII. törvény (a továbbiakban: Iasz.) hatálya alá tartozó személyek cselekvőképességével kapcsolatos szabályokat.

Az új Ptk. a személyiségi jogok megsértésének új, a nem vagyoni kárért járó kártérítés helyett bevezetett szubjektív szankciójaként határozza meg a sérelemdíjat, a nem vagyoni kár és az ezért járó kártérítés megszüntetésével egyidejűleg. A sérelemdíj a személyiségi jogok megsértésének vagyoni elégtétellel történő közvetett kompenzációja és egyben magánjogi büntetése. Erre tekintettel a törvény kiegészíti az Iasz.-t a sérelemdíjra való utalással.

A fentieken túl a törvény átvezet az Iasz.-on egyes, az új Ptk. szóhasználatával való összhangot biztosító kisebb változtatásokat (tartást pótló járadék, rendkívüli munkateljesítmény), továbbá értelmező rendelkezéssel egészíti ki az Iasz.-t.

A 100. §-hoz

A módosítás az ügyvédi tevékenységgel összefüggésben a jogügyletek biztonságának további erősítése, az ügyfelek bizalmának növelése érdekében új okirat biztonsági szabályokat, illetve ügyvédi letéti nyilvántartást, valamint az elmúlt évek gyakorlati tapasztalatai alapján szükségesnek mutatkozó további módosításokat vezet át az ügyvédekről szóló 1998. évi XI. törvényen (a továbbiakban: Ügyvédi tv.), illetve elvégzi az ügyvédi kamarák által nyilvántartott adatokkal kapcsolatos szabályok felülvizsgálatát, aktualizálását az alábbiak szerint.

A módosítás az ügyvédi ellenjegyzéshez kötött okiratok (amelyek köre az új Ptk. hatályba lépésével tovább szélesedik) hamisítása elleni fokozottabb védelem, az azokkal kapcsolatos egyéb visszaélések (pl. ügyvédi ellenjegyzéssel ellátott okiratok „visszadátumozása”) visszaszorítása és ezáltal az ügyfélbizalom növelése érdekében jelentősen átalakítja, szigorítja az ügyvédi ellenjegyzés szabályait a papír alapú okiratok esetében. A jövőben az ügyvédi ellenjegyzés akként történik, hogy az ügyvédnek az általa aláírt okiraton el kell helyeznie egy hamisítás elleni védelmi elemekkel ellátott, sorszámozott biztonsági jelet (matricát), amelyet az ellenjegyzéssel egyidejűleg a területi ügyvédi kamara által erre a célra létrehozott elektronikus felületen keresztül aktiválnia kell. Az említett biztonsági jelet (jeleket) a területi ügyvédi kamarák biztosítják ellenérték fejében az ügyvédek, ügyvédi irodák részére. Az aktiváláskor rögzített adatok (ügyvéd neve, irodája címe, ellenjegyzés dátuma, biztonsági jel sorszáma) alapján a későbbiekben a már hivatkozott kamarai elektronikus felületen a biztonsági jel sorszáma alapján bárki ellenőrizheti, hogy valóban az okiraton szereplő ügyvéd jegyezte-e ellen az okiratot, az okiratban szereplő dátummal, valamint azt is, hogy a biztonsági jel aktiválása megtörtént-e.

Figyelemmel arra, hogy az új rendszer teljes körű bevezetése jelentős informatikai fejlesztést, valamint a biztonsági jelek nagy számban történő rendelkezésre bocsátása is további felkészülést kíván a területi ügyvédi kamaráktól, illetve a biztonsági jellel összefüggő részletszabályokat tartalmazó szabályzat megalkotására köteles Magyar Ügyvédi Kamarától (a továbbiakban: MÜK), így arra 2015. január 1-jével kerül sor. Ettől az időponttól kezdve - az ügyvédi szárazbélyegző egyidejű bevonása mellett - minden papír alapú okirat ügyvédi ellenjegyzése az új szabályok szerint történik és az ügyvédi meghatalmazásokra is kiterjed a biztonsági jel használatának előírása. Miután a mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi tv.) a mező- és erdőgazdasági hasznosítású föld tulajdonjogát érintő jogügyletet magában foglaló okiratokhoz 2014. március 1-jétől rendel meghatározott biztonsági kellékeket, így e szabályokhoz is kapcsolódva a Földforgalmi tv. hatálya alá tartozó okiratok esetében érvényesül először az új ellenjegyzési rend 2014. május 1-től. Az ügyvédi ellenjegyzés új szabályainak két lépcsőben való bevezetése lehetővé teszi, hogy az első lépcsőben megvalósuló ügyvédi ellenjegyzések során nyert gyakorlati tapasztalatokat is hasznosíthassák az ügyvédi kamarák a teljes átállást megelőzően.

A 101. §-hoz

A büntetőeljárásról szóló 1998. évi XIX. törvény (a továbbiakban: Be.) módosítása az új Ptk.-val összefüggésben több okból is szükségessé vált.

Az új Ptk. még példálózó jelleggel sem sorolja fel azokat az ügycsoportokat, amelyek vonatkozásában a bíróság ítéletében a cselekvőképességet korlátozhatja. Így lehetővé teszi, hogy a gyakorlat az egyéni körülményekhez jobban alkalmazkodjon. Az új Ptk. alapján a cselekvőképességet részlegesen korlátozó ítéletben a bíróságnak meg kell határoznia azokat a személyi, illetve vagyoni jellegű ügycsoportokat, amelyekben a cselekvőképességet korlátozza. Az új Ptk. nem ad lehetőséget nagykorú személyek esetén a cselekvőképesség általános korlátozására, a cselekvőképesség csak a bíróság által meghatározott ügycsoportban korlátozható (részleges korlátozás). Fontos törvényi követelmény, hogy a cselekvőképesség teljes korlátozására csak akkor kerülhet sor, ha az érintett személy jogainak védelmére a cselekvőképesség részleges korlátozása nem elégséges. A módosítás arra irányul, hogy fogódzót biztosítson a bíróság számára a büntetőeljárás során megtett (megtenni kívánt) jognyilatkozatok érvényessége körében.

Minthogy a szülői felügyeleti jog bírósági megszüntetésére vonatkozó, hatályos rendelkezéseket 2014. március 15. napjától már nem a Csjt., hanem az új Ptk. tartalmazza, ezért a büntetőeljárásról szóló 1998. évi XIX. törvény e jogintézménnyel kapcsolatban nem a Csjt.-re, hanem az új Ptk.-ra utal.

Az új Ptk. bevezeti a cselekvőképességet nem érintő támogatott döntéshozatal jogintézményét is. Eszerint támogató az egyes ügyei intézésében, döntései meghozatalában belátási képességének kisebb mértékű csökkenése miatt segítségre szoruló nagykorú számára rendelhető ki. A módosítás a büntetőeljárás során a következő esetekben biztosít jogokat a támogató számára:

A polgári jogi igény érvényesítése körében lehetővé teszi, hogy a támogató a polgári jogi igénnyel kapcsolatos eljárási cselekményeknél jelen lehessen. A módosítás lehetővé teszi a támogató jelenlétét az olyan nagykorú személy tanúkénti kihallgatásánál, akinek meghatározott ügyei intézésében, döntései meghozatalában a belátási képességének kisebb mértékű csökkenése abban nyilvánul meg, hogy szellemi vagy egyéb állapota miatt korlátozottan képes megítélni a tanúvallomás megtagadásának jelentőségét. A módosítás lehetővé teszi a sértett támogatójának jelenlétét a szakértő meghallgatásánál, a szemlénél, a bizonyítási kísérletnél és a felismerésre bemutatásnál. A módosítás előírja az ezen eljárási cselekményekről szóló értesítés mellőzését abban az esetben is, ha ennek következtében a tanú zártan kezelt adatai a sértett támogatója előtt ismertté válnának. Előfordulhat, hogy a nyomozás érdekei miatt nem kívánatos a gondozó, a törvényes képviselő, illetve a támogató jelenléte a tanú kihallgatása során, azonban érdekellentét a tanú és e személyek között nem áll fenn. Szükségessé válhat ugyanis a gondozó, a törvényes képviselő, illetve a támogató tanúkénti kihallgatása az ügyben, későbbi kihallgatásukat azonban befolyásolhatják a jelenlétük mellett végzett tanúkihallgatáson elhangzottak. A módosítás ezért akkor is lehetővé teszi, hogy a Be. 86. § (2) és (3) bekezdésében biztosított jogokat a gyámhatóság gyakorolja, ha a nyomozás érdekei ezt szükségessé teszik.

A módosítás egyértelművé teszi, hogy a kártalanítási eljárás során nemcsak a vagyoni kárt, hanem a személyiségi jog megsértéséből fakadó nem vagyoni sérelmet is meg lehet téríteni. A módosítás meghatározza továbbá a kártalanítás esedékességét a Be. 580. § (1) bekezdés III. pontja és (2) bekezdése szerinti bűnösséget megállapító ítélet vonatkozásában. A módosítás a „kártérítés” fogalmat az „igény” kifejezéssel váltja fel, amely magában foglalja a kártérítés mellett a sérelemdíj érvényesítését is és összhangban van a Pp. fogalomhasználatával.

Az új Ptk. értelmében a személyiségi jogokat személyesen lehet érvényesíteni. Ezen alanyi jogok érvényesítése, a jogérvényesítés módja és terjedelme tehát a jogosult akaratától függ. Élő személy helyett tehát az új Ptk. 2:54. § (2)-(5) bekezdésében meghatározott kivételektől eltekintve más nem érvényesíthet személyiségi jogokat. A módosítás egyértelműsíti, hogy az örökös csak a terhelt által megindított és folyamatban lévő kártalanítási per félbeszakadása esetén jogosult kérni az eljárás folytatását. A Pp. 111. § (1) bekezdése alapján, ha valamelyik fél meghal vagy megszűnik, az eljárás a jogutód perbelépéséig, illetve perbevonásáig (61-62. §) félbeszakad, kivéve ha a jogviszony természete miatt a jogutódlás kizárt. A Pp. 112. § (1) bekezdése szerint az eljárás félbeszakadásával minden határidő megszakad; a félbeszakadás megszűnésétől a határidő újra kezdődik. E rendelkezésekre figyelemmel a terhelt halála esetére is szükséges pontos határidőt szabni arra, hogy az örökös meddig kérheti az eljárás folytatását.

A 102. §-hoz

A szerzői jogról szóló 1999. évi LXXVI. törvény (a továbbiakban: Szjt.) esetében - a szankciórendszer egységes jellegének biztosítása érdekében - szükséges egy, a hatályos Ptk. kártérítési szabályaira utaló szabályhoz hasonló, a sérelemdíj szabályainak megfelelő alkalmazására utaló szabály beillesztése a szerzői jogok megsértésének jogkövetkezményeit szabályozó 94. §-ba.

A 103. §-hoz

Az elektronikus aláírásról szóló 2001. évi XXXV. törvény (a továbbiakban: Eatv.) módosítására az új Ptk.-val való összhang megteremtése érdekében kerül sor. A szabályozásból kikerül a „gazdálkodó szervezet” fogalma, mivel annak fenntartása a jövőben nem indokolt tekintettel arra, hogy az új Ptk. értelmében jogi személynek minősülő betéti és a közkereseti társaság, a természetes személy, valamint a jogi személyiség nélküli szervezet fogalmak már minden lehetséges - a magyar jog által ismert - jogalanyt lefednek éspedig attól függetlenül, hogy az adott jogalany elsősorban üzletszerű gazdasági tevékenység folytatására jött-e létre.

Az Eatv. 3. § (2) bekezdésének módosítására az új Ptk. hatálybalépésével hatályon kívül helyezendő Csjt.-re és Ptk.-ra történő hivatkozásoknak az új Ptk.-ra történő átírása érdekében kerül sor akként, hogy a korábbi félig rugalmas hivatkozást a módosítás egészében rugalmas hivatkozásra cseréli. A szabályozás további két szövegcserés módosítást tartalmaz a hatályon kívül helyezendő Ptk.-ra történő hivatkozás lecserélése és a Jat. követelményeinek való megfelelés érdekében.

A 104. §-hoz

Az új Ptk. hatálybalépésétől az előtársaságokra vonatkozó rendelkezéseket e törvény fogja tartalmazni. A módosítás ezt a változást vezeti át a jogi személlyel szemben alkalmazható büntetőjogi intézkedésekről szóló 2001. évi CIV. törvényen.

A 105. §-hoz

Az új Ptk. 4:172. §-a és 4:177. §-a a bíróság és a gyámhatóság számára lehetővé tette a közvetítői eljárásra (mediáció) kötelezést (a továbbiakban: Kke.). Szükséges ezért módosítani a közvetítésről is rendelkező eljárási jogszabályokat annak érdekében, hogy valamennyi érintett szerv és személy számára egyértelművé váljanak a jogokból és kötelezettségekből eredő egyes cselekmények. A Pp.-n kívül elsősorban a közvetítői tevékenységről szóló 2002. évi LV. törvény (a továbbiakban: Kvtv.) rendelkezéseinek módosítása, illetve kiegészítése szükséges. E módosítás azonban nem csak az új Ptk. által említett „ügyfélkörre” (szülői kapcsolattartásból, illetve együttműködésből eredő vitákra) korlátozva tartalmaz szabályokat, hanem általános „fél” fogalmat használ. Ennek következtében a későbbiekben más viták tekintetében is lehetővé teheti a vonatkozó jogszabály a Kke.-t úgy, hogy ahhoz az általános eljárásjogi szabályok a Kvtv.-ben már rendelkezésre állnak.

A gyámhatóság általi kötelezés a gyermekvédelmi közvetítést is lehetővé teszi; ennek szabályai a gyermekek védelméről és a gyámügyi igazgatásról szóló 1997. évi XXXI. törvényben, illetve annak felhatalmazó rendelkezése alapján kiadott, a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendeletben találhatóak.

A Kke. alapján a közvetítés lefolytatására a bíróság, illetve hatóság határidőt is adhat, amelynek lejártával - a közvetítői eljárás eredményétől függően (ha nem kötöttek megállapodást) - tovább folytatja eljárását, vagy - ha arra jogszabályi lehetősége van (pl. bírósági eljárás esetén) - az egyezség jóváhagyásáról is dönthet. A rendelkezésre álló időszak alatt a feleknek közvetítőhöz kell fordulniuk. Közösen fel kell kérniük egy vagy több közvetítőt (ideértve a bírósági közvetítő eljárása iránti kérelmet is) és meg kell jelenniük az első közvetítői megbeszélésen. A Kke. ideális esetben megállapodással zárul, de a kötelezés erre már nem terjed ki; mindegyik fél az első megbeszélést követően szabadon dönthet úgy, hogy nem kíván tovább részt venni az eljárásban. A Kke. alapján tehát mindegyik vitás fél köteles fokozottan együttműködni a közvetítővel (kommunikáció telefonon, vagy elektronikus levélben, személyes megjelenés a tájékoztató jellegű első közvetítői megbeszélésen). Az együttműködésről a közvetítő igazolást ad, de arról is, ha a fél az együttműködési kötelezettségét megszegi; ezt az együttműködő fél a bírósági, illetve hatósági eljárásban felhasználhatja (befolyásolhatja az ügy érdemi eldöntését, a perköltségviselést, illetve pénzbírságot is eredményezhet).

A felek a megállapodást (vagy csak a peresített igényeket érintő részét) benyújthatják a bíróságnak, mivel egy már megindított per került felfüggesztésre a Kke. „sikerében” bízva. Előfordulhat azonban, hogy a felek nem kívánják megállapodásukat sem egészben, sem részben a bíró elé vinni, illetve jóváhagyatni; ilyenkor lehetőségük van arra, hogy a bíróságtól a per megszüntetését kérjék a Pp. 157. §-a alapján.

Tekintettel arra, hogy a Kke. pénzügyi terhet is jelenthet a felek számára, ezért számukra választási lehetőséget is biztosítani kell. A felek három lehetőség közül dönthetnek: (1) felkérnek egy az igazságügyért felelős miniszter által vezetett névjegyzéke bejegyzett és kötelező közvetítés esetében az eljárás lefolytatását előzetesen elvállaló (alávetési nyilatkozatot tett) közvetítőt, (2) az ingyenes bírósági közvetítést veszik igénybe, vagy (3) olyan közvetítőhöz fordulnak, aki nem tett alávetési nyilatkozatot. Különálló eset a gyermekvédelmi közvetítés. A bírósági közvetítőknek, valamint annak a közvetítőnek, aki alávetési nyilatkozatot tett (a névjegyzékben nyilvánosan is megjelenő, illetve kereshető adat), annak Kke. esetén különös szabályokat kell alkalmaznia; pl. a felek együttműködéséről szóló igazolások kiadása, nem bírósági közvetítő esetén maximált óradíj alkalmazása. Az alapvetően szabadáras szolgáltatás miatt azonban ilyen alávetést a jogalkotó nem vár el az összes, már névjegyzékben lévő közvetítőtől.

Az új Ptk. lehetővé teszi, hogy az írásbeli formához kötött szerződések írásba foglalásának elmaradása orvosolható legyen, ha arról külön törvényi rendelkezés nincs. Tekintettel arra, hogy a közvetítői eljárást lezáró megállapodás írásba foglalása garanciális jellegű, illetve a speciális joghatások kiváltása megköveteli a bizonyíthatóságot, a későbbi orvoslást a módosítás kizárja.

A 106. §-hoz

Az új Ptk. fogalomhasználataihoz igazodóan a pártok működését segítő tudományos, ismeretterjesztő, kutatási, oktatási tevékenységet végző alapítványokról szóló 2003. évi XLVII. törvényt módosító rendelkezések pontosítást tartalmaznak, részben pedig az alapítványra vonatkozó új szabályokat alkalmazzák a pártalapítványokra vonatkozó különös szabályokban is.

A 107. §-hoz

Az új Ptk. a személyiségi jogok megsértésének új, a nem vagyoni kárért járó kártérítés helyett bevezetett szubjektív szankciójaként határozza meg a sérelemdíjat, a nem vagyoni kár és az ezért járó kártérítés megszüntetésével egyidejűleg. A törvény ennek megfelelően módosítja a jogi segítségnyújtásról szóló 2003. évi LXXX. törvényt, a jelenleg hatályos Ptk.-ra való hivatkozások egyidejű módosítása mellett.

A 108. §-hoz

Az új Ptk. fogalomhasználatához igazodóan az egyenlő bánásmódról és az esélyegyenlőség előmozdításáról szóló 2003. évi CXXV. törvénnyel kapcsolatos szabályozás az új Ptk. fogalomhasználatára való utalás helyett konkrét felsorolást ad a hozzátartozók tekintetében (amely megegyezik a hatályos személyi körrel), elkerülve az esetleges alkalmazásbeli nehézségeket. A bejegyzett élettárs fogalmának fenntartása a felsorolásban arra tekintettel indokolt, hogy a jogalkalmazó számára egyértelmű maradjon, hogy e személyi kört e törvény vonatkozásában a hozzátartozó fogalmába bele kell érteni, függetlenül attól, hogy a bejegyzett élettársi kapcsolatról, az ezzel összefüggő, valamint az élettársi viszony igazolásának megkönnyítéséhez szükséges egyes törvények módosításáról szóló 2009. évi XXIX. törvény maga rendeli alkalmazni a bejegyzett élettársakra a házaspárra vonatkozó szabályokat.

A 109. §-hoz

Az európai részvénytársaságról szóló 2004. évi XLV. törvény módosításával az európai részvénytársaság vonatkozásában a hitelezői biztosítékadási szabályok kerülnek összhangba az új Ptk. jogi személyek átalakulására vonatkozó biztosítékadási szabályaival.

A 110. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) és végrehajtási rendeletei alapvetően három jogintézmény kapcsán szorulnak módosításra.

A Ket. jelenleg két formában használja a kár fogalmát. Az egyik azon szabályok összessége, amelyeknél az eljárás sikerességét többletbiztosítékokkal vagy soronkívüliséggel bástyázza körül a törvény, olyan helyzetekre tekintettel, amelyek életveszéllyel vagy súlyos kárral fenyegetnek (pl. fellebbezésre tekintet nélküli végrehajthatóság). Ezen esetekben a fenyegető helyzet a hangsúlyos elem, nem a bekövetkező kár, így ebben a vonatkozásban nem szükséges módosítani a Ket. vonatkozó rendelkezéseit.

Szükséges a Ket. módosítása viszont azokon a jogszabályhelyeken, ahol az eljárási törvény a bekövetkező kárra utal, és - ezen belül - ahol az eddig alkalmazott kár fogalma tartalmilag magában foglalta a személyiségi jogok megsértését is. A módosítás következtében ezekben a rendelkezésekben külön utalni kell a sérelemdíjat keletkeztető igényre is. Így szükséges a Ket. 4. §-ának kiegészítése egy új, (3) bekezdéssel, amely kimondja, hogy a közigazgatási hatóság a nem jogszabályszerű eljárással okozott személyiségi jogi sérelmet a polgári jog szabályai szerint köteles megtéríti. Előfordulhat ugyanis, hogy egy jogszerűtlen eljárás (pl. az ügyintézési határidő jogellenes elmulasztása vagy egy jogellenes határozat meghozatala) miatt az ügyfélnek nem vagyoni jellegű kára keletkezik, pl. az egészségét, vagy valamilyen joggyakorlását érinti negatívan.

Szükséges a Ket. 22. § (3) bekezdésének módosítása annak érdekében, hogy a hatóságok joghatóságuk, hatáskörük és illetékességük hiányára tekintet nélkül is eljárhassanak, ha ezzel a személyiségi jogok - máshogy elháríthatatlan - sérelmét előznék meg.

A Ket. 101. § (5) bekezdésének c) pontját is szükséges kibővíteni az új Ptk. hatálybalépése következtében, mivel előfordulhat, hogy a végrehajtás késedelme valamely személy személyiségi jogának jelentős, vagy helyrehozhatatlan sérelmével járna. Ezért ilyen esetben is szükséges felhatalmazni a hatóságokat a döntés fellebbezésre tekintet nélkül végrehajthatóvá nyilvánítására.

A Ket. 112. § (9) bekezdésének az újrafelvételi eljáráshoz kapcsolódó módosítása arra tekintettel indokolt, hogy az újrafelvételi eljárásban szükséges rendelkezni a kötelezettnek alaptalanul okozott személyiségi jogi jogsértésért járó sérelemdíj megfizetéséről is.

A Ket. 170. §-a rendelkezik azon esetekről, amelyekben az ügyfél valamely jogerős vagy végrehajtható közigazgatási határozatban megállapított tilalmat vagy kötelezettséget szeg meg úgy, hogy az egyéb felelősséget is von maga után. Ez az egyéb felelősség lehet kártérítési felelősség is, amely nem megfelelő terminológia az új Ptk. által a személyiségi jogok megsértésével kapcsolatban bevezetett szabályokra, mivel a sérelemdíj követelése iránti igény nem feleltethető meg a kártérítési felelősséggel.

Az új Ptk. bevezeti a támogatott döntéshozatal jogintézményét, mely arra hivatott, hogy azok a személyek, akik nem szorulnak gondnokság alá helyezésre, döntéseiket egy számukra biztonságot, támogatást nyújtó személy társaságában, a kérdéseket vele megvitatva hozhassák meg és tehessenek jognyilatkozatokat. Az új jogintézmény azonban nem befolyásolja az illető személy cselekvőképességét, és nem ad önálló eljárási jogosultságot a támogatónak, vagyis a támogató önmagában a támogatói minőségére tekintettel nem számít képviselőnek (ugyanakkor természetesen a meghatalmazotti képviselet szabályai alapján a támogatott személy képviseleti jogosultságot is biztosíthat támogatójának, de ez a támogatott döntéshozatal jogintézményétől független lehetőség). A fentiek alapján szükséges a támogatóval bővíteni a Ket.-ben szabályozott eljárási résztvevők körét. Indokolt például az olyan esetekben biztosítani a támogató számára az eljárási cselekményeknél való jelenlétet, valamint az ügyféllel együtt, annak jelenlétében gyakorolható iratbetekintés jogát, amikor egyébként valamely okból a Ket. a nyilvánosság kizárásáról rendelkezik, és csak nevesített eljárási szereplők jelenlétét engedi meg. Emellett indokolt, hogy a támogató kizárólag az általa támogatott személy jelenlétében lehessen jelen eljárási cselekményeknél. Ez következik többek között abból is, hogy a támogatónak önálló eljárási cselekményei nem lehetnek, önállóan nem nyilatkozhat a támogatott nevében. Mindezek alapján a támogató személy eljárási szerepét, jogainak és kötelezettségeinek körét úgy lehet meghatározni, hogy a jogállásban hozzá legközelebb eső eljárásjogi kategóriára, az eljárás egyéb szereplőjére alkalmazandó szabályokat rendeli a Ket. alkalmazni a támogatóra is, a sajátos eljárási helyzetére tekintettel lévő eltérésekkel. Megjegyzendő, hogy a szabályozás kialakítása során arra a szempontra is figyelmet kellett fordítani, hogy a támogatott döntéshozatal jogintézménye a hatósági eljárás vonatkozásában ne vezethessen e joggal való visszaéléshez, azaz pusztán arra tekintettel, hogy egy személy támogatóval vesz részt az eljárásban, ne juthasson olyan előnyökhöz, melyek egyéb, cselekvőképes résztvevőket nem illetnek meg.

A támogató mint eljárási szereplő helyzetének egyértelmű szabályozása érdekében szükséges a Ket. rendelkezéseinek kiegészítése egy új, 40/B. §-sal. Ezen új szakasz tartalmazza például annak kinyilvánítását, hogy a támogató csak a támogatott személlyel együtt lehet jelen, illetve összeférhetetlenségi szabályt is meghatároz. Az új, 40/B. § (4) bekezdése, mely szerint a támogató részvételéről a támogatott személy gondoskodik, azt a célkitűzést jeleníti meg, hogy a hatóság oldalán se jelentsen indokoltan adminisztratív terhet a támogatott döntéshozatal, így például a támogatóval kapcsolatban nem alkalmazható az idézés és az értesítés jogintézménye. Emellett a Ket. szabályait szükséges azon jogszabályhelyeken is kiegészíteni a támogatóval, ahol az adott rendelkezés tételesen felsorolja azokat az eljárási szereplőket, akikre nézve rendelkezést állapít meg a törvény. Így a Ket. 39/A. § (1) bekezdését indokolt kiegészíteni annak érdekében, hogy a támogató személy is kérhesse adatainak zárt kezelését, illetve a kizárásra vonatkozó szabályokat megállapító, a Ket. 42. § (1) bekezdését is módosítani szükséges annak érdekében, hogy az ügy elintézéséből azt a személyt is kizárja a törvény, aki az eljárásban, mint támogató jár el.

Az új Ptk. szabályainak megfelelően azt a személyt, akinek az ügyei viteléhez szükséges belátási képessége teljes mértékben hiányzik a gyámhatóság nem cselekvőképtelenné nyilvánítja (természetesen gondnok rendelése mellett), hanem a cselekvőképességét teljes mértékben korlátozó gondnokság alá helyezi. Mivel a Ket. a korlátozottan cselekvőképes személy alatt a korábbi szabályozásnak megfelelően a nem teljes mértékben korlátozott cselekvőképességű személyeket értette (amivel ellentétben a fent leírtaknak megfelelően az új Ptk. szabályozása a teljes mértékben korlátozott személyre is használja a korlátozottan cselekvőképes kifejezést), szükségessé vált a Ket. 172. §-ában található értelmező rendelkezése pontosítása, és azok megfeleltetése az új Ptk. fogalmi rendszerének. Hangsúlyozandó tehát, hogy abban az esetben, ha a Ket. korlátozottan cselekvőképes személyt említ, ezen kizárólag az olyan, cselekvőképességében részlegesen korlátozott nagykorú értendő, akinek a polgári jog szabályai szerinti cselekvőképessége az eljárás tárgyára, illetve az eljárási cselekményekre (ez jelenthet egyetlen eljárási cselekményt vagy akár néhányat, valamint az eljárási cselekmények összességét is) kiterjedő hatállyal korlátozott, emellett arra a kiskorúra utal, aki a tizennegyedik életévét betöltötte és nem cselekvőképtelen - de nem vonatkozik a cselekvőképességet teljesen korlátozó gondnokság alá helyezettre. Annak a személynek ellenben teljes eljárási képessége van, akinek cselekvőképessége kizárólag a hatósági eljárás tárgyától, illetve az eljárási cselekményektől eltérő jogviszonyban korlátozott. Ezzel a módosítással a Ket. - az új Ptk. által megvalósított, a cselekvőképességet csak a legszükségesebb mértékben korlátozó koncepció alapján - azon személyeknek is teljes eljárási képességet biztosít, akik eddig azért minősültek eljárási képességükben korlátozottnak, mert a bíróság őket cselekvőképességet általánosan korlátozó gondnokság alá helyezte. Mivel az új Ptk. hatálybalépését követően ezzel az általános értelemben vett korlátozással a bíróságok nem élhetnek (tekintettel arra, hogy a cselekvőképességet teljes mértékben korlátozó gondnokság alá helyezés cselekvőképtelenséget eredményez, így nem feleltethető meg a korábbi megoldásnak), ezért a hatósági eljárásokban is érvényesülnie kell annak az elvnek, hogy az ügyfél eljárási képességének teljességével léphessen fel abban az eljárásban, amelynek tárgyát vagy eljárási cselekményeit az őt cselekvőképességében korlátozó bírói döntés nem fogja át, nem érinti [megjegyzendő, hogy akár már egyetlen eljárási cselekmény érintettsége, bíróság általi korlátozása maga után vonja azt a következményt, hogy az érintett a Ket. szerint korlátozottan cselekvőképesnek minősüljön - lásd Ket. új 172. § p) pont].

Ezzel összhangban került kialakításra az a szabály, mely szerint az a személy is korlátozottan cselekvőképesnek minősül, akinek cselekvőképességét a bíróság az adott hatósági eljárás tárgyára, illetve valamennyi eljárási cselekményre kiterjedő hatállyal korlátozta. Ezzel kapcsolatban lehetséges lenne az az értelmezés is, mely szerint ez a korlátozás az adott eljárás adta relatív keretben az eljárási képesség teljes hiányához vezessen (azaz az érintett a Ket. szerint cselekvőképtelennek minősüljön). A Ket. azonban eddig is elismerte azon eljárási szereplők eljárási képességét, akik korlátozottan cselekvőképesnek minősültek (akár a korábbi modell szerinti általános értelemben vett korlátozást, akár az adott eljárás tárgyát érintő korlátozást vesszük figyelembe). Mindebből következően, ha az adott eljárás egészére kiterjedő bírói korlátozás a személy hatósági eljárási szempontú cselekvőképtelenségét vonná maga után, az e személyek relációjában a korábbi jogok megvonását eredményezné, ami ellentétes az új Ptk. koncepciójával.

Mivel a Ket. az ügyfél eljárási képességét a cselekvőképességből eredezteti, ezért a Ket. 15. § (7) bekezdésének módosítása is szükséges a cselekvőképesség hatósági eljárásbeli differenciálódása következtében.

A 111. §-hoz

Az új Ptk. Második Könyvének lényeges újítása a nagykorú természetes személyek cselekvőképességére vonatkozó szabályozás új alapokra helyezése, valamint a támogatott döntéshozatal jogintézményének bevezetése, amely a cselekvőképesség korlátozása nélkül nyújt segítséget az érintett személy számára. A törvény ennek tükrében módosítja az igazságügyi szakértői tevékenységről szóló 2005. évi XLVII. törvényt.

A 112. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) továbbra is lehetővé teszi a cégalapítás során a szerződésminták használatát. A szerződésminták az új Ptk. hatálybalépésével megújításra kerülnek, és az új Ptk. rendelkezéseire tekintettel a szükséges módosítások átvezetésre kerülnek. A szerződésminták rugalmasabb módosíthatósága érdekében továbbá e módosításokkal összefüggésben koncepcionális váltás történik a szerződésminták szabályozási szintje tekintetében úgy, hogy a törvényi szint helyett a továbbiakban miniszteri rendelet fogja meghatározni a minták formai és tartalmi kellékeit, valamint azt, hogy mely cég esetében van lehetőség a minta alkalmazására. Fontos rámutatni arra, hogy a jelen törvény hatálybalépésével egyidejűleg kiadandó miniszteri rendeletben szereplő szerződésminták bár továbbra is biztosítják a tagok (alapító) számára a rugalmasságot, figyelemmel a társasági jogi szabályozás szabályozási elvének változására, vagyis a diszpozitivitásra, nem vállalkozhatnak arra, hogy valamennyi lehetséges döntés tekintetében alternatívát kínáljanak. Továbbra is azt biztosítják, hogy egy általános modell szerint alakuló társaság tagjai a legegyszerűbb módon létrehozhassák a társaságukat. A szerződésminták tehát a jövőben nem a Ctv. mellékleteként, hanem miniszteri rendelet tartalmaként lesznek megismerhetőek, továbbá a vonatkozó végrehajtási rendelet a szerződésmintához is intelligens formátumot rendel majd.

Az eltiltás jelenlegi társasági jogi szabályai átdolgozásra kerültek. Az új Ptk. 3:22. §-a a jogi személyek általános szabályai között és a 3:90. §-a a gazdasági társaságok közös szabályai között általános szabályként rögzíti, hogy nem lehet vezető tisztségviselő, illetve gazdasági társaságban tag, aki eltiltás hatálya alatt áll.

Az eltiltás részletes szabályai, így különösen az eltiltás esetkörei, az eltiltott személyek köre és az eltiltás jogkövetkezményei a gazdasági társaságokról szóló 2006. évi IV. törvény (a továbbiakban: Gt.) hatályon kívül helyezésével a Ctv.-ben kerülnek elhelyezésre. A szabályozás „elmozdulása” egyben lehetőséget és elvárást is jelent arra, hogy az eltiltás jogintézményének minden eljárásjogi eleme ismét átgondolásra és rendezésre kerüljön.

A vezető tisztségviselők vonatkozásában a szabályozás immár valamennyi cégforma esetében lehetővé teszi a vezető tisztségviselő eltiltását, illetve egyértelműen rögzíti, hogy vezető tisztségviselő alatt a cég által megválasztott végelszámolót is érteni kell, vagyis nem kerülhet sor a kényszer-végelszámolásban a bíróság által kijelölt végelszámoló eltiltására.

A szabályozás egyértelművé teszi, hogy az eltiltásra minden esetben végzéssel kerül sor. Amennyiben az eltiltást eredménytelen végrehajtás vagy kényszertörlésből átfordult felszámolási eljárás előzte meg, a cégbíróság hivatalból meghozott végzést hoz, kényszertörlés esetében pedig a kényszertörlési eljárás lezárásakor meghozott végzésében rendelkezik az eltiltásról. Az eltiltási rendelkezések következetesebbé válnak azáltal, hogy rendelkeznek arról az esetről is, ha a cég törlésére bár felszámolási eljárást követően kerül sor, azonban a felszámolási eljárásra cégbírósági kezdeményezéssel, kényszertörlési eljárás folyományaként került sor.

Tagsági jogviszonyt érintő eltiltás nem járhat a tag fennálló részesedéseinek kényszerértékesítésével, ugyanakkor a törvényi rendelkezés immár nyilvánvalóvá teszi, hogy a már meglévő részesedéseit sem növelheti főszabályként a tag, vagyis az eltiltás időtartama alatt a részesedését nem növelheti például 60%-ról 90%-ra. Nincs akadálya ugyanakkor annak, hogy eltiltás hatálya alatt álló személy korlátolt felelősségű társaságban vagy részvénytársaságban a többségi befolyást el nem érő - vagyis a tilalom mértékét el nem érő -, már fennálló befolyását (például 20%-os befolyását) 50%-ot el nem érő befolyásra növelje. A tilalom továbbá nem vonatkozik arra az esetre, ha a befolyás növekedése nem vagyoni szolgáltatás ellenében történik, így például mikor a korlátolt felelősségű társaság a saját üzletrészt a tagoknak törzsbetéteik arányában térítés nélkül átadja [új Ptk. 3:175. § (3) bekezdés].

Vezető tisztségtől való eltiltás esetében azonban lehetőség van arra, hogy a cégbíróság intézkedjen aziránt, hogy az eltiltott személy a cégjegyzékből mint vezető tisztségviselő törlésre kerüljön. Vezető tisztségviselő eltiltása esetén annak a cégnek a cégjegyzék adatainál tünteti fel az eltiltás tényét, az eltiltás kezdetét és végét, amely céggel összefüggésben alkalmazta az eltiltást a cégbíróság. A további érintett cégek esetében bár törli a cégbíróság cégjegyzékből az eltiltott vezető tisztségviselőt, az eltiltásra vonatkozó egyéb adatot nem tüntet fel, azonban a cég iratai között a törléssel egyidejűleg automatikusan feltünteti, milyen végzés alapján került sor az intézkedésre.

Ha a cégjegyzékben szereplő személlyel szemben vezető tisztségviselői foglalkozástól eltiltást alkalmaznak büntetőeljárásban, a céggel szemben törvényességi felügyeleti eljárás indul és emiatt törlik az eltiltott vezető tisztségviselőt a cégjegyzékből, a jövőben a cégjegyzék a törlés mellett ezt az eltiltási okot is tartalmazza. Ebben az esetben természetesen az eltiltás időtartama más lehet, mint más, cégbíróság által elrendelt eltiltásnál. Ha a vezető tisztségviselő más cégben is bejegyzett vezető tisztségviselő, a cégbíróság az általános szabályok szerint jár el.

A Ctv. szövege már nem alkalmazza a „kizárólagos vagy többségi befolyást biztosító részesedéssel rendelkező tulajdonos” és a „követlen vagy közvetett többségi befolyás” fordulatokat, hanem egységesen többségi befolyásról rendelkezik. Ennek oka egyrészt az, hogy az új Ptk. 8:2. §-a világossá teszi, hogy többségi befolyás minden 50%-os szavazati jog feletti befolyás, továbbá a közvetett és közvetlen befolyás is. (Az új Ptk. a többségi befolyás speciális társasági jogi eseteként ismeri a minősített többséget.) A többségi befolyás fordulata magába olvasztja a 100%-os és a minősített többségi befolyást is.

A cégnyilvánosság elvéből következően az eltiltás hatálya alatt nyilvánosak az eltiltásra vonatkozó cégadatok, és a Ctv. 14. §-a alapján ezen adatok lekérdezésére is mód van. Mivel azonban az eltiltás hatálya 5 év, ezt követően már nem indokolt az eltiltott személyek „megbélyegzése”, így a cégjegyzékből vissza nem állítható módon törölni kell a Ctv. 25. § (1) bekezdés v) pontja szerinti adatokat. Az eltiltásról rendelkező végzés közzététele ugyanakkor nyilvánvalóan nem tehető meg nem történté, továbbá a cégjegyzék közhitelessége is azt kívánja meg, hogy az eltiltás miatti törlés bejegyzésére és közzétételére vonatkozó adatok - egyéb bejegyzésekkel egyezően - az eltiltás hatályát követően is megismerhetőek maradjanak.

A módosítás szükség szerinti cégjegyzék rovatként határozza meg az eltiltásra vonatkozó adatokat, ezzel egyidejűleg hatályukat vesztik a Ctv. 27. §-ból az egyes cégformák esetében előírt eltiltási cégjegyzék adatok (32. §).

A Ctv.-be kerülnek elhelyezésre a nonprofit gazdasági társaságra vonatkozó főszabályok. A nonprofit gazdasági társaságok átalakulására vonatkozó garanciális szabályt a Ctv. új 57/A. §-a tartalmazza. A törvény elhagyja az üzletszerű tevékenységre vonatkozó korlátozást. Az új Ptk. indokolása kiemeli a következőket: „A Ptk. - anélkül, hogy általános definíciós szabályt kívánna adni a gazdasági társaságokra - meghatározza e társaságok legfontosabb jellemzőit, amit a közös kockázatvállalás mellett folytatott üzletszerű gazdasági tevékenységben lehet összefoglalni. A gazdasági társaságok számára a rendszeres haszonszerzési vagy vagyongyarapítási cél elengedhetetlen, hiszen fennmaradásuknak ez az alapja. Ez még akkor is így van, ha a társaság tagjai valamilyen speciális megfontolásból úgy gondolják, hogy az elért eredményt nem kívánják maguk elsajátítani, hanem a társaság tevékenységének fejlesztésére fordítják. Ez nem változtat azon, hogy maga a társaság üzletszerű tevékenységet végez, ellenkező esetben nem lesz képes folyamatosan működni, vagy a tagok állandó anyagi hozzájárulására szorul, ami az önálló létezés alapjait kérdőjelezné meg. Ilyen megfontolásokból a Ptk. a korábbiaktól eltérően nem rendelkezik nonprofit társaságokról. Ez nem jelenti azt, hogy az állam ne részesíthetné például pénzügyi előnyökben azokat a társaságokat, amelyek a társadalom egésze számára hasznos, a tagok egyéni érdekeit háttérbe szorító tevékenységet folytatnak, de ennek feltételeit nem a magánjogi szabályozásnak kell a társasági típusok szabályozása körében rendeznie. A társasági jogi szabályozás - mivel alapvetően eltérést engedő szabályokról van szó - lehetővé teszi a tagok számára, hogy például a keletkező nyereség felhasználásáról úgy rendelkezzenek, hogy az nem osztható fel a tagok között, hanem a társaság tevékenységére kell fordítani, a pénzügyi szabályozás tehát ilyen vagy hasonló feltételeket előírva ösztönözhet bizonyos tevékenységeket.” Figyelemmel kellett lenni ugyanakkor arra, hogy a nonprofit jelleghez számos jogszabály fűz valamely következményt (általában kedvezményt), vagy kifejezetten nonprofit formában történő működést ír elő. Így a szabályozás immár arra irányulhat, hogy meghatározza azokat a jellemzőket, amelyek alapján megkülönböztethetővé válnak azok a társaságok, amelyek tagjai az autonómia körébe eső számtalan kérdés közül a profit tekintetében önkorlátozó rendelkezést hoznak meg, és amely következtében az eljárásjogi szabályok többlet lehetőséget biztosítanak részükre; jelesül azt, hogy cégnevükben a nonprofit jelleg megjelenjen. A szabályozás szerint nonprofit jelleg önmagában már az is, hogy a létesítő okiratában a társaság feltünteti, hogy nyeresége a tagok között nem osztható fel, az a társaság vagyonát gyarapítja (a hatályos társasági jogi szabályozás szerint is elegendő ezen feltétel). Ez a körülmény ugyanis azt jelenti, hogy a működés és a gazdasági tevékenység pénzügyi eredménye a társaság vagyonában marad, abból a tagok jövedelmet nem szereznek.

Ettől független kérdés, és a külön törvény szabályozási körébe tartozik, hogy mely gazdasági társaság minősül a nonprofit jellegen kívül közhasznúnak is. Továbbá fontos rámutatni arra is, hogy azon nonprofit társaságok vonatkozásában, ahol egyéb megfontolások indokolják (pl.: állami szerepvállalás (tulajdonlás) történik), a jogalkotónak lehetősége van arra, hogy ezen társaságok vonatkozásában az ágazati törvényekben a társaságok működése tekintetében további feltételeket határozzon meg. A Ctv. új rendelkezése nem akadályozza a külön törvényeket abban, hogy meghatározott célból nemcsak nonprofit jelleget követeljenek meg, hanem ezenkívül más, a közérdekkel vagy az átlátható, ellenőrizhető gazdálkodással vagy egyéb jogpolitikai szempontokkal összefüggő egyéb követelményeket, vagy pl. azt, hogy valamely közcélból hasznos tevékenységet főtevékenységként határozzanak meg.

A szabályozás nem tartalmazza a Gt. azon rendelkezéseit a Ctv.-ben, amelyek más ágazati jogszabály szabályozási körébe tartoznak; ilyen a Gt. 4. § (6) bekezdésében foglalt rendelkezés, amely civil jogi anyagi előírást tartalmaz, és a 4. § (8) bekezdésében foglalt rendelkezés, amely adójogi előírást tartalmaz.

Az Európai Parlament és a Tanács 2012/17/EU irányelve 2014. július 7-i határidővel írja elő a közzétételre vonatkozó új előírás harmonizációját. Az új szabályozás szerint a tagállamoknak biztosítaniuk kell, hogy a társaságok adataiban bekövetkezett változások a kérelem benyújtását követő 21 napon belül közzétételre kerüljenek. Ez irányelv rendelkezése egyértelművé teszi, hogy a határidőbe beletartozik mind a cégbírósági eljárás, mind a cégközlönybeli közzétételhez szükséges idő. Az új Ptk. által hordozott új szemlélettel együtt járó fokozott bírói kontroll nem teszi lehetővé, hogy a cégbírósági határidők ilyen rövid távon, és az új Ptk. hatálybalépését követően még az átmeneti időszak lezárása előtt felülvizsgálatra, esetlegesen csökkentésre kerüljenek. Ugyanakkor lehetőség van a közzététel gyorsítására a felszámolási eljárásban már alkalmazott módon. Az irányelvben foglaltak megvalósítása érdekében ezért a módosítás pótolja a Cégközlöny közzétételi határidejére vonatkozó - jelenleg a Ctv.-ből nem megismerhető - előírást. Figyelemmel arra, hogy a közzétételre kerülő cégbírósági végzések és egyéb okiratok elektronikus formában, elektronikus úton, a végzés meghozatalát követően azonnal továbbításra kerülnek a Cégközlöny felé, szükséges és indokolt is a közzétételi határidőt a lehető legrövidebben meghatározni. A cégbírósági bejegyzési és változásbejegyzési végzések esetében napi feltöltéssel történik meg a közzététel 2014. július 1. napjától.

Az irányelv preambuluma, illetve maga a rendelkezés is kitér arra, hogy a közzétételre vonatkozó előírások a normál ügymenet esetén érvényesülnek, illetve az irányelvi előírások a tagállamoktól azt várják el, hogy a közzététel vonatkozásában indokolatlan késedelem ne történjen. A módosítás biztosítja a 2012/17/EU irányelvnek való megfelelést. A cégbírósági bejegyzési határidők és a közzététel vonatkozásában immár tételesen megjelenő határidők biztosítják, hogy - az irányelv szerinti „rendes esetben” - a változások közzététele a kérelem benyújtását követő 21 napon belül megtörténik.

Az átalakulás, egyesülés, szétválás bejegyzésére vonatkozó cégbírósági határidő, amely 30 munkanap, nem változik. Ennek oka az, hogy ebben az esetben a cégbíróságnak nem egyszerűen adatváltozás bejegyzéséről kell döntenie. Az irányelvi rendelkezés a szükségtelen késedelmet kívánja megakadályozni, vagyis nem zárja el a tagállamokat attól, hogy amennyiben az adott eljárás természete megkívánja, vagyis az nem tekinthető ún. „rendes esetnek”, eltérő szabályt is alkalmazhasson. És ugyanígy végelszámolás és átalakulás esetén is, ha az adóhatóság eljárása azt indokolja, a társaság törlésének, átalakulásának bejegyzésére és közzétételére későbbi időpontban kerülhet sor.

A bűnügyi nyilvántartással való összevetés módja és az összevetés eredményeként követendő eljárás nem változik a törvény rendelkezései következtében. Két változást tartalmaz az új rendelkezés. Egyrészt - a tisztség ellátását kizáró okok megfelelő alkalmazása miatt - a bűnügyi nyilvántartással való összevetési kötelezettséget kiterjeszti a gazdasági társaság mellett a szövetkezetre, az erdőbirtokossági társulatra, vízgazdálkodási társulatra, európai szövetkezetre, európai részvénytársaságra, valamint az egyesülésre, továbbá a cégvezetőre, felügyelőbizottság tagjára. Másrészt az összevetés alapját képező adatok közül elhagyja a hatályos c) pontot, mert annak külön feltüntetése szükségtelen, hiszen a cég cégjegyzékszámából az illetékes cégbíróság megállapítható. (Az összevetést nem írja elő a törvény azon cégformák esetében, ahol az anyagi jogi szabály ilyen jellegű összeférhetetlenséget nem tartalmaz, vagy az anyagi jogi szabály olyan „előzetes” összeférhetetlenséget határoz meg, amelynek fennállása a cég létrejöttét, működését is kizárja - végrehajtói iroda, közjegyzői iroda.)

A cégjegyzékbe történő adatbejelentések körében a törvény több pontosítást tartalmaz. A rendelkezés feloldja a gyakorlatban nem megfelelően rendezett kérdést, figyelemmel a Ctv. 26. §-át is érintő módosításra. A jövőben egyértelművé válik, hogy a felszámolási eljárás elrendelésével a felszámoló bíróság azt eljárás megindulására vonatkozó adatok mellett a felszámoló szervezetre és a felszámolóbiztosra vonatkozó adatokat a 24. § (1) bekezdés f) pontja szerinti tartalommal küldi meg (lásd. Cstv. módosítást is). Mivel a felszámoló „kvázi” közfeladatot lát el, a törvény lehetővé teszi, hogy a felszámolóbiztos lakcíme helyett a cégjegyzék értesítési címét tüntesse fel. (A polgárok személyi adatainak és lakcímének nyilvántartásáról szóló 1992. évi LXVI. törvény értelmében az értesítési cím az a cím (címhely, postafiók vagy postai szolgáltató hely), amelyet kapcsolattartásra szolgáló elérhetősége céljából a lakcímén kívül a polgár bejelentett.) A felszámolóbiztos személyére vagy adataiban bekövetkezett változást már a felszámoló szervezet jelenti be a cégbírósághoz változásbejegyzési kérelemmel. A törvény továbbá rendez egy koherencia problémát is, és a felszámoló (felszámolóbiztos) képviseleti jogának bejegyzésével egyben nem rendeli törölni a korábbi képviselőket. A rendelkezés oka az, hogy a Cstv. értelmében a felszámoló csak az adós vagyonával kapcsolatosan tehet jognyilatkozatokat, ugyanakkor a felszámolás alatt álló cég életében felmerülhetnek olyan események, amelyek nem az adós vagyonával függnek össze. Az elektronikus kommunikáció terjedésével, szükséges, hogy a cégjegyzék tartalmazza a cég azon elektronikus kézbesítési címét, amelyen az (elektronikus) hivatalos iratok fogadását biztosítja.

A módosítás a közhitelesség elvének erősítése érdekében előírja a tagok által szolgáltatott betétek rendelkezésre bocsátásának igazolását. A Ctv. 30. § (5) bekezdése alapján korlátolt felelősségű társaság és egyéni cég alapítása esetén lehetőség van arra, hogy a vagyoni betét befizetését a vezető tisztségviselő igazolja. (Ez a könnyítés a Ctv. módosítással a szövetkezetekre is kiterjed.)

A cégalapítás során valamennyi cégforma esetén a cégbíróság abban az esetben jegyzi be a céget, ha az alapításhoz szükséges vagyoni hozzájárulás megfelelően rendelkezésre bocsátásra került. A szükséges vagyoni betét mértékét törvény, illetve a létesítő okirat határozza meg. Szükséges és indokolt ugyanakkor, hogy a cégnyilvántartásból, a cég irataiból megállapíthatóvá váljon, hogy az alapítást követően szolgáltatandó vagyoni betétet is szabályosan a cég rendelkezésére bocsátották. Erre figyelemmel a Ctv. a jövőben a vezető tisztségviselő kötelezettségévé teszi vagyoni hozzájárulás teljesítésének bejelentését. A vezető tisztségviselő ennek a kötelezettségének a Ctv. 36. § (5) bekezdése szerinti módon tehet eleget.

A változásbejegyzés szabályainak változása körében a törvény változtatást tartalmaz az eltiltás körében, korlátolt felelősségű társaságok változásbejegyzési eljárásainak intézésében, illetve egyértelművé teszi a tevékenységi körök létesítő okiratbeli változásának szabályait.

A Ctv. új 9/D. § (1) bekezdésében foglalt jogkövetkezmény érvényesítését szolgálja a módosítás. A cégbíróság a változásbejegyzési eljárás során a 46. § megfelelő alkalmazásával elektronikusan, számítógépes program útján ellenőrzi a cég tagjára vonatkozó esetleges eltiltási adatokat, ha a változásbejegyzési kérelem új tag bejegyzését tartalmazza. Indokolt ugyanakkor külön is rendelkezni arról, hogy ezen ellenőrzést abban az esetben is el kell végezni, ha bár tagváltozás nem történik, azonban a kérelemből vagy a kérelemhez csatolt iratokból megállapítható, hogy a tagok befolyás változik. Ha a befolyás növekedésével érintett tag vonatkozásában a cégjegyzék eltiltó adatot tartalmaz, a változás nem jegyezhető be, illetve a kérelmet el kell utasítani, ha a 9/D. § sérelme állapítható meg (például a benyújtott tagjegyzék szerint az eltiltott tag többségi befolyását tovább növelte) még abban az esetben is, ha a változás cégjegyzékadat változásával nem jár.

A módosítás mentesíti a cégbírókat korlátolt felelősségű társaságok változásbejegyzési eljárásának lefolytatása alól, ha a kérelem a cég adataiban bekövetkezett, egyszerűen megítélhető változásokat tartalmaz (pl.: székhely-módosítás), és csak azokban az esetekben tartja fenn a bírói jogkört, ha a változás tartalma már komolyabb megítélésű, vagy egyéb törvényességi szempontok vizsgálatára is szükség van; tőkeváltozások, cégjegyzék adatot nem érintő létesítő okiratbeli rendelkezések változása (így pl. határozathozatali, határozatképességi szabályok). Ezekben az esetekben alaposabb vizsgálatot igényel a cég eljárása jogszerűségének megítélése, így például az, hogy a tőkeváltozás folyamata megfelelt-e a törvény, illetve a társasági szerződés rendelkezéseinek. A cég törlésére kft. esetében is ügyintéző lesz jogosult főszabályként.

A Ctv. 51. §-ának módosítása a társasági jogból átvezeti a cégeljárási jogba azt már érvényesülő megoldást, amely szerint a társaság tevékenységi körének módosulása esetén főszabályként nem kell társasági szerződést módosítani, hanem elegendő azt a soron következő változással együtt bejelenteni.

Az új Ptk. a létesítő okirat kötelező tartalmi elemei között a jogi személy főtevékenységének feltüntetéséről rendelkezik, és ettől eltérő szabályt a gazdasági társaságok vonatkozásában sem rögzít. Az új Ptk. nem határozza meg a tevékenység létesítő okiratbeli feltüntetésének módját, vagyis nem szól például TEÁOR nómenklatúráról. Ebből következően a cég - feltéve, hogy az adott cégformára vonatkozó jogszabályi előírásokból más nem következik - a létesítő okiratában választása szerint jelölheti a cég főtevékenységét ún., szabadszöveges formában (összefoglaló megnevezéssel) vagy a gyakorlatban egyébként is bevett TEÁOR számmal. A jogi személy cégek esetében a jövőben - ismét - elegendő lesz a létesítő okiratban kizárólag a főtevékenységet meghatározni, egyéb tevékenységek folytatásáról a jogi személy legfőbb szervi (vagy a létesítő okirat ilyen rendelkezése esetén egyéb szerve általi, pl. ügyvezetés) döntéssel határoz. Ha a létesítő okirat a főtevékenységen túl egyéb tevékenységeket is meghatároz, annak módosítása során a létesítő okirat módosítására vonatkozó szabályokat megfelelően alkalmazni kell.

A cégjegyzék azonban 2012 márciusától (illetve 2013-tól) ismét TEÁOR számmal tartja nyilván a cégek tevékenységi köreit, és a már működő cégek tevékenységi köre változásának cégjegyzékbe történő feltüntetése tekintetében új és jól bevált eljárás működik, vagyis a tevékenységi kör változásai a NAV elektronikus értesítése alapján automatikusan kerülnek a cégjegyzékbe. 2012. márciusa óta a változásbejegyzési nyomtatvány erre tekintettel nem is teszi lehetővé, hogy a cég a tevékenységi körét érintő változást jelentsen be; vagyis kijelenthető, hogy a cégjegyzékbe már bejegyzett cégek esetében a tevékenységi kör változásának cégeljárási kötelezettsége megszüntetésre került, „helyettük” a cégnyilvántartás felé a NAV jár el. Erre figyelemmel indokolatlan lenne a cégeket arra kötelezni, hogy a létesítő okiratok módosítását változásbejegyzésként mégis bejelenteni legyenek kötelesek. A közhitelesség elve azonban indokolja, hogy a létesítő okirat módosítását tartalmazó társasági/cégbeli döntésről szóló okirat a soron következő változás irataival együtt a cég cégiratai között elhelyezésre kerüljön.

Minderre figyelemmel a Ctv. módosítás egyértelművé teszi, hogy a cég tevékenységi körének változása, vagyis TEÁOR szerinti tevékenységi körök változása főszabályként cégeljárási kötelezettséget nem ró a cégekre, ha kizárólag a tevékenységi kör változik, azonban a következő változás alkalmával a tevékenységi kör változásával összefüggő iratokat be kell nyújtani. Ha a változás azonban egyben a cég főtevékenységének létesítő okiratbeli változásával is együtt jár (például szabadszöveges és összefoglaló főtevékenységnél: nagykereskedelem helyett kiskereskedelemre, vagy TEÁOR szerinti feltüntetésnél: 4634 helyett 4725-re, vagy szabadszöveges és konkrét megjelölésnél: élőállat nagykereskedelem helyett élelmiszer, ital, dohányáru nagykereskedelemre változik) a Ctv. 51. § szerinti változásbejegyzési eljárást is le kell folytatnia a cégnek. És nyilvánvalóan változásbejegyzési eljárást kell lefolytatni, ha a létesítő okirat egyéb rendelkezései (akár cégjegyzék adatot nem érintően) is változnak.

A módosítás rendezi a székhelyáthelyezés a törvényességi felügyeleti eljárás „konfliktusát”, ha a székhelyáthelyezéssel a cég más cégbíróság illetékességi területére kívánja magát áthelyezni.

Jelenleg a székhelyáthelyezést nem befolyásolja a törvényességi felügyeleti eljárás folyamata. A törvényességi felügyeleti eljárás alatt álló cég elsődleges feladata azonban, hogy a törvényes működést helyreállítsa, és az ehhez szükséges intézkedéseket meghozza, törvénybe ütköző cégadat esetén annak orvoslására a szükséges változásbejegyzési kérelmet benyújtsa. Erre figyelemmel, ha a törvényes állapot helyreállítását nem új székhely megjelölése jelenti, nagy a valószínűsége annak, hogy a székhely áthelyezés a törvényességi felügyeleti eljárás lefolytatását akadályozza és azt célozza, hogy a cég kikerüljön az adott cégbíróság illetékessége alól, ezzel elnyújtva a törvényességi felügyeleti eljárás időtartamát, a következő cégbírósági intézkedés meghozatalát. Erre tekintettel a módosítás kimondja, hogy törvényességi felügyeleti eljárás léte alatt a cégbíróság csak azt követően intézkedik az új székhely szerinti cégbírósághoz való áttételről, ha a céggel szemben folyamatban lévő törvényességi felügyeleti eljárást jogerősen megszüntette, vagyis a cég eleget tette a törvényes működés helyreállításának. Ha az új székhely bejegyzése a törvényes állapot helyreállításához vezet [Ctv. 81. § (4) bekezdés], lehetőség van az áttételre, és az új székhely bejegyzésével szüntethető meg a törvényességi felügyeleti eljárás. A törvényességi felügyeleti eljárás lefolytatása alatt a változásbejegyzési kérelem elbírálását a cégbíróság a Ctv. 32. §-a alapján felfüggeszti, és ha a törvényességi felügyeleti eljárás a cég megszűntnek nyilvánításával ér véget, a cégbíróság a változásbejegyzési kérelmet elutasítja.

A törvényességi felügyeleti eljárás céljának és a cég által esetlegesen benyújtott változásbejegyzési kérelemnek a megítélését a törvényességi felügyeleti eljárás szabályai megfelelően kezelik [Ctv. 72. § (1) bek., 81. § (4) bek.], így nem volt szükség egyéb pontosításra.

A törvény 2014. július 1. napjától lehetővé teszi, hogy meginduljon az elektronikus kommunikáció a törvényességi felügyeleti eljárásokban is. E kommunikáció során is törekedni kell a cégeljárásban már elért eredmények megtartására, a megszokott eljárások megfelelő alkalmazására. Erre figyelemmel a kérelmek feldolgozása érdekében a törvény elektronikus űrlapot rendszeresít, amely megkönnyíti a kérelem alapvető adatainak kinyerését, ellenőrzését. (Így különösen az érintett cég adatainak egyezőségét, az elektronikus kommunikációhoz szükséges feltételek meglétét.) Az űrlapra főszabályként a cégeljárásban benyújtható okiratokra vonatkozó szabályokat kell alkalmazni (formátum, karakterkészlet, stb.) A kérelem vizsgálata és a kézbesítés a cégbejegyzési, változásbejegyzési eljárásban már ismert módon történik.

Az elektronikus kommunikáció a jogi képviselővel eljáró felek, a cég, valamint hatósági kérelmező esetében kötelező, egyéb részt vevők tekintetében választható. A Pp. szabályaira figyelemmel a kérelmező és a cég (ha nem jogi képviselővel jár el) elegendő, ha fokozott biztonságú elektronikus aláírással rendelkezik, hiszen ez a forma biztosítja az írásbeliséget az elektronikus kommunikációban. Ha a kérelmező hatóság, vagy az ügyészség, használhat szervezeti aláírást is.

A törvény a Pp. egyes, a cégbíróság előtti eljárásban is megfelelően értelmezhető szabályait alkalmazni rendeli, így: az elektronikus kapcsolattartás tartalma [Pp. 394/B. § (2), (6) bek.], az áttérés szabályai [Pp. 394/B. § (8), (9) bek.].

A módosítás eltérő szöveggel lépteti hatályba az elektronikus kommunikáció bevezetésének következő lépcsőjét, amikor elektronikus kommunikációra lesz köteles az a cég is, amellyel szemben a törvényességi felügyeleti eljárás folyik.

A törvény pontosítja és racionalizálja a törvényességi felügyeleti eljárás belső dinamikáját.

A törvény egyértelművé teszi, hogy törvényességi felügyeleti eljárásban is akkor kerül sor a jogi képviselő egyszerűsített cégeljárásban elkövetett hibája miatt bírságolásra, ha a hiba azonos a Ctv. 48. § (7) bekezdése szerinti hibával, vagyis a kérelem tartalma vagy a csatolt okirat súlyosan törvénysértő (volt). A módosítás így törvényességi felügyeleti eljárásban is nyilvánvalóvá teszi, hogy a jogi képviselő bírságolásának akkor van helye, ha a kérelem vagy az annak alapjául szolgáló bármely okirat olyan hibában szenved, amely alapján a jogi képviselőnek a cégalapításban való közreműködését meg kellett volna tagadnia, vagyis a cégalapítás valamely eleme súlyos törvénysértést valósított meg, amelyet azonban a cégbíróság az egy munkaórás bejegyzési határidőre tekintettel nem észlelt.

A Ctv. 80. § (5) bekezdésének beépítése a törvényességi felügyeleti eljárásban szoros elbírási határidőt szab a cégbíróság számára, ha a kérelem a cég legfőbb szervének összehívására vonatkozik. Ezekben a kérelmekben indokolt és szükséges a lehető leggyorsabban határozni, hiszen a cég törvényes működésének megőrzését szolgálhatja, így általa elkerülhetővé válik egy későbbi törvényességi felügyeleti eljárás lefolytatásának szükségessége.

A Ctv. 84. § (2) bekezdés első mondatának módosítása lehetővé teszi, hogy a cégbíróság a cég megszüntetéséről már az első eredménytelen felhívást követően határozzon. A törvény elhagyja továbbá a felesleges duplikációt jelentő rendelkezést a beszámoló letétbe helyezése és közzététele elmulasztása miatti cégbírósági intézkedés vonatkozásában, a fogalmazó, bírósági ügyintéző jogkörére vonatkozó rendelkezést - jelentősen egyszerűsítve - pedig áthelyezi a 87. §-ba.

A módosítás megszünteti a Ctv. 81. § (1) bekezdés a) pontja szerinti intézkedést, figyelemmel arra, hogy az lényegében a 80. § szerinti felhívást ismétli meg, ezáltal gyorsabbá és hatékonyabbá válhat az eljárás. A módosítás továbbá nyilvánvalóvá teszi, hogy amennyiben a cégbíróság úgy ítéli meg, hogy a törvényes működés kikényszerítésének nincs esélye, a megszűntnek nyilvánításra mind a 80. § szerinti felhívás, mind az első eredménytelen intézkedést követően sor kerülhet.

A beszámoló benyújtásának elmaradása miatt, továbbá az adószám törlése miatt induló eljárásokban a módosítás a bírósági ügyintézőknek teljes jogkört biztosít, figyelembe véve azt a tényt, hogy ezen eljárásokban mérlegelést igénylő kérdés nem merül fel, illetve az eljárások nagy tömegben, jól sematizálhatóan kerülnek lefolytatásra.

A Ctv. 1/A. §-ának változása tovább csökkenti a bírói kizárólagos jogköröket - törvényességi felügyeleti eljárások körében is.

A végelszámolás körében a törvény megold egy jogértelmezési kérdést ezzel csökkentve a cégek adminisztratív terhét. A cégnévhez járuló esetleges toldatokról [bejegyzés alatt (44. §), felszámolás alatt, csődeljárás alatt (26. §), kényszertörlés alatt (116. §)] a cégbíróság határoz. A végelszámolás alatti toldat és a végelszámoló megválasztása tekintetében ugyanakkor a gyakorlat a létesítő okirat módosításának szükségességét alakította ki. A végelszámoló vonatkozásában fontos rámutatni arra, hogy a Ctv. 98. § (2) bekezdése szerint a végelszámolás kezdő időpontjától a cég önálló képviseleti joggal rendelkező vezető tisztségviselőjének a végelszámoló minősül, vagyis a cég nem dönthet úgy, hogy a végelszámolás előtt a cégjegyzékbe bejegyzett vezető tisztségviselők képviseleti jogát is fenntartja, illetve a törvény rendelkezése a képviseleti jog kérdését eldönti, így valójában nem a létesítő okirat módosítása „vezet” a képviseleti jog változásához. A változások átvezetéséhez elegendő, ha a cégjegyzék adataiban szükséges módosításokat a cég a változásbejegyzési kérelemben tünteti fel (25. §).

A kényszertörlés szabályait a törvény teljes egészében felülvizsgálta.

A Ctv. 2012. március 1. napjától megszüntette a kényszer-végelszámolás intézményét. Helyette - speciális törvényességi felügyeleti eljárásként - az ún. kényszertörlési eljárás került bevezetésre. A törvényi eljárási szabály felülvizsgálata kettős célt szolgált. Egyrészt az új eljárási rend megszüntette a felesleges bírósági eljárásokat (hiszen a kényszer-végelszámolási eljárások általában nem vezettek eredményre, felszámolási eljárás elrendelésére került sor), másrészt lehetőséget biztosít arra, hogy a cégjegyzéket terhelő, ténylegesen nem működő, kiüresített cégek a cégjegyzékből gyorsan kivezethetőek legyenek. A kényszertörlési eljárás szabályainak 2011. évi kialakításakor az az egyező szakmai álláspont alakult ki, hogy ezen új eljárásnak a gyakorlati tapasztalatai alapján indokolt a szabályozás ismételt felülvizsgálata.

Az eljárás központi eleme, hogy a kényszertörlés alá került cégek vagyonának felmérésére - a cégközlönybeli közzététel folyományaként érkező érdekelti bejelentéseken túl - a cégbíróság köteles és jogosult. Kiemelt érdek fűződik ahhoz, hogy a megszüntetésre kerülő cégek vagyona a lehető legteljesebb körben felmérésre kerüljön, hiszen ellenkező esetben pótlólagos eljárásokra (vagyonrendezésre) kerülhet sor, amely ismételten költséget és munkaterhet generál. A jelenleg hatályos szabályok annyit rögzítenek, hogy az adatszolgáltatást teljesítő szervek soron kívül és térítésmentesen szolgáltatnak adatot a kényszertörlés alatt álló cég vagyonára vonatkozóan, azonban az információáramlás ebből következően főleg papír alapon történik. Elektronikus lekérdezésre vonatkozó előírást kizárólag az ingatlan-nyilvántartás tekintetében tartalmaz a törvény, azonban a gyakorlati tapasztalok nem kedvezőek.

Mindezekre figyelemmel a törvénymódosítás megvalósítja a kényszertörlési eljárás újragondolását, és azokon a pontokon, ahol az eljárás sikeressége, gyorsasága fokozható, ott új eljárási szabályokról rendelkezik.

A törvénymódosítás elhelyezi a kényszertörlési eljárást a bírósági eljárások rendszerében, kimondva, hogy az polgári nem peres eljárás, amelyre főszabályként a Pp. rendelkezéseit kell alkalmazni. A kényszertörlési eljárásban 2014. július 1-től egyidőben kerül sor a Cégközlönybeli közzétételre tekintettel történő bejelentésekre és a cégbírósági vagyonfelmérésre, felismerve azt, hogy a cég jogviszonyainak lezárása önmagában nem függ attól, történik-e bejelentés, így szükségtelenül vár a cégbíróság a vagyonnal kapcsolatos intézkedésekkel. Az eljárás mikénti lezárása tekintetében azonban nyilvánvalóan jelentősége van annak, milyen tartalmú bejelentésekre kerül sor.

A módosítás immáron elektronikus útra tereli a cégbíróság által lefolytatandó vagyonfelmérés módját. Ez többes előnnyel jár. Egyrészt jelentős hatékonyságnövelés valósítható meg, másrészt jelentősen gyorsítható az eljárás, és nem utolsósorban jelentős költségmegtakarítással jár (posta-költség, stb.). A cégbíróság gyakorlatilag egy elektronikus üzenet „elkészítésével” valamennyi, a cég vagyona tekintetében érdemi információval rendelkezhető szervezetet képes elérni.

A vagyonfelmérésben résztvevő szervezetek számára sem jelenthet az elektronikus kommunikáció problémát. A hatóságok már jelenleg is alkalmaznak/alkalmazhatnak elektronikus kommunikációt eljárásaikban; a közjegyzők, végrehajtók évek óta rendelkeznek hivatali elektronikus aláírással, illetve mindkét kamara magas szintvonalú elektronikus adatbázissal rendelkezik. A pénzforgalmi szolgáltatók számára szintén nem jelent gondot az elektronikus kommunikáció. Önmagában az elektronikus üzenetküldés csupán a továbbítás gyorsaságát garantálja. Az elektronikus kommunikáció abban az esetben tud ténylegesen gyors és hatékony lenni, ha mindkét oldalon (küldő és címzett oldalon) a küldemény fogadására, feldolgozására (értelmezésére), válaszadásra, és a választ váró oldalán a válasz feldolgozására (értelmezésére) elektronikus mechanizmusok épülnek rá. Ilyen pozitív példát már jelenleg is találhatunk (végrehajtók és pénzforgalmi szolgáltatók között), így a cél ilyen elektronikus rendszerek megvalósítása. Ennek törvényi előírása azonban most még időelőtti lenne (illetve nem is igényel törvényi szintű szabályozást), így a Ctv. annyit rögzít, hogy sematizált üzenetváltás történik, és a megkeresett szervezetek 15 napon belül kötelesek az adatszolgáltatásra. A részletes szabályokat miniszteri rendelet fogja meghatározni.

Az adatszolgáltatás tartalma tekintetében a törvény nem közhiteles igazolás küldését várja el a megkeresett szervezetektől, hanem a vagyonra vonatkozó adatszolgáltatást, vagyis például a földhivatalok megkeresése esetén helyrajzi szám közlését tulajdoni lap megküldése nélkül.

Amennyiben a vagyonfelmérés és a bejelentések adatai alapján az eljárásban szükség van a vagyonra vonatkozó, közhiteles nyilvántartásból származó igazolásra, adó- és értékbizonyítványra, a cégbíróság intézkedik azok beszerzése iránt. (Fontos rámutatni arra, hogy ilyen igazolások beszerzésének igénye igen szűk körben merül fel. Ilyen eset, ha a cégbíróság a vagyon felosztásáról kíván rendelkezni, vagy ha a fedezetelvonó ügylet valószínűsítéséhez van rá szüksége. Egyéb esetben e nélkül is megítélhetőek a releváns körülmények, hiszen például, ha ingatlanvagyon merül fel, a felszámoláshoz szükséges költség megléte valószínűsíthető.)

A kényszertörlési eljárás lezárásáról szóló végzésben új elemként a cégbíróság feltünteti a bejelentett követelések jogosultjait, a feltárt vagyon, valamint a bejelentett követelések teljes összegét is.

A vagyon hatékonyabb feltárása eredményeként az eljárás lezárására is megalapozottabban kerülhet sor. A módosítás csupán a szükséges módosításokat vezeti át az eljárás lezárásának szabályain. A hatályos szabályozásban rögzített esetek továbbra is fennmarad: a) nincs követelés, nincs vagyon, b) van követelés, nincs vagyon vagy nincs a felszámolási eljáráshoz elegendő vagyon c) van követelés és van a felszámolási eljáráshoz elegendő vagyon d) van követelés, vagyon vélhetően fedezetelvonó ügylet miatt nincs, e) nincs követelés, van vagyon.

A fenti eseteket bővíti a módosítás azzal, ha a cég bírósági peres vagy nem peres eljárásban érdekelt fél. A törvény változtat azon az esetkörön, ha a cégnek munkavállalója van, de egyébként nem elegendő a vagyona egy felszámolási eljárás lefolytatására. A hatályos rendszerben ebben az esetben felszámolási eljárás indul, amelyben a felszámoló feladata az egyszerűsített felszámolás lebonyolítása, és a Bérgarancia Alapból történő támogatás igénylése. E rendszeren változtat a törvény, kimondva azt, hogy kényszertörlési eljárásban, ha munkavállalói igénybejelentés történik (bérkövetelés vagy a munkáltató jogutód nélkül megszűnésével összefüggésben okiratok kiadás), és a felszámolási eljárás kezdeményezéséhez szükséges feltételek egyébként nem állnak fenn, a munkavállalókkal kapcsolatos feladatokat a felszámolói névjegyzékből kirendelt felszámoló látja el, előre meghatározott díjazás ellenében. (A törvény alkalmazhatóságához a Bérgarancia Alapról szóló törvény módosítása is szükséges, melyet nem a jelen törvény tartalmaz.)

Abban az esetben, ha van követelés, de vagyon hiányában a kényszertörlési eljárás lezárásra, a cég törlésre kerül, a cégbíróság - a későbbi igényérvényesítés megkönnyítése érdekében - a végzésében a követelésekre és a vagyonra vonatkozó legfontosabb információkat rögzíti.

A vagyonfelmérés hatékonyságának növelésével a Ctv. immár tartalmazza azokat a szempontokat is, amelyek alapján a cégbíróság joggal következtethet arra, hogy a cégnek azért nincs vagyona, mert azt csalárd módon kivonták.

A módosítás újraértelmezi a kényszertörlést követően indított hitelezői igényérvényesítést.

A törvény külön nem mondja ki az új Ptk.-ból (illetve a hatályos jogból is) következő elemet, vagyis, ha a céget a cégbíróság kényszertörlési eljárásban törölte a cégjegyzékből, a cég tartozásaiért a tag a cég jogutód nélküli megszűnésének szabályai szerint felel. Vagyis, ha korlátlan tagi felelősség állt fenn a cég működése során, az igaz a jogutód nélküli megszűnéskor fennmaradt hitelezői követelések tekintetében is. Ha korlátozott volt a tagi felelősség, akkor volt tag felelőssége a társaság megszűnésekor felosztott társasági vagyonból a tagnak jutó rész erejéig áll fenn.

A Ctv.-ben azokat az eseteket kell megjeleníteni, ahol a tag vonatkozásában korlátozott tagi felelősségének áttörésére kerül sor, illetve vezető tisztségviselő esetén a felelőssége átfordult, és már nem a gazdasági társaság érdekeit kell volna kizárólag szem előtt tartania, hanem már felelt a hitelezők érdekeinek figyelembevételéért is.

A hatályos 118/A. § is ezen esetekre állít fel szabályrendszert, azonban az új Ptk. előírásai lehetőséget teremtettek arra, hogy ezen felelősségi esetek és az anyagi jogi szabályok közötti összhang megerősítésre kerülhessen. Így a jövőben a felelősség áttörés alóli mentesülés nem a kényszertörlést megelőző okokra figyelemmel történhet, hanem úgy, hogy a tag bizonyítja, hogy a hatályos jogban is ismert visszaélésszerű magatartásokat nem követte el. Az új Ptk. 3:2. §-a alapján a korlátozott tagi felelősség áttöréséhez visszaélésszerű magatartás szükséges, amely viszont nem feltétlenül feleltethető meg a kényszertörléshez vezető okokkal (pl.: végelszámolási határidő eltelte). Ugyanakkor nem kizárt, hogy a megszűntnek nyilvánítást megelőző tagsági magatartás megvalósít visszaélésszerű magatartást, akár a hátrányos üzletpolitika, akár a törvényes működéssel ellentétes döntések meghozatala által.

A szabályozás fenntartja a volt tag felelősségét is. Fontos rámutatni arra, hogy a szabályozás immár nem csak a többségi befolyással rendelkező tagot teszi perelhetővé, hanem bármely korlátozott tagi felelősséggel rendelkező tagot. Ennek oka részben az, hogy az új Ptk. sem tesz különbséget, részben az a felismerés, hogy összehangolt tagi magatartás esetén a visszaélésszerű magatartást kisebb tulajdoni hányaddal rendelkező tulajdonosok is megvalósíthatják. A felelősség áttörésénél az eredményt kell figyelembe venni, és másodlagos kérdés, hogy a cégbeli döntés milyen szavazati aránnyal rendelkező tagok szavazatával jött létre.

A vezető tisztségviselő vonatkozásában a szabályozás lényegében a korábbi elgondolást követi. A vezető tisztségviselő Ctv. alapján történő perlésére abban az esetben kerülhet sor, ha a cég törlésére követelés bejelentése, de a felszámolási eljáráshoz szükséges vagyon hiányában kerülhet sor, megállapítható, hogy a cég fizetésképtelensége a gyakorlatilag fenn áll. Ebből következőn a fenyegető fizetésképtelenség, mint a fizetésképtelenséget megelőző állapot is fenn kellett, hogy álljon. A szabályozás így abból az előfeltevésből indul ki, hogy ebben az esetben a vezető tisztségviselő felelőssége az új Ptk. 3:118. § alapján biztosan bekövetkezett, illetve maga a kényszertörlési szabályrendszer is rögzít immár egy speciális „wrongful trading” szabályt [116. § (3) bek.].

A szabályozás a korábbihoz hasonlóan lehetővé teszi volt vezető tisztségviselő perlését is, azonban már nem tartalmaz 3 éves időkorlátot, ennek oka, hogy a fenyegető fizetésképtelenség bekövetkeztét a jogalkotó előre nem ismerheti. A mentesülés rendszere kétfokú. Egyrészt mentesül a vezető tisztségviselő, ha bizonyítja, hogy nem az ő magatartása, intézkedése miatt, megbízatásának ideje alatt következett be a fenyegető fizetésképtelenség. Ha a fenyegető fizetésképtelenség miatta vagy az ő megbízatása alatt következett be, (másrészről) mentesül, ha az ilyen tisztséget betöltő személytől elvárt minden intézkedést megtette. Ezen intézkedések felsorolását nyilvánvalóan nem tartalmazhatja a törvény, az eset összes körülményei alapján kell megítélni azt, megfelelően járt-e el a vezető tisztségviselő. A szabályozás továbbra is fenntartja a hitelezői érdeksérelemre vonatkozó vélelmeket, pontosítva, kiegészítve azokat.

A szabályozás immár világosság teszi a hitelezői státusz feltételeit. A hitelezői minőséget a cégbíróság a kényszertörlési eljárásban nem vizsgálja, így az eljárást lezáró végzésében csupán felsorolja a bejelentett követelések jogosultjait. (Fontos rámutatni arra, hogy a törvény hosszabb 60 napos határidőt ad a követelés bejelentésére.)

A felhatalmazó és átmeneti rendelkezések körében a törvény kiegészíti a Ctv. felhatalmazó rendelkezéseit a Ctv. módosítással a cégeljárás rendszerébe kerülő elektronikus eljárások részletes szabályainak, valamint a szerződésminták miniszteri rendeletben történő megállapítása érdekében. A felhatalmazó rendelkezések kiegészítésre kerülnek továbbá a szerződésmintákat tartalmazó miniszteri rendelet kiadására vonatkozó felhatalmazással.

Az átmeneti rendelkezések segítik a jogalkalmazást. A törvénymódosítás lehetővé teszi a már folyamatban lévő törvényességi felügyeleti eljárásokban is 2014. július 1-jét követően az elektronikus kommunikációt.

A hitelezői igényérvényesítés megkönnyítése érdekében az átmeneti szabály rendelkezik a 2014. július 1. napján folyamatban lévő kényszertörlések lezárására vonatkozó eltérő szabályokról, és a hitelező által kezdeményezhető perekről.

Az elektronikus kommunikáció továbbfejlesztésére vonatkozó előírások és a kényszertörlés eljárásra vonatkozó új rendelkezések 2014. július 1. napján és 2015. január 1. napján lépnek hatályba.

A 113. §-hoz

Az új Ptk. nem tartalmazza a köztestületet, mint sajátos jogi személy típust. A szabályozás elhagyását támasztja alá egyrészt az, hogy az új Ptk. jogi személyekre vonatkozó szabályozása a hatályos Ptk. szabályrendszerétől koncepcionálisan eltér, másrészt a köztestület közjogi jogi személynek minősül, ezért magánjogi kódexben való elhelyezése nem indokolt (az új Ptk. hasonló okokból nem tartalmaz szabályokat a költségvetési szervekre vonatkozóan). Egy adott köztestület létrehozásáról, szervezetéről és működéséről minden esetben törvény rendelkezik, indokolt azonban a köztestületekre vonatkozó általános jellegű, összefoglaló, a szervezettípust generálisan meghatározó szabályok megtartása, a hatályos Ptk.-ban rögzített szabályokkal lényegében azonos tartalommal. Az egyesületek szabályozására, mint mögöttesen alkalmazandó szabályrendszerre vonatkozó utaló szabály fenntartása továbbra is indokolt. Számos köztestület szabályozása a hatályos Ptk.-ban elhelyezett háttérszabályokhoz igazodik. Ebből következően e szabályoknak a jogrendszerből való kivezetése csak az egyes köztestületek szabályozásának egyenkénti áttekintése és esetleges módosítása által lenne megvalósítható, amely felesleges jogalkotási tevékenységet indukálna. Indokolt ezért, hogy az új Ptk.-ból kimaradó köztestületi szabályozást a jogalkotó egy olyan jogszabályban helyezze el, amelynek rendszerébe az megfelelően beilleszthető. Ilyen jogszabálynak tekinthető az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény, amely ma a közalapítványokra vonatkozó hatályos szabályokat tartalmazza. E törvénynek ma már lényegében csak ezek a rendelkezései hatályosak, így a törvény kiegészíthető a köztestületekre vonatkozó általános szabályokkal. Ennek eredményeként egy helyen lesz fellelhető és áttekinthető azon közjogi jogi személyek általános szabályanyaga, amelyek magánjogi gyökerekkel, kapcsolatokkal rendelkeznek.

A 114. §-hoz

Az európai szövetkezetről szóló 2006. évi LXIX. törvény módosításával az európai szövetkezet vonatkozásában a hitelezői biztosítékadási szabályok kerülnek összhangba az új Ptk.-nak a jogi személyek átalakulására vonatkozó biztosítékadási szabályaival.

A 115. §-hoz

Az új Ptk. értelmében a cselekvőképesség elsősorban csak a bíróság által meghatározott ügycsoportban korlátozható. A cselekvőképesség teljes korlátozására csak akkor kerülhet sor, ha az érintett személy jogainak védelmére a cselekvőképesség részleges korlátozása nem elégséges. A büntető ügyekben alkalmazható közvetítői tevékenységről szóló 2006. évi CXXIII. törvényt módosító rendelkezések a személyes, illetve a vagyoni ügyei vitelében vagy a bíróság, hatóság előtti eljárás jogának gyakorlása vonatkozásában cselekvőképességében részlegesen korlátozott nagykorú sértett esetében a törvényes képviselőnek a közvetítői eljárásban való részvételét és az ilyen sértett meghallgatásánál a törvényes képviselő jelenlétét kívánják meg.

A 116. §-hoz

A kisajátításról szóló 2007. évi CXXIII. törvény módosítása részben szövegpontosító jellegű; a Ptk.-ra való megfelelő utalást tartalmazza. A módosítás továbbá megteremti az összhangot az ingatlan-nyilvántartásról szóló 1997. évi CXLI. törvény 78. §-ával annak érdekében, hogy a kisajátításhoz szükséges adatok beszerzése körében a kisajátítást kérő az ingatlan-nyilvántartási adatokat a tulajdoni laptól eltérő elektronikus formátumban is beszerezhesse az ingatlanügyi hatóságtól.

А kisajátításról szóló 2007. évi CXXIII. törvényben a nemzetgazdasági szempontból kiemelt jelentőségű ügynek minősített beruházásokat indokolt az előmunkálatok végzésének privilegizált esetei között szabályoznia kiemelt beruházások minél hatékonyabb megvalósítása érdekében.

Végül hatályon kívül helyezésre kerül egy, a gyakorlatban feleslegesnek bizonyult rendelkezés.

A 117. §-hoz

A tőkeegyesítő társaságok határon átnyúló egyesüléséről szóló 2007. évi CXL. törvény módosítása a jogszabályok közötti összhang megteremtése érdekében egyértelművé teszi, hogy a cégbíróság minden feltétel meglétének vizsgálatára - így az adóhatósági eljárásokra vonatkozó tájékoztatás-kérésre, és az annak megfelelő eljárásra is - a tanúsítvány kiadásakor köteles.

A 118. §-hoz

A törvény kiegészíti az egyes közjegyzői nemperes eljárásokról szóló 2008. évi XLV. törvényt a házassági és élettársi vagyonjogi szerződések elektronikus nyilvántartásának vezetésére vonatkozó szabályokkal. A nyilvántartásba vétel iránti kérelem előterjesztésére csak személyesen - közösen - kerülhet sor, és a nyilvántartásba vételt megelőzően a közjegyző a kérelmezők személyazonosságáról a közjegyzői okirat elkészítésének szabályainak alkalmazásával győződik meg. Ennek megfelelően a kérelem elektronikus úton történő előterjesztésére nem lesz lehetőség. A nyilvántartások közhiteles volta miatt indokolt ez a szigorítás.

Az eljáró közjegyző illetékességet a házastársak, illetve az élettársak bármelyikének lakóhelye, vagy tartózkodási helye megállapítja. A házassági és élettársi vagyonjogi szerződések elektronikus nyilvántartásába történő bejegyzésért a közjegyzői díjszabásról szóló 14/1991. (XI. 26.) IM rendeletben meghatározott költséget kell megfizetni. Ezen felül az elektronikus rendszer fenntartásáért és folyamatos rendelkezésre állásáért az országos kamara részére költségtérítés fizetendő.

A nyilvántartás adataihoz hozzáférést kell biztosítani a közigazgatási hatóság, a közigazgatási szerv, a bíróság, a bírósági végrehajtó, és az ügyészség mellett, a nyomozó hatóságnak, terrorizmust elhárító szervnek, nemzetbiztonsági szolgálatnak, továbbá a közjegyző tevékenységének szakmai felügyeletét ellátó szervnek.

A nyilvántartás szükséges adatként tartalmazza a vagyonjogi szerződés fennállásának tényét, a szerződő felek nevét, születési nevét, anyja nevét, születési helyét, idejét, a bejegyző közjegyző nevét, székhelyét és a bejegyzés ügyszámát és időpontját, a szerződés megszűnése esetében ennek tényét és a bejegyző közjegyző nevét, székhelyét és a bejegyzés ügyszámát, idejét. A vagyonjogi szerződés fennállásának tényére vonatkozóan a nyilvántartásba bárki bármely közjegyzőnél betekinthet, és annak alapján saját céljára feljegyzést készíthet. A betekintés a vagyonjogi szerződést megkötő felek valamelyikének 36/K. § (1) bekezdés b) pontjában szereplő adatai és az ehhez fűződő jogi érdek igazolása alapján történhet. A jogi érdek igazolása során meg kell jelölni azt a jogügyletet, illetve egyéb okot, amely az adatfelhasználás jogszerű célját és jogalapját megalapozza. A lekérdezés eredményéről a közjegyző - kérelemre - tanúsítványt állít ki. E helyen fontos hangsúlyozni, hogy a betekintés kizárólag a vagyonjogi szerződés fennállásának tényére vonatkozhat. A vagyonjogi szerződés tartalmáról kizárólag valamelyik házastárs írásbeli felhatalmazása alapján adható felvilágosítás. A nyilvántartásban szereplő adatok kezelésére szolgáló informatikai alkalmazás működtetője a nyilvántartás vezetéséről naplót készít.

Az új Ptk. a bírósági letétbehelyezés jogintézményével párhuzamosan lehetővé teszi a közjegyzőnél történő letétbe helyezéssel megvalósuló teljesítést is. Ennek indoka, hogy a közjegyzőket a jogszolgáltatásban betöltött szerepükkel összefüggésben közbizalom övezi, valamint az érintettek számára könnyebben elérhetőek. E letétbe helyezési forma mögöttes joganyagaként az új Ptk. a bírósági letétre vonatkozó szabályokat jelöli meg, azonban szükséges megalkotni a közjegyzői letétre vonatkozó speciális szabályokat is. Tekintettel arra, hogy közjegyzői nem peres eljárásról van szó, a törvényi szintet igénylő alapvető szabályokat az egyes közjegyzői nemperes eljárásokról szóló 2008. évi XLV. törvényben indokolt elhelyezni.

A közjegyzői letéttel történő teljesítés a bírósági letét útján történő teljesítéssel azonos hatályú. A letéti kérelmet a közjegyzőnél kell előterjeszteni. Ha a letétet a közjegyző elfogadja, erről külön végzést nem hoz, hanem a kérelmet az elfogadásról szóló záradékkal látja el. A közjegyző csak arról határoz formálisan, ha a kérelmet elutasítja, vagy az ügyfél által személyesen előterjesztendő - értékpapírra, okiratra vonatkozó letéti - kérelem átvételét a feltételek fennállásának hiányában megtagadja. A letevő a letétet mindaddig visszakövetelheti, amíg a közjegyző a jogosultat a letétbe helyezésről nem értesíti. A letét kiutalásáról a közjegyző ugyancsak végzéssel dönt, a letét kiadására csak e határozat jogerőre emelkedését követően kerülhet sor. Ha a letét elfogadását megtagadó, vagy a kiutalást elrendelő végzés jogerőre emelkedését követően a pénzt kiutalni bármely okból nem lehet, vagy a letéti tárgyat a letevő vagy a jogosult nem veszi át, a közjegyző a letét tárgyát úgy őrzi, mintha azt letétként elfogadta volna, azonban a határozat jogerőre emelkedésétől számított öt év elteltével a letétként történő őrzést megszünteti.

A közjegyzői letét elfogadása iránti kérelem előterjesztésére és elbírálására, a letét őrzésére és őrzésének megszüntetésére, a letét kiutalására, valamint a letéti őrzéssel kapcsolatos költségek megtérítésére vonatkozó részletes szabályok az igazságügyért felelős miniszter rendeletében kerülnek meghatározásra.

A hatályos Ptk. 338/B. § (7) bekezdésében leírt szabályt az új Ptk. 6:569. § (6) bekezdése tartalmazza, ezért a törvénynek a továbbiakban erre a jogszabályhelyre kell utalnia.

A törvény tartalmaz továbbá az egységes jogalkalmazást elősegítő, a jogszabályok szövegét pontosító előírásokat.

A 119. §-hoz

A vállalkozás fogalmát a 2009. évi LXVIII. törvény 2010. január 1. napjával vezette be a Pp.-be, azóta a vállalkozás és a gazdálkodó szervezet fogalma váltogatja egymást a jogszabály szövegében. E két fogalom csak részben fedi egymást. Ráadásul a 2009. évi LXVIII. törvény önálló, a vállalkozások egymás közötti perei címet viselő fejezetben gyűjtötte volna össze a vonatkozó szabályokat, azonban a fejezetet alkotó szabályok összességükben végül nem léptek hatályba. Mindezekre tekintettel a Pp. vállalkozás fogalmának fenntartása jelenleg nem indokolt. Egyrészt azért, mert a gazdálkodó szervezet fogalom funkcionálisan meghatározóbb a törvény szövegében, másrészt az új Ptk. vállalkozás fogalmával azonos megnevezésű, de tartalmában eltérő, Pp.-ben elhelyezett vállalkozás fogalom jogértelmezési problémákat okozhat a jogalkalmazók szélesebb körében.

Az eljárási jellegű szabályokat tartalmazó normáknál több szempontból is célszerűbb fenntartani egy olyan fogalmat, ami alapján pontos személyi kör állapítható meg, mert ez segíti az egységes jogalkalmazást. Tekintettel arra, hogy a Pp.-ben jelenleg alkalmazott vállalkozás fogalom megszűnik, annak fenntartása a fizetési meghagyásos eljárásról szóló 2009. évi L. törvényben (a továbbiakban: Fmhtv.) sem indokolt, ezért annak módosítása is célszerű a szabályozás sajátosságaival összhangban.

A 120. §-hoz

A hozzátartozók közötti erőszak miatt alkalmazható távoltartásról szóló 2009. évi LXXII. törvény (a továbbiakban: Tvtv.) módosítása részben szövegpontosító jellegű, amit a hatályos Ptk.-ra vonatkozó utalások megszüntetése és az új Ptk. közeli hozzátartozó, hozzátartozó fogalmának változása indokol. Lényeges változás ugyanakkor, hogy a jogszabály alapján hozzátartozónak kell tekinteni a volt élettársat is. E változtatást nem az új Ptk. szabályrendszerének, vagy hozzátartozókkal kapcsolatos fogalmainak változása, hanem sokkal inkább a szabályozás tárgya és a jogalkalmazói gyakorlat igénye indokolja. A hozzátartozók közötti bántalmazás leggyakoribb alanyai közé tartozik ugyanis - a bírósági tapasztalatok alapján - a volt élettárs. Ezért az alanyi kör kibővítése indokolt annak érdekében, hogy az állam e jogszabályban védett jogi érdekek oltalmát hatékonyabban biztosítsa.

A bejegyzett élettárs, volt bejegyzett élettárs fogalmának fenntartása arra tekintettel indokolt, hogy a jogalkalmazó számára egyértelmű maradjon, e személyi kört e törvény vonatkozásában a hozzátartozó fogalmába bele kell érteni, függetlenül attól, hogy a bejegyzett élettársi kapcsolatról, az ezzel összefüggő, valamint az élettársi viszony igazolásának megkönnyítéséhez szükséges egyes törvények módosításáról szóló 2009. évi XXIX. törvény maga rendeli alkalmazni a bejegyzett élettársakra a házaspárra vonatkozó szabályokat.

A Tvtv. lehetővé teszi a bíróság határozatának a rendőrség közreműködésével történő kézbesítését. E lehetőség biztosítása szükséges - a rendkívül szoros eljárási határidőkre figyelemmel - az idézés kiadása érdekében is. A jogintézmény speciális jellege miatt az idézés szabályszerűségére külön törvényi rendelkezés szükséges.

Ugyancsak a szoros eljárási határidőkre és az eljárás speciális jellegére tekintettel szükséges előírni egy külön tájékoztatási kötelezettséget, amelynek egyebek mellett a távoltartás szabályai megszegésének következményeire is ki kell terjednie.

Figyelemmel arra, hogy a nemperes eljárásban érintett felek viszonya tipikusan elhúzódó, súlyos konfliktussal terhelt, szükséges annak biztosítása, hogy a polgári perrendtartásról szóló 1952. évi III. törvény által előírt személyes megjelenésre vonatkozó szabályoktól eltérően a személyes meghallgatás lefolytatása során a bíróság a bántalmazott kérelmezőnek - a bántalmazó kérelmezett jogait nem csorbító - hatékony eljárási védelmet nyújtson. Ez a megoldás egyaránt szolgálja a kérelmező személye védelmét és nyilatkozattételének befolyásmentességét.

A jogalkalmazói tapasztalatok alapján a jelenlegi, 30 napra elrendelhető megelőző távoltartás nem jelent minden esetben kellően hatékony szankciót a hozzátartozók közötti erőszak megakadályozása érdekében. Ez az indoka, hogy a megelőző távoltartást legfeljebb 60 napra rendelhesse el a bíróság.

A törvény az ideiglenes megelőző távoltartó határozat esetében rendelkezik arról, hogy az ott elrendelt távoltartás a jogorvoslat benyújtására tekintet nélkül végrehajtható. A bíróság által elrendelt megelőző távoltartás esetében - különösen a kérelemre indult eljárásokban - jelenleg nincs egyértelmű törvényi szabályozás az előzetes végrehajthatóság kimondására.

Figyelemmel a jogintézmény céljára és arra, hogy az ideiglenes megelőző távoltartás esetében maga a törvény kimondja az előzetes végrehajthatóságot, indokolt ezt a megelőző távoltartásról rendelkező határozat esetében is kimondani.

A nemperes eljárás céljára tekintettel, továbbá a gyors és hatékony intézkedés érdekében szükséges egyrészt a jogorvoslati határidőnek az általános szabályoktól eltérő szabályozása, másrészt az iratok felterjesztésének, a fellebbezésre tehető észrevételeknek a szabályozása, továbbá a másodfokú eljárás határidejének a meghatározása. A módosítás célja az, hogy a másodfokú bíróság az elrendelt megelőző távoltartás időtartamának legkorábbi szakaszában dönthessen a fellebbezésekről. Ezt a célt szolgálja a hatályon kívül helyezés lehetőségének korlátozása is.

A 121. §-hoz

Az egyéni vállalkozóról és az egyéni cégről szóló 2009. évi CXV. törvényt érintő módosítások részben koherencia, részben szövegpontosító jellegűek.

A 122. §-hoz

A hagyatéki eljárásról szóló 2010. évi XXXVIII. törvényben (a továbbiakban: Hetv.) elsődlegesen szükséges átvezetni az új Ptk.-nak a cselekvőképesség korlátozására vonatkozó, a korábbitól eltérő szabályait; ideértve az eseti gyám és eseti gondnokra vonatkozó rendelkezéseket is. Másodsorban a felelős őrzés jogintézményének megszűnésére tekintettel a jogalap nélküli birtoklás szabályai kerülnek bevezetésre. Az új Ptk. a végrendeletben létesített alapítvány létrehozatalával kapcsolatos, a korábbi szabályozástól eltérő rendelkezései is átvezetésre kerülnek. Tekintettel arra, hogy a bírósági nyilvántartásba vétel ügyében eljárni jogosult személy megjelölésre került az új Ptk.-ban, ezért a Hetv. vonatkozó rendelkezései módosulnak, illetve hatályukat vesztik. Az alapítvány létrejöttéről vagy létre nem jöttéről szóló döntésről a bíróságnak a közjegyzőt értesítenie kell, hiszen csak ez alapján állapítható meg az alapítványnak rendelt vagyon sorsa (létrejött alapítvány esetében az alapítványé, létre nem jött alapítvány esetében azonban más örökös öröklése deklarálható). Mivel az új Ptk. korlátozott körben érvényesnek ismeri el az utóörökös nevezést, a hagyatéki eljárásban az utóörökös helyzetét is rendezni kell. A hagyatéki eljárás befejezését követően az utóöröklésnek a Végrendeletek Országos Nyilvántartásába való bejegyzése garanciális célt szolgál. A hatályos szabályozás alapján ugyanis az előörökös hagyatéki eljárását lefolytató közjegyző a közjegyzőkről szóló 1991. évi XLI. törvény 135. § (4) bekezdésében foglalt végintézkedés iránti tudakozódása során csak az előörökös végintézkedését keresi. Az új rendelkezés lehetővé teszi, hogy a közjegyző az örökhagyó végrendeletét is fellelje annak érdekében, hogy a végrendeletben az utóörökös javára rendelt vagyont az utóörökös megkaphassa. Tekintettel arra, hogy az új Ptk. lényegesen megváltoztatta a túlélő házastárs állagöröklésére, haszonélvezeti jog (özvegyi jog) öröklésére és utóbbi megváltására vonatkozó szabályokat, a Hetv.-nek a megváltás „lebonyolítására” vonatkozó rendelkezései is megfelelően módosultak. Fentieken kívül a Hetv.-ben több ponton technikai, a jogalkalmazást segítő módosítások, illetve kiegészítések is átvezetésre kerülnek.

A 123. §-hoz

A sajtószabadságról és a médiatartalmak alapvető szabályairól szóló 2010. évi CIV. törvény fogalomhasználatát is az új Ptk. fogalmaihoz kell igazítani a jogrendszer egységessége érdekében, ezért a törvény a személyhez fűződő jogokra, valamint a jogi személyiséggel nem rendelkező gazdasági társaságokra utaló szövegrészeket megfelelően módosítja, illetve hatályon kívül helyezi.

A 124. §-hoz

A Bethlen Gábor Alapról szóló 2010. évi CLXXXII. törvény módosítása szövegpontosító jellegű. A rendelkezés a közeli hozzátartozó fogalom meghatározása érdekében mereven hivatkozott a hatályos Ptk. 685. § b) pontjára. A módosított szöveg az új Ptk. megfelelő rendelkezéseire való rugalmas jellegű utalást tartalmazza, a jogszabályhely merev jellegű megjelölésének elhagyásával.

A 125. §-hoz

Az új Ptk. fogalomhasználataihoz igazodóan a médiaszolgáltatásokról és a tömegkommunikációról szóló 2010. évi CLXXXV. törvényt érintő módosítás tartalmi pontosítást tartalmaz a gazdálkodó szervezettel, vállalkozás fogalommal összefüggésben, illetve a személyiségi jogsérelemmel összefüggő dogmatikai váltást képezi le, másrészt technikai jellegű szövegcseréket hajt végre.

A 126. §-hoz

Az új Ptk. a kártérítéssel kizárólag a vagyoni károk reparációját teszi lehetővé, a személyiségi jog megsértése esetén az új Ptk. alapján sérelemdíj követelhető. Az információs önrendelkezési jogról és az információszabadságról szóló 2011. évi CXII. törvény (a továbbiakban: Infotv.) szabályozásának ezen változáshoz illeszkedő módosítása szükséges annak érdekében, hogy az érintett, a jogellenes adatkezelés esetén az új Ptk. hatálybalépését követően is érvényesíthesse a nem vagyoni kárával összefüggésben felmerülő igényét.

A 127. §-hoz

Az új Ptk. lényeges újítása a nagykorú természetes személyek cselekvőképességére vonatkozó szabályozás új alapokra helyezése, emellett a kódex új lehetőségként vezeti be a cselekvőképességet nem érintő támogatott döntéshozatal jogintézményét. A törvény ezen rendelkezéseknek megfelelően módosítja a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.) hatálya alá tartozó személyek cselekvőképességével kapcsolatos szabályokat.

Az új Ptk. a személyiségi jogok megsértésének új, a nem vagyoni kárért járó kártérítés helyett bevezetett szubjektív szankciójaként határozza meg a sérelemdíjat, a nem vagyoni kár és az ezért járó kártérítés megszüntetésével egyidejűleg. Erre tekintettel a törvény kiegészíti a Bjt.-t a sérelemdíjra való utalással.

A fentieken túl a törvény átvezet a Bjt.-n egyes, az új Ptk. szóhasználatával való összhangot biztosító kisebb változtatásokat (tartást pótló járadék, rendkívüli munkateljesítmény).

A 128. §-hoz

Az új Ptk. a személyiségi jogok megsértésének új, a nem vagyoni kárért járó kártérítés helyett bevezetett szubjektív szankciójaként határozza meg a sérelemdíjat, a nem vagyoni kár és az ezért járó kártérítés megszüntetésével egyidejűleg. Erre tekintettel a törvény kiegészíti az ügyészségről szóló 2011. évi CLXIII. törvényt a sérelemdíjra való utalással.

A 129. §-hoz

Az új Ptk. lényeges újítása a nagykorú természetes személyek cselekvőképességére vonatkozó szabályozás új alapokra helyezése, valamint a kódex új lehetőségként vezeti be a cselekvőképességet nem érintő támogatott döntéshozatal jogintézményét, amely a cselekvőképesség korlátozása nélkül nyújt segítséget az érintett személy számára. A törvény ezen rendelkezéseknek megfelelően módosítja a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (a továbbiakban: Üjt.) hatálya alá tartozó személyek cselekvőképességével kapcsolatos szabályokat.

Az új Ptk. a személyiségi jogok megsértésének új, a nem vagyoni kárért járó kártérítés helyett bevezetett szubjektív szankciójaként határozza meg a sérelemdíjat, a nem vagyoni kár és az ezért járó kártérítés megszüntetésével egyidejűleg. Erre tekintettel a törvény kiegészíti az Üjt.-t a sérelemdíjra való utalással.

A 130. §-hoz

Az új Ptk. nem tartalmazza az országos sportági szakszövetségre vonatkozó szabályokat, ezért a hatálybalépést követően országos sportági szakszövetség nem a Ptk. alapján hozható létre. Ebből következően a civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvénynek a bíróság által nyilvántartott szervezetek körét felsoroló 4. §-ában szereplő országos sportági szakszövetséget nem lehet a Ptk. alapján létrehozott szervezetként leírni. Az új Ptk. nem tartalmazza a köztestületre vonatkozó szabályokat sem, ezért a hatálybalépést követően köztestület a Ptk. alapján nem hozható létre. Ebből következően a törvénynek a bíróság által nyilvántartott szervezetek körét felsoroló 4. §-ában szereplő köztestületet nem lehet a Ptk. alapján létrehozott szervezetként leírni. A hatályos jogszabályok alapján - 2006. augusztus 24. napja óta - nem hozható létre közalapítvány. Az ezen időpontot megelőzően nyilvántartásba vett közalapítványokra vonatkozó szabályokat a 2006. évi LXV. törvény tartalmazza. Közalapítvány az új Ptk. alapján sem hozható létre, ezért a törvénynek a bíróság által nyilvántartott szervezetek körét felsoroló 4. §-ában szereplő közalapítványt nem lehet a Ptk. alapján létrehozott szervezetként leírni.

Az új Ptk. 3:25. § (4) bekezdése szerint, ha a jogi személy működőképessége ezt megkívánja, a lemondás az új vezető tisztségviselő kijelölésével vagy megválasztásával, ennek hiányában legkésőbb a bejelentéstől számított hatvanadik napon válik hatályossá. Az új Ptk. 3:13. § (2) bekezdése szerint a jogi személyek nyilvántartása alapján vélelmezni kell, hogy a nyilvántartott jogok, tények és adatok fennállnak és valósak. Emiatt a lemondott vezető tisztségviselőnek jogos érdeke fűződik ahhoz, hogy amennyiben a szervezet nem kíván új vezető tisztségviselőt bejegyeztetni, a nyilvántartás tanúsítsa, hogy a volt vezető tisztségviselő lemondása hatályossá vált. Ezért szükséges megalkotni az ezen adat nyilvántartásba vételére vonatkozó szabályokat. Az új Ptk. 3:43. § (1) bekezdése szerint a jogi személy átalakulásáról a tagok vagy az alapítók az átalakulási terv elfogadásával határoznak, a (2) bekezdés szerint pedig az elfogadott átalakulási tervet az átalakulásról hozott döntéssel együtt közzé kell tenni. Az a hitelező, akinek követelése a közzététel előtt keletkezett, a közzétételtől számított harmincnapos jogvesztő határidőn belül az átalakuló jogi személytől megfelelő biztosítékot követelhet, ha az átalakulás követelésének kielégítését veszélyezteti. Emiatt szükséges megalkotni az új Ptk.-ban meghatározott közlemények és egyéb iratok közzétételének eljárási szabályait.

A hatályos szabályozás szerint a szervezet nyilvántartásba vétele előtt vizsgálni kell, hogy a szervezet neve megfelel-e a névkizárólagosság követelményének, azaz különbözik-e az ország területén hasonló működési körben tevékenykedő, nyilvántartásba vett szervezet nevétől, a név az egyediesítésre alkalmas-e, azaz a megjelölés a szervezetnek sajátos, más szervezettől eltérő jelleget ad-e, kizárja-e az összetévesztés lehetőségét. Az új Ptk. 3:6. § (1) bekezdése akként rendelkezik, ha több jogi személy nyilvántartásba vételét kérik azonos vagy összetéveszthető név alatt, a név viselésének joga azt illeti meg, aki kérelmét elsőként nyújtotta be. Az új Ptk. ezen szabályából az következik, hogy a szervezetek nyilvántartásba vétel iránti kérelmeinek elbírálásakor nem csak a már nyilvántartásba vett szervezetek neveinek vizsgálata alapján kell eldönteni, hogy a szervezet neve megfelel-e a névkizárólagosság követelményének, hanem a korábban benyújtott, de még el nem bírált bejegyzés iránti kérelmekben megjelölt nevek vizsgálatára is szükség van.

A hatályos szabályozás és az új Ptk. is lehetővé teszi, hogy a jogi személy szervezeti egységét jogi személyiséggel ruházzák fel. A hatályos szabályozástól eltérően azonban az új Ptk. 3:33. §-a a szervezeti egység jogi személyiségének megszűnése esetére is meghatároz szabályokat, illetve közzétételi kötelezettséget, emiatt szükséges a változásbejegyzési szabályok kiegészítése, illetve a közzététel szabályozása.

Az új Ptk. szerint az alapítvány ügyvezető szervének elnevezése már nem kezelő szerv, szervezet, hanem az alapítvány ügyvezető szerve az alapító döntésétől függően kuratórium vagy kurátor, ezért szükséges a nyilvántartásba vétel szabályait úgy módosítani, hogy az alapítvány nyilvántartásba vétele iránti kérelemnek nem a kezelő szerv, szervezet adatait kell tartalmazni, hanem a kuratórium vagy kurátor adatait. Illetve emiatt szükséges a törvény szövegében az ügyvezető szerv új elnevezésének megfelelő módosítása, ahol a kezelő szervvel, szervezettel kapcsolatos rendelkezést tartalmaz. Az alapítvánnyal kapcsolatos változás, hogy a törvény egy 2014. július 1. napjától hatályos módosítása miatt az alapítvány nyilvántartásba vétele iránti kérelemnek a törvény 20. §-ban foglaltakon, a kurátor nevén vagy a kuratórium megnevezésén, a kuratórium tagjai vagy a kurátor lakóhelyén túlmenően a kuratórium tagjainak vagy a kurátornak az anyja születési nevét is tartalmaznia kell. A hatályos és az új Ptk. szerint is az alapítvány alapítója köteles az alapítványi cél megvalósításához szükséges, az alapító okiratban vállalt vagyoni juttatást teljesíteni. Az új Ptk. a bíróság feladatává teszi, hogy az alapító vagyonátruházási kötelmének elmulasztása esetén az alapítói jogok gyakorlását felfüggessze, ezért meg kellett alkotni a felfüggesztéssel és annak megszüntetésével kapcsolatos eljárási szabályokat. A hatályos és az új Ptk. is lehetőséget biztosít az alapítói jogok gyakorlójának arra, hogy az alapítványi cél megvalósítását veszélyeztető képviselőt visszahívja. Az új Ptk. szerint a képviselő nem a kezelő szerv, illetve szervezet, hanem a kuratórium, illetve a kurátor, ezért szükséges a visszahívással kapcsolatos változásbejegyzési szabályok szövegének megfelelő módosítása.

Az alapítványok átalakulására vonatkozó szabályok lényegesen megváltoznak. A hatályos Ptk. csak az alapítványok egyesítésére ad lehetőséget, míg az új Ptk. lehetőséget biztosít az alapítvány szétválására is, azzal, hogy alapítvány csak alapítvánnyal egyesülhet, és csak alapítványokra válhat szét. Az átalakulásnak két formája lehet, az egyesülés és a szétválás. Az alapítvány más alapítványokkal összeolvadás és beolvadás útján egyesülhet, a szétválás pedig kiválással és különválással történhet. Az alapítványok átalakulására vonatkozó szabályok megváltozása miatt módosítani kell az átalakulás bejegyzése iránti eljárás szabályait. Az átalakulás nyilvántartásba való bejegyzése esetén az eljárás szükségképpen sajátosságokat mutat. Az átalakulás folyamatában különböző bíróságok által nyilvántartott alapítványok is részt vehetnek, maga az eljárás ugyanakkor értelemszerűen csak egységes lehet, az egyik alapítvány ügyében hozott döntés szükségképpen kihat a másik sorsára is. Erre tekintettel állapít meg a törvény olyan sajátos illetékességi szabályokat, amelyek az egységes elbírálást biztosítják. Ha több alapítvány érintett az átalakulás folyamatában, akkor a törvény a bejegyzésre illetékes bírósághoz történő irattovábbítást nem a polgári perrendtartás által szabályozott „áttétel”-nek nevezi, amelyhez a Pp. jogkövetkezményeket fűz, hanem az iratok megküldését rendeli el. A módosítás rendezi a már folyamatban lévő változásbejegyzési eljárások és az átalakulás bejegyzése iránti eljárás kapcsolatát akként, hogy az átalakulás bejegyzése iránti eljárást a már folyamatban lévő eljárás jogerős befejezéséig fel kell függeszteni. A módosítás meghatározza az átalakulás eredményeképpen megszűnő alapítvány törlésének szabályait, illetve az átalakulás bejegyzése iránti kérelem benyújtásának speciális szabályait.

Az új Ptk. egyesületekre is irányadó 3:5. § szerint az alapszabály részét képezi a tagok neve, ezért az egyesület nyilvántartásba vétele iránti szabályokat módosítani kellett annak érdekében, hogy érvényesülhessen az új Ptk. 3:67. § (2) bekezdésében leírt szabály, amely szerint az egyesületi tagok személyére vonatkozó adatok nem nyilvánosak.

Az új Ptk. az egyesületek esetében is lehetővé teszi az egyesülésen túlmenően a szétválást is. A jelenleg hatályos törvény az egyesülésre vonatkozó szabályt sem tartalmaz, ezért az egyesületek vonatkozásában szabályozni kell az egyesülés és a szétválás eljárási rendjét. Az egyesületek átalakulására az alapítványok átalakulásának bejegyzése iránti eljárás szabályait kell megfelelően alkalmazni.

A fogyasztóvédelemről szóló 1997. évi CLV. törvény (a továbbiakban: Fgy.tv.) 2. § e) pontja szerint a fogyasztói érdekek képviseletét ellátó egyesület az egyesülési jogról szóló törvény alapján létrehozott egyesület, ha az alapszabályában meghatározott célja a fogyasztók érdekeinek védelme, e célnak megfelelően legalább két éve működik, és természetes személy tagjainak száma legalább ötven fő, továbbá az ilyen egyesületek szövetsége. A fogyasztói érdekek képviseletét ellátó egyesületeknek a fogyasztóvédelemről szóló törvény speciális jogokat biztosít, amelyek érvényesüléséhez - például az Fgy.tv. 38. § (1) bekezdése alapján indított polgári peres eljárásban - szükséges az egyesület ezen minőségének igazolása, emiatt szükséges az ezen minőséget bizonyító igazolás kiadása iránti eljárási rend kialakítása. A nemzetiségek jogairól szóló 2011. évi CLXXIX. törvény 2. § 15. pontja szerint a nemzetiségi egyesület az alapszabálya szerint adott nemzetiség érdekvédelmét, érdekképviseletét, vagy a nemzetiségi kulturális autonómiával közvetlenül összefüggő tevékenységet ellátó egyesület. A nemzetiségek jogairól szóló törvény 10. § (5) bekezdésében a nemzetiségi egyesületek részére biztosított véleményezési jog érvényesüléséhez szükség van a nemzetiségi egyesületi minőség igazolására, emiatt szükséges az ezen minőséget bizonyító igazolás kiadása iránti eljárási rend kialakítása.

A különös formában működő nemzetiségi egyesületek formájára vonatkozó adatok rögzítése indokolt az országos, interneten is elérhető közhiteles nyilvántartásban. Ezen adathoz 2014. évtől választójogi jogkövetkezmények kapcsolódnak.

A civil szervezetek internetes közhiteles nyilvántartásának indulására vonatkozó jogszabályi határidő korábbi változásának megfelelően szükséges a beszámolók, közhasznúsági jelentések letétbe helyezésére vonatkozó átmeneti szabályozást kiegészíteni azzal, hogy azok a közhasznúsági melléklet letétbe helyezésére is alkalmazandók. A törvény nem eredményezi azon szabály megváltozását, amely szerint 2014. július 1. napját megelőzően letétbe helyezés az OBH-nál, azt követően az illetékes törvényszéknél kezdeményezhető.

A hatályos Ptk. szerint ha az alapítvány kezelő szerve (szervezet) a tevékenységével veszélyezteti az alapítvány célját, az alapító a kijelölést visszavonhatja és kezelőként más szervet (szervezetet) jelölhet. Az alapító a kezelő szerv kijelöléséről, a kezelő szervezet létrehozásáról az alapító okiratban rendelkezhet, emiatt ha a kijelölést visszavonja, és kezelőként más szervet (szervezetet) jelöl, a jelenleg hatályos törvény az ezzel kapcsolatos változásbejegyzési eljárásban megköveteli az alapító okirat módosításnak benyújtását is. Az új Ptk. szerint az alapítvány ügyvezető szerve a kuratórium, illetve a kurátor. A kuratórium tagjainak megválasztása, kijelölése, illetve a kurátor nevezése nem az alapító okiratban történik, ezért visszahívásuk esetén a változásbejegyzési eljárásban nem kell megkövetelni az alapító okirat módosításnak benyújtását.

A törvény a származtatott jogi személy beszámolójának, közhasznúsági mellékletének közzétételét is biztosítja.

A 131. §-hoz

Az új Ptk. értelmében a cselekvőképesség elsősorban csak a bíróság által meghatározott ügycsoportban korlátozható. A cselekvőképesség teljes korlátozására csak akkor kerülhet sor, ha az érintett személy jogainak védelmére a cselekvőképesség részleges korlátozása nem elégséges. Erre figyelemmel a módosítás nyomán a büntetőeljárásról szóló 1998. évi XIX. törvény a hatályos szabályokhoz képest nem cselekvőképtelen nagykorú sértett, magánvádló és egyéb érdekelt esetében a törvényes képviseletet csak abban az esetben kívánja meg, ha a nagykorút a bírósághoz, hatósághoz fordulás jogában a bíróság korlátozta. Ha a cselekvőképességében részlegesen korlátozott nagykorú sértettet, magánvádlót és egyéb érdekeltet a bíróság a személyes, illetve a vagyoni ügyei vitelében korlátozta, a módosítás következtében jognyilatkozatot csak a törvényes képviselője hozzájárulásával tehet.

Az új Ptk. alapján ugyanakkor a korlátozottan cselekvőképes kiskorú és a cselekvőképességében részlegesen korlátozott személy személyiségi jogai védelmében önállóan felléphet. Erre tekintettel a Büntető Törvénykönyvről szóló 2012. évi C. törvény módosítása következtében a cselekvőképességében részlegesen korlátozott nagykorú sértett esetében csak akkor szükséges a törvényes képviselő hozzájárulása a magánindítvány előterjesztéséhez, ha a nagykorút a személyes ügyei vitelében vagy a bírósághoz, hatósághoz fordulás jogában a bíróság korlátozta. A korlátozottan cselekvőképes kiskorú sértett jogainak védelme érdekében a magánindítványt nemcsak az ilyen kiskorú, hanem a törvényes képviselője is előterjesztheti.

Az új Ptk. a „vállalkozás” fogalmat tartalmazza. A fogyasztó szempontú megközelítés nem megfelelő a büntető jogszabályokban, a gazdálkodó szervezet kifejezésnek a vállalkozás fogalmával történő felváltása szempontjából, ezért a módosítás átveszi a polgári perrendtartásról szóló 1952. évi III. törvény (a továbbiakban: Pp.) 396. §-ának módosításával a Pp.-be bekerülő gazdálkodó szervezet fogalmát.

A 132. §-hoz

Az egyesületekre vonatkozó új szabály az új Ptk.-ban, hogy az egyesület vezető tisztségviselőjének az öt évnél hosszabb időre szóló vezetői tisztségviselői megbízása az öt évet meghaladó részében semmis. Emiatt módosítani kell az egyesület nyilvántartásba vétele iránti eljárás szabályait, és a nyilvántartásba vétel iránti kérelemben a vezetői tisztségviselői megbízás időtartamát is fel kell tüntetni. A törvény módosítása egyebekben a Cnytv. módosításaival összefüggésben válik szükségessé.

A 133. §-hoz

A törvény meghatározza a takarékbetét-szerződés fogalmát, valamint rögzíti, hogy a fizetésiszámla-szerződés keretében hitelintézetnél elhelyezett pénzeszközre (bankszámlára) vonatkozó szerződéseknél a takarékbetét-szerződésre vonatkozó rendelkezések mögöttes szabályként értelmezendőek.

A 134. §-hoz

Tekintettel arra, hogy az új Ptk. társasági jogi szabályrendszerében nyilvánosan működő részvénytársaság nem alapítható (a továbbiakban a zártkörű alapítást követően a működési forma megváltoztatásával lehetséges az Nyrt. „alapítása”), az Itv. 45. § új (4a) bekezdése a zártkörűen működő részvénytársaság nyilvánosan működő részvénytársasággá történő alakulása esetére állapít meg speciális változásbejegyzési illetéket.

Az új Ptk. nem határozza meg a gazdálkodó szervezet fogalmát, az Itv. azonban számos olyan rendelkezést tartalmaz, mely kifejezetten ezen szervezetekre vonatkozik. Így tehát indokolt, hogy a gazdálkodó szervezet definícióját az Itv. rögzítse.

Mindemellett az Itv. módosításának további célja a Ptk.-ra történő merev hivatkozások elhagyása, illetve az új Ptk. rendelkezéseivel való összhang megteremtése.

A 135. §-hoz

Az új Ptk. gazdasági társaságokra vonatkozó fogalmi és szabályrendszerének változása, azaz a jogrendszer koherenciájának biztosítása miatt indokolt Htv. általános adóalany fogalmának olyan módosítása, amely a gazdasági jogi szabályok változása miatt megszűnő jogi személyiség nélküli gazdasági társaság kategóriáját kiemeli az adóalanyok köréből.

A Htv. idegenforgalmi adóra vonatkozó hatályos szabályozása a hozzátartozó fogalom alkalmazásánál - merev hivatkozás alkalmazásával - a Polgári Törvénykönyvről szóló 1959. évi IV. törvény (a továbbiakban: Ptk.) hozzátartozó fogalmát hívja fel hivatkozási alapként. Az új Ptk. hatálybalépése és a jelenleg hatályos Ptk. hatályon kívül helyezése okán indokolt ezen hivatkozás olyan módosítása, melynek eredményeként a Htv. az új Ptk. hozzátartozó fogalmára utal.

A 136. §-hoz

Az Flt. módosítása az új Ptk.-val való összhang megteremtése érdekében szükséges.

A 137. §-hoz

A hatályos Ptk. a személyek polgári jogi védelme körében a „személyhez fűződő jogok”-at nevesíti, míg az új Ptk. „személyiségi jogok”-ról rendelkezik. Ennek megfelelően az új Ptk. hatálybalépése miatt indokolt az Szjtv.-ben az új Ptk. „személyiségi jogok”-ra történő utalása.

A hatályos Ptk. közeli hozzátartozóra vonatkozó rendelkezésére merev hivatkozás szerepel a hatályos Szjtv. 8. §-ában az összeférhetetlenségre vonatkozó szabályozás során. Nem indokolt a merev hivatkozás fenntartása, ezért a törvény szerint az Szjtv. vonatkozó rendelkezésében rugalmas hivatkozás fog szerepelni.

A 138. §-hoz

Az új Ptk. a lakásbérleti szerződést részletesebben szabályozza a Polgári Törvénykönyvről szóló 1959. évi IV. törvénynél. A kettős szabályozás elkerülése érdekében szükségessé vált a Lakástörvény rendelkezéseinek felülvizsgálata.

A 139. §-hoz

Az Öpt. módosítására a Polgári Törvénykönyvre történő hivatkozások pontosítása érdekében, valamint az üzleti titok fogalmának módosulása miatt van szükség.

A 140. §-hoz

A Magyar Export-Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvényben is szükséges átvezetni az új Ptk. hatálybalépéséhez kapcsolódó módosításokat.

A 141. §-hoz

Az új Ptk. által alkalmazott értékpapír fogalom, illetve az egyes társasági formáknál a tag vagyoni hozzájárulásának megnevezésére tekintettel szükségessé vált a személyi jövedelemadóról szóló törvényben használt értékpapír fogalom módosítása. E fogalom azonban továbbra is eltér a Polgári Törvénykönyv rendelkezéseitől, például a külföldi jog szerint kibocsátott értékpapírt és a korlátolt felelősségű társaság üzletrészét is értékpapírnak tekintve.

A módosítások szerint a sérelemdíj - hasonlóan a kártérítéshez, kártalanításhoz - adómentes. A módosítások arról is rendelkeznek, hogy a felügyelőbizottság és a küldöttgyűlés tagja - mint választott tisztségviselők - nem önálló tevékenységet folytatnak, díjazásuk e jogcímen válik tehát adókötelessé.

A 142. §-hoz

Az e szakaszokban foglalt módosítások a közraktározásról szóló 1996. évi XLVIII. törvény fogalomhasználatának az új Ptk.-val való összhangba hozatal érdekében szükséges módosításokat vezetik át.

A 143. §-hoz

A munkaügyi ellenőrzésről szóló 1996. évi LXXV. törvény módosítása a Polgári Törvénykönyvre történő hivatkozások pontosítása érdekében, továbbá a gazdasági társaságokra vonatkozó szabályozás új Ptk.-ba kerülésére és a jogi személyiséggel nem rendelkező gazdasági társaság kategória megszűnésére tekintettel szükséges.

A 144. §-hoz

Az új Ptk. gazdasági társaságokra vonatkozó fogalmi és szabályrendszerének változása miatt indokolt a Tao. törvényben alkalmazott fogalmakkal való koherencia megteremtése. Ennek alapján a Tao. törvényben megszüntetésre kerül a jogi személyiség nélküli gazdasági társaság fogalma, valamint a gazdasági társaságokról szóló törvényre való hivatkozás.

A 145. §-hoz

A lakástakarékpénztárakról szóló 1996. évi CXIII. törvény módosítása megszünteti a Ptk. közeli hozzátartozó fogalmára történő merev hivatkozást.

A 146. §-hoz

Az új Ptk. az önálló zálogjog intézményét megszünteti, helyette bevezeti a különvált zálogjogot. A jelzálog-hitelintézetek önálló zálogjog vásárláson-visszavásárláson alapuló refinanszírozási modelljét 2014. március 15-ét követően ennek megfelelően a különvált zálogjog biztosítékként történő felajánlásával működő modell veszi át. Ennek megfelelően indokolt módosítani a jelzálog-hitelintézetről és a jelzáloglevélről szóló 1997. évi XXX. törvényt (a továbbiakban: Jht.).

Indokolt azonban a Jht.-ban továbbra is nevesíteni az önálló zálogjogot, mint követelést biztosító dologi hitelbiztosítékot, hiszen a 2014. március 15. előtt alapított, önálló zálogjoggal biztosított követelések - ha jelenleg nem jelzáloglevéllel finanszírozottak - 2014. március 15. után csak akkor lesznek jelzáloglevéllel finanszírozhatók, ha ezt a Jht. kifejezetten megengedi.

A Jht. 3. § (1) bekezdése összefoglalóan „jelzálogjogként” definiálja a jelzálogjogot, az önálló zálogjogot és a különvált zálogjogot, erre való tekintettel csak azokban a szakaszokban indokolt közvetlenül is utalni az önálló zálogjogra, illetve a különvált zálogjogra, ahol azok különös jellegének a jelzálogjoghoz képest jelentősége van.

A különvált zálogjog megjelenésére tekintettel az egyes rendelkezések jobb érthetősége miatt indokolt a különvált zálogjog vonatkozásában az eredeti jelzáloghitel és a refinanszírozott jelzáloghitel fogalmak bevezetése. Ezáltal egyértelművé válik, hogy mindkét hitel jelzáloghitel és a különvált zálogjog mindkettőt biztosítja.

A törvény az új Ptk. terminológiájában bekövetkezett változások, illetve a Polgári Törvénykönyvre történő hivatkozások miatt szükséges módosításokat is tartalmazza.

A 147. §-hoz

Az új Ptk. fogalomrendszere szükségessé teszi a Tbj. módosítását.

A 148. §-hoz

Az Mpt. módosításaira a Polgári Törvénykönyvre történő hivatkozások pontosítása érdekében van szükség.

A 149. §-hoz

A fogyasztóvédelemről szóló 1997. évi CLV. törvény (a továbbiakban: Fgytv.) módosítása megszünteti a jelenlegi - az elévülés szabályaira, valamint a hozzátartozó fogalmára történő - merev hivatkozásokat.

Az Fgytv. 22. § (2) bekezdés a) pontja a békéltető testületi tagságból kizáró okot fogalmaz meg: „nem lehet békéltető testületi tag, aki a polgári jog szabályai szerint cselekvőképtelen, vagy korlátozottan cselekvőképes.” Az új Ptk. értelmében a cselekvőképességet korlátozni általános jelleggel nem, kizárólag meghatározott ügycsoportok tekintetében lehet. A cselekvőképesség intézményének új Ptk. szerinti változására tekintettel indokolt ezért az új Ptk. szerinti terminológia - a „korlátozottan cselekvőképes” szövegrész helyett a „cselekvőképességében bármely ügycsoportban korlátozott” szöveg - használata a békéltető testületi tagságból kizáró okok megfogalmazásakor.

Figyelemmel továbbá a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvény 67. § (1) bekezdés e) pontjában foglalt felhatalmazásra, szükséges a fogyasztóvédelemről szóló 1997. évi CLV. törvény 55. § (1) bekezdés c)-e) pontjában foglalt felhatalmazó rendelkezések hatályon kívül helyezése.

A 150. §-hoz

Az új Ptk. a korábbi gyakorlattól eltérően definiálja a pénzügyi lízingszerződés fogalmát. Tekintettel arra, hogy az új fogalom nem azonos a hatályos számviteli törvény szerinti tartalommal, valamint a kettős szabályozás elkerülése érdekében indokolt átvenni az új Ptk. vonatkozó rendelkezéseit.

Az új Ptk. nem tartalmazza az ellenőrzött társaság fogalmát, ezért szükséges a számvitelről szóló 2000. évi C. törvényben (a továbbiakban: számviteli törvény) az ellenőrzött társaságra vonatkozó előírások módosítása.

Az új Ptk. gazdasági társaságokra és a szövetkezetekre vonatkozó fogalmi és szabályrendszerének változása miatt indokolt a számviteli törvényben alkalmazott fogalmak koherenciájának megteremtése. Ennek alapján a számviteli törvényben megszüntetésre kerül a jogi személyiség nélküli gazdasági társaság, a gazdasági társaságokról szóló törvény, valamint a cselekvőképességet korlátozó vagy kizáró gondnokság, valamint a részjegy fogalma az új Ptk. fogalomrendszerének bevezetésével egyidejűleg.

A 151. §-hoz

Az új Ptk. szabályozási rendszerébe a jogalkotó beemelte a gazdasági társaságokról szóló törvényt 2006. évi IV. törvény (a továbbiakban: Gt.) rendelkezéseit, mely által a tőkepiacról szóló 2011. évi CXX. törvény (a továbbiakban: Tpt.) rendelkezéseinek a Gt.-re történő hivatkozása az új Ptk. hatálybalépésével egyidejűleg módosítandó.

A kötvény fogalom értelmező rendelkezések helyett, másik fejezetben, önálló alcímben történő elhelyezése dogmatikailag volt indokolt.

Az új Ptk. a jogi személyek abszolút jogképességének elvéből kiindulva nem kívánja korlátozni, a jogi személy céljához kötni a jogi személyt megillető jogok és kötelezettségek körét, melyre tekintettel elhagyja a Gt.-ben megfogalmazott felosztást a jogi személyiséggel rendelkező, és jogi személyiséggel nem rendelkező gazdasági társaság között. Az új Ptk. a polgári jogi jogviszonyok alanyaiként az ember mellett a jogi személyeket ismeri el, mely által a jogi személyiséggel nem rendelkező gazdasági társaság terminológia használata az ágazati jogszabályokban módosítandó. Az új Ptk. jogi személyekre vonatkozó részében a részvénytársaság létesítő okiratának megnevezése - az egyszemélyes részvénytársaság kivételével - alapító okiratról alapszabályra módosult, melynek megfelelően került módosításra az ágazati törvény. Az új Ptk. a gazdasági társaságok alapító okiratának gyűjtő fogalomként történő használatát elhagyva egységesen létesítő okirat megnevezést használ, mely változások szintén átvezetésre kerültek. 

A Ptk 3:214. § alapján a zártkörűen működő részvénytársaság dematerializált részvényei nyomdai úton előállított részvényekké alakíthatók át. Tekintettel arra, hogy a Tpt. jelenleg tilalmazza a dematerializált értékpapírok nyomdaivá történő átalakítását, a Tpt. módosítása szükséges akképpen, hogy lehetőséget adjon a zártkörűen működő részvénytársaság részvényeinek nyomdai úton előállított részvényekre történő átalakítására. E lehetőség megteremtése miatt szükségessé vált a Tpt. kiegészítése a dematerializált részvények átalakításának részletszabályaival. A nyomdai részvénnyé történő átalakítás a Tpt. zárolt értékpapír-alszámla kedvezményezettjére is hatást gyakorol, ezért ezen rész rendezése is indokolttá vált.

Az új Ptk. fogalom használatából ugyancsak kikerült a gazdálkodó szervezet fogalmának jelzője, melynek ágazati jogszabályban történő átvezetése a jogszabályi koherencia miatt indokolt.

Tekintettel a felelős őrzés szabályának megszűnésére, szükségessé vált az értékpapír számla megszűnésének rendezése, ezért részletesen megállapításra került az értékpapírszámla-vezető tevékenységének felhagyása esetén, valamint az értékpapírszámla tulajdonos fizetési kötelezettségének nem teljesítése esetén alkalmazandó eljárás.

Az új Ptk. részletesebben kimunkált szabályozási és felosztási rendszere miatt a korábbi megbízás fogalmát felváltotta megbízási szerződés terminológiája, melynek ágazati törvénybe történő átvezetése a jogszabályi koherencia miatt indokolt.

Az új Ptk. terminológiai használata óvadék alapítást nevesít, melynek ágazati törvénybe történő átvezetése a jogszabályi koherencia miatt indokolt.

A 152. §-hoz

Az új Ptk. gazdasági társaságokra vonatkozó fogalmi és szabályrendszerének változása miatt indokolt az egyszerűsített vállalkozói adóról szóló 2002. évi XLIII. törvényben (a továbbiakban: eva. törvény) alkalmazott fogalmak koherenciájának megteremtése. Ennek alapján az eva. törvényben többek között megszüntetésre kerül a jogi személyiség nélküli gazdasági társaság fogalom használata.

A 153. §-hoz

A törvény módosítja a Wesselényi Miklós Ár- és Belvízvédelmi Kártalanítási Alapról szóló 2003. évi LVIII. törvényben szereplő közérdekű célra történő kötelezettségvállalás fogalmát és a Polgári Törvénykönyv konkrét jogszabályhelyére történő utalást az új Ptk.-ban foglalt változásokra tekintettel.

A 154. §-hoz

A törvény módosítja a biztosítókról és a biztosítási tevékenységről szóló 2003. évi LX. törvény (a továbbiakban: Bit.) fogalomhasználatát az új Ptk.-val és az egyes jogi személyek átalakulásáról, egyesüléséről, szétválásáról szóló 2013. évi CLXXVI. törvénnyel összhangban.

Fontos változás, hogy a kárfogalom a továbbiakban csupán az anyagi kárra vonatkozik, így a Bit. kiterjeszti a biztosítók helytállási kötelezettségét a sérelemdíj megfizetésére is (a biztosító és a vele szerződő fél között létrejött szerződés tartalmától függően). 

A Bit. 39. § (1) bekezdés módosításának indoka, hogy a független biztosításközvetítő felelősségbiztosítására vonatkozó összegeket a 2002/92/EK irányelvből fakadóan rendszeresen felül kell vizsgálni tekintettel az EUROSTAT által közzétett európai fogyasztói árindexben bekövetkezett változásokra. Az új összegeket a 2013. július 1-i Európai Biztosítási és Foglalkoztatói Nyugdíjpénztári Bizottság (EIOPC) ülésen a résztvevők is elfogadták.

Az új Ptk. fogalomrendszeréhez igazodva szükséges a Bit.-ben rögzített egyes elnevezések szövegcserés módosítása.

A rendszertani értelmezésre tekintettel a Bit.-ben foglalt értelmező rendelkezés (üzleti titok fogalma meghatározása a Polgári Törvénykönyvre utalással) megtartása nem szükséges.

A 155. §-hoz

Az új Ptk. nem tartalmaz az alvállalkozóra vonatkozó rendelkezést, míg a hatályos Ptk. szabályozta az alvállalkozó fogalmát, illetve rendelkezéseket is tartalmazott a jogintézményre vonatkozóan. A közbeszerzésekről szóló 2011. évi CVIII. törvény (a továbbiakban: Kbt.) 4. § 2. pontja tartalmaz alvállalkozóra vonatkozó értelmező rendelkezést, illetve konkrét szabályokat is. Ennek következtében a törvény szerint a polgári jogi alvállalkozókra való utalás helyett a Kbt. szerinti alvállalkozóra való utalás fog szerepelni az adózás rendjéről szóló 2003. évi XCII. törvény (a továbbiakban: Art.) 36/A. §-ában.

Az új Ptk. az engedményezést dologi ügyletként szabályozza, amely mögött mindig állnia kell valamilyen kötelező (kötelmi) ügyletnek (ez a leggyakrabban adásvétel). Ennek megfelelően az Art. 177/A. §-on belül indokolt a terminológiaváltás. A törvény szerint a hivatkozott § nem engedményezésről, hanem átruházásról rendelkezik, amelyre azonban az új Ptk. engedményezésre vonatkozó rendelkezéseit kell alkalmazni.

Pénzügyi képviselőként eddigi is kizárólag korlátolt felelősségű társaság, részvénytársaság járhatott el. Amennyiben a hivatkozott rendelkezés nem kerülne módosításra, akkor pénzügyi képviselőként közkereseti társaság és betéti társaság is eljárhatna. A törvény az új Ptk. gazdasági társaságokra vonatkozó rendelkezéseire tekintettel, a jelenleg hatályos szabályozás tartalmi megőrzése érdekében módosítja az Art.-t.

Az új Ptk. hatálybalépésével a közkereseti társaság és a betéti társaság is jogi személlyé válik, és ennek következtében a jogi személy nélküli gazdasági társaság terminológia helyett a konkrét gazdasági társasági forma szerepeltetése indokolt, ezt tartalmazza a törvény.

A Ptk.-ra hivatkozás Art.-n belüli formai egységesítése érdekében szükséges módosításokat is tartalmaz a törvény.

A szociális szövetkezetekre vonatkozó szabályozást nem a szövetkezetekről szóló 2006. évi X. törvény fogja tartalmazni, ezért az erre vonatkozó utalást is kiveszi a törvény az Art.-ből.

Az új Ptk. hatálybalépésével a közkereseti társaság és a betéti társaság is jogi személlyé válik, és ennek következtében a jogi személy nélküli gazdasági társaság terminológia helyett a konkrét gazdasági társasági forma szerepeltetés indokolt, ezt tartalmazza a törvény.

Az új Ptk. nem határozza meg a gazdálkodó szervezet fogalmát, ennek következtében a törvény a gazdálkodó szervezet fogalma helyett a jogi személy és az egyéb szervezet fogalmát építi be az Art. 52. § (1a) bekezdésébe.

Az új Ptk. nem tartalmaz a felelős őrzésre vonatkozó szabályokat, hanem a jogalap nélküli birtoklásra vonatkozó rendelkezések kerültek átdolgozásra. A törvény az Art.-t ezzel a módosítással hozza összhangba.

A hatályos Ptk. közeli hozzátartozóra vonatkozó rendelkezésére merev hivatkozás szerepel a hatályos Art.-ben. Nem indokolt a merev hivatkozás fenntartása, ezért a törvény szerint az Art. vonatkozó rendelkezésében rugalmas hivatkozás fog szerepelni.

Az új Ptk. hatálybalépésével a közkereseti társaság és a betéti társaság is jogi személlyé válik, az ennek következtében szükséges módosításokat is átvezeti a törvény az Art.-n.

A 156. §-hoz

Az új Ptk. nem használja a gazdálkodó szervezet fogalmát, ezért a jövedéki törvény gazdálkodó szervezet fogalmat meghatározó hivatkozása a hatályos Ptk. által használt fogalom polgári perrendtartásba beépülő, aktualizált meghatározására hivatkozásra módosul.

Az új Ptk. hatálybalépésére tekintettel a közeli hozzátartozó kifejezést használó jövedéki törvényi rendelkezés által lefedett személyi kört - az élettársat is a jogosultak között nevesítve - egyértelműsíti a törvény rendelkezése.

Az új Ptk. hatálybalépésére tekintettel a megszűnt jogi személyiség nélküli gazdasági társaság kategóriát szükséges elhagyni. Az érintett szervezeti kört a jogi személy kategória tartalmazza az új Ptk. hatálybalépését követően.

A 157. §-hoz

Az új Ptk.-ban foglalt, társasházakra vonatkozó szabályokra tekintettel - a párhuzamos szabályozás elkerülése érdekében - szükségessé vált a társasházakról szóló 2003. évi CXXXIII. törvény rendelkezéseinek felülvizsgálata.

A 158. §-hoz

Az Innovációs törvény módosítása az új Ptk. hatálybalépésére tekintettel szükséges.

A 159. §-hoz

Az egyszerűsített közteherviselési hozzájárulásról szóló 2005. évi CXX. törvény módosítása elnevezésbeli pontosítást tartalmaz.

A 160. §-hoz

A fiatalok életkezdési támogatásáról szóló 2005. évi CLXXIV. törvény módosítása elnevezésbeli pontosítást tartalmaz.

A 161. §-hoz

Az új Ptk. gazdasági társaságokra vonatkozó fogalmi és szabályrendszerének változása miatt indokolt a Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvényben (a továbbiakban: kamarai törvény) alkalmazott fogalmakkal való koherencia megteremtése. Ennek alapján a kamarai törvényben megszüntetésre kerül a cselekvőképességet korlátozó vagy kizáró gondnokság fogalma az új Ptk. fogalom rendszerének bevezetésével egyidejűleg.

A 162. §-hoz

Az Fnytv. módosítására a Polgári Törvénykönyvre történő hivatkozások pontosítása érdekében van szükség.

A 163. §-hoz

Az új Ptk. hatálybalépésével a gazdasági társaságok, szövetkezetek, egyesülések (mint jogi személyek) átalakulásának, egyesülésének és szétválásának anyagi jogi szabályait nem külön törvények, hanem egységesen az új Ptk. előírásai fogják tartalmazni, ezért szükséges az Áfa tv. érintett jogszabályi hivatkozásait módosítani.

A szövetkezetek gazdasági társasággá történő átalakulásával vagy jogutód nélküli megszűnésével járó közösségi alap átadását ugyancsak az új Ptk. fogja 2014. március 15-től szabályozni.

Technikai jellegű változás az Áfa tv.-ben a közeli hozzátartozó fogalmára hivatkozás módosítása.

A 164. §-hoz

Az új Ptk. többségi befolyásra vonatkozó új rendelkezései szükségessé teszik a pénzmosás és a terrorizmus finanszírozása megelőzéséről és megakadályozásáról szóló 2007. évi CXXXVI. törvény (a továbbiakban: Pmt.) tényleges tulajdonos fogalmának módosítását.

Az új Ptk. megváltozott rendelkezései miatt szükségessé válik az új Ptk. 8:2. § (4) bekezdésére történő (merev) hivatkozás Pmt. 3. § r) pont ra) alpontjába történő beillesztése, amely rendelkezés a szavazati jogok vagy a tulajdoni hányad legalább huszonöt százalékával közvetve történő rendelkezés módját határozza meg. (Tekintettel arra, hogy ezen alpont nem az új Ptk. szerinti többségi befolyás közvetett módon történő fennállására vonatkozik, nem indokolt a „közvetlenül” és „közvetve” fordulatok elhagyása.)

Az új Ptk. többségi befolyásra vonatkozó megváltozott rendelkezései szükségessé teszik a Pmt. 3. § r) pont ra) alpontjának módosítását is (amely esetben a meghatározó befolyásra történő merev hivatkozás fenntartása a jogalkalmazás megkönnyítése érdekében szükséges).

A Ptk. szerinti közeli hozzátartozóra hivatkozás szükségessé teszi a Pmt. 4. § (3) bekezdésében a Ptk.-ra hivatkozás módosítását. (Tekintettel arra, hogy az új Ptk. közeli hozzátartozó fogalma az alanyi kör tekintetében nem változott, a fogalom tartalmi módosítására nincs szükség ezen bekezdésben.)

A 165. §-hoz

A Bszt. módosítással érintett rendelkezésének a Gt.-re történő hivatkozása az új Ptk. hatálybalépésével egyidejűleg módosítandó. Az új Ptk. a jogi személyek abszolút jogképességének elvéből kiindulva nem kívánja korlátozni, a jogi személy céljához kötni a jogi személyt megillető jogok és kötelezettségek körét, melyre tekintettel elhagyja a Gt.-ben megfogalmazott felosztást a jogi személyiséggel rendelkező, és jogi személyiséggel nem rendelkező gazdasági társaság között. Az új Ptk. a polgári jogi jogviszonyok alanyaiként az ember mellett a jogi személyeket ismeri el, mely által a jogi személyiséggel nem rendelkező gazdasági társaság terminológia használata az ágazati jogszabályokban módosítandó. Az új Ptk.-ból ugyancsak kikerült a gazdálkodó szervezet fogalma, melynek ágazati jogszabályban történő átvezetése a jogszabályi koherencia miatt indokolt. Az új Ptk. szabályozási rendszerébe a jogalkotó beemelte a szövetkezetekről szóló 2006. évi X. törvény (a továbbiakban Szövetkezeti tv.) rendelkezéseit, mely által az ágazati törvény módosítással érintett rendelkezésének a Szövetkezeti tv.-re történő hivatkozása módosítandó.

A 166. §-hoz

A törvény módosítja a viszontbiztosítókról szóló 2007. évi CLIX. törvény (a továbbiakban: Vbit.) fogalomhasználatát az új Ptk.-ban foglalt változásokra tekintettel. Fontos változás, hogy a kárfogalom a továbbiakban csupán az anyagi kárra vonatkozik, így a Vbit. kiterjeszti a biztosítók helytállási kötelezettségét a sérelemdíj megfizetésére is (a biztosító és a vele szerződő fél között létrejött szerződés tartalmától függően).

Az új Ptk. fogalomrendszeréhez igazodva szükséges a Vbit.-ben rögzített egyes elnevezések szövegcserés módosítása.

A rendszertani értelmezésre tekintettel a Vbit.-ben foglalt értelmező rendelkezés (üzleti titok fogalma meghatározása a Polgári Törvénykönyvre történő utalással) megtartása nem szükséges.

A 167. §-hoz

Az új Ptk. által bevezetett új „jogi személy” kategória alapján szükségessé válik az Európai Unió által elrendelt pénzügyi és vagyoni korlátozó intézkedések végrehajtásáról, valamint ehhez kapcsolódóan egyes törvények módosításáról szóló 2007. évi CLXXX. törvény (a továbbiakban: Kit.) 1. § d) pontjában a „jogi személy” kategória mellett szereplő „jogi személyiség nélküli gazdasági társaság” kategória elhagyása és helyette a „jogi személyiséggel nem rendelkező szervezet” beillesztése. A „jogi személyiséggel nem rendelkező szervezet” kategória 1. § d) pontba történő beillesztése az alanyi kör tekintetében a vonatkozó uniós rendeleteknek (és ezáltal a Kit. céljának) történő megfelelést, valamint a Pmt. fogalomhasználatával való koherencia megteremtését szolgálja.

A Kit. 3. § (4) bekezdés a) pontjában a „jogi személyiség nélküli szervezet” szövegrész cseréje szintén a fogalmi koherencia megteremtését szolgálja.

A 168. §-hoz

A Stabtv. módosításának indoka, hogy külön társasági törvény helyett a gazdasági társaságokra vonatkozó szabályozást az új Ptk. tartalmazza.

A 169. §-hoz

A törvény módosítja a kötelező gépjármű-felelősségbiztosításról szóló 2009. évi LXII. törvény (a továbbiakban: Gfbt.) fogalomhasználatát az új Ptk.-ban foglalt változásokra tekintettel. Fontos változás, hogy a kárfogalom a továbbiakban csupán az anyagi kárra vonatkozik, így a Gfbt. kiterjeszti a biztosítók helytállási kötelezettségét a sérelemdíj megfizetésére is (a biztosító és a vele szerződő fél között létrejött szerződés tartalmától függően).

Az új Ptk. fogalomrendszeréhez igazodva szükséges a Gfbt.-ben rögzített egyes elnevezések szövegcserés módosítása.

A 170. §-hoz

A törvény többek között összhangot biztosít az új Ptk. fizetésiszámla-szerződési szabályai és a pénzforgalmi szolgáltatás nyújtásáról szóló törvény rendelkezései között. Az Európai Parlament és a Tanács 2013/36/EU irányelve, és ezzel összhangban a hitelintézetekről és a pénzügyi vállalkozásokról szóló törvény szerint a betétgyűjtés kizárólagosan hitelintézeti tevékenység lehet, ennek megfelelően a törvény egyértelműsíti a pénzforgalmi szolgáltatás nyújtásáról szóló törvényben, hogy a fizetési számlára befolyó pénzeszközök betétként történő kezelését is csak hitelintézet végezheti. A törvény egyértelművé teszi, hogy a hitelintézettől eltérő pénzforgalmi szolgáltatók, például a Posta Elszámoló Központot működtető intézmény a fizetési számlára befolyó pénzeszközöket - szemben az új Ptk. rendelkezéseivel - betétként saját maga nem kezelheti.

A 171. §-hoz

A Batv. módosítással érintett rendelkezéseinek a Gt.-re történő hivatkozása az új Ptk. hatálybalépésével egyidejűleg módosítandó.

A 172. §-hoz

A Gt. hatályon kívül helyezése miatt szükséges a Magyarország gazdasági stabilitásáról szóló 2011. évi CXCIV. törvényben a Gt.-re történő utalás helyett az új Ptk. gazdasági társaságokra vonatkozó rendelkezéseire történő utalás alkalmazása.

A 173. §-hoz

Az államháztartásról szóló 2011. évi CXCV. törvény (a továbbiakban: Áht.) értelmező rendelkezéseinek kiegészítése szükséges - egy utaló szabály segítségével - a gazdálkodó szervezet fogalmával, mivel a polgári perrendtartásról szóló törvény taxatív felsorolást tartalmaz a gazdálkodó szervezetekről.

Szükséges az Áht.-ban egyértelművé tenni, hogy a költségvetési szerv vonatkozásában az Áht. és a költségvetési szervre vonatkozó jogszabályok az irányadóak, nem kell és nem is lehet az új Ptk. jogi személyekre vonatkozó általános szabályai közül azokat alkalmazni, amelyek a költségvetési szervek természetéből, jellegéből adódóan azokra alkalmazhatatlanok.

Az Áht.-ban meghatározott ún. felülről nyitott előirányzatok költségvetési kiadásait bővíteni szükséges a sérelemdíjjal.

A Gt. hatályon kívül helyezésére tekintettel szükséges a hivatkozások pontosítása.

A hatályos Ptk. közös károkozás szabályaira történő hivatkozás helyett az új Ptk.-ban szereplő többek károkozására vonatkozó szabályokra szükséges hivatkozni.

A 174. §-hoz

Az új Ptk. hatálybalépésére tekintettel szükséges a Kttv. módosítása a megváltozott terminológia és az új jogintézményekhez igazodó szabályozás megteremtése céljából.

A Kttv. 134. § (1) bekezdése felsorolja azokat a központi hivatalokat, amelyeknél az illetménykiegészítés mértéke a felsőfokú iskolai végzettségű kormánytisztviselő esetében az alapilletményének 50%-a, középiskolai végzettségű kormánytisztviselő esetében az alapilletményének 15%-a. A honvédelemért felelős miniszter irányítása alatt 2013. augusztus 1-jétől két központi hivatal működik, ezért - a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény egyes rendelkezéseinek végrehajtásáról szóló 290/2011. (XII. 22.) Korm. rendelet 37-38. §-ára figyelemmel, összhangban a Hjt. 124. § (1) bekezdés a) pontjával - a törvény a Kttv. hivatkozott felsorolásának kiegészítését is elvégzi a HM Hatósági Hivatallal és a HM Védelmi Hivatallal.

A 175. §-hoz

A törvény megteremti az új Ptk. és a munka törvénykönyvéről szóló 2012. évi I. törvény (a továbbiakban: Mt.) összhangját.

A törvény az új Ptk. bevezető rendelkezéseivel összefüggésben kiegészíti az Mt. általános magatartási követelmények alcímét a felróhatóságra vonatkozó rendelkezéssekkel. A törvény által beiktatott 7. § (2) bekezdésének gyakorlati jelentősége ott van, ahol a bíróságnak nem szerződéses jognyilatkozatot kell pótolnia, hanem abban az esetben, ahol valamilyen intézkedés vagy jog gyakorlása harmadik személy előzetes egyetértésétől függ, így például a munkavállalók által választott képviselők munkajogi védelme keretében van jelentősége.

Az új Ptk. Második Könyve a személyiségi jogi szabályokról rendelkezik, az új szabályozás a személyhez fűződő jogok helyett a személyiségi jogok elnevezést használja, ezért szükségessé vált az Mt. 5. alcímének és a 9. § rendelkezéseinek módosítása. A törvény kimondja, hogy az új Ptk. sérelemdíjra vonatkozó rendelkezéseinek alkalmazásakor az Mt. kártérítési felelősségre vonatkozó szabályai az irányadók, tehát a munkavállaló kártérítési felelőssége sérelemdíj esetén is korlátozott. A sérelemdíj új jogintézményével összefüggésben az Mt. több ponton módosul, így a 212. § (4) bekezdés, 221. § (1) és (4) bekezdés, 226. § (1) és (3) bekezdés, valamint a 286. § (2) bekezdés.

Az új Ptk. változást vezet be a cselekvőképességi szabályok körében, ezért a törvény módosítja az Mt. 21. §-át és 212. § (1) bekezdését.

A törvény az új Ptk.-nak az írásbeli alakhoz kötött jognyilatkozatra vonatkozó szabályaival való összhang megteremtése érdekében módosítja az Mt. 22. § és 24. §-át.

Az Mt. 28. §-a a módosítást követően továbbra is tartalmazza, hogy a megtámadásra irányuló jognyilatkozatot írásban kell közölni a másik féllel, tekintettel arra, hogy ennek elhagyása a gyakorlatban komoly bizonyítási nehézséget okozna.

A törvény az új Ptk. megváltozott szerkezeti rendszeréhez történő igazítása céljából módosítja az Mt. 31. §-át, a módosítás az új Ptk. Hatodik Könyvének rendelkezései közül felsorolja azokat a rendelkezéseket, amelyet az Mt. eltérő rendelkezése hiányában a jognyilatkozatokra alkalmazni kell, azaz pontosítja a munkaviszony körében is alkalmazandó szabályokat.

A törvény a kialakult bírói gyakorlatnak megfelelően módosítja az Mt. 172. §-át, valamint kiegészíti egy új (2) bekezdéssel, amely egyértelművé teszi, hogy az elmaradt jövedelem számítása során a járulékot le kell vonni.

Az Mt. 76. alcímének módosításával, a törvény a jogalkalmazó számára is egyértelművé teszi, hogy az új Ptk. 6:518-534. §-a a munkavállaló által okozott károk megtérítése körében általában alkalmazandó, nemcsak a vétkesen okozott károk, hanem a megőrzési és leltárhiányért fennálló felelősség körében érvényesített károk tekintetében is.

A törvény az Mt. 127. § és 209. § rendelkezéseinek olyan pontosításait tartalmazza, amelyek a 92/85/EGK tanácsi irányelvnek való még teljesebb megfelelést szolgálják. Nem vitás ugyanis, hogy az Mt.-nek az Európai Unió jogrendjével való maradéktalan összhangját biztosítani kell.

A törvény a tanulmányi szerződés és a versenytilalmi megállapodással összefüggésben az Mt. 31. §-ában foglaltakon túl alkalmazni rendeli az új Ptk. kötbérre vonatkozó rendelkezéseit. E megállapodások a munkaviszonnyal összefüggésben jönnek létre, azonban alapvetően a polgári jog körébe tartozó szerződések, így indokolt a kötbérre vonatkozó szabálynak, mint háttérszabálynak a megjelenítése.

A törvény az új Ptk.-val összefüggésben pontosítja a hozzátartozó fogalmát, valamint kiegészíti a 294. §-t a levonásmentes munkabérrészre vonatkozó fogalommal.”

A 176. §-hoz

A Kttv. módosításához kapcsolódó átmeneti szabályokat határozza meg.

A 177. §-hoz

Az új Ptk. gazdasági társaságokra vonatkozó fogalmi és szabályrendszerének változása, azaz a jogrendszer koherenciájának biztosítása miatt indokolt a távközlési adóról szóló 2012. évi LVI. törvény előfizető és szolgáltató fogalmának olyan módosítása, amely a gazdasági jogi szabályok változása miatt megszűnő jogi személyiség nélküli gazdasági társaságra vonatkozó utaló szövegrészt hatályon kívül helyezi.

A 178. §-hoz

Az Mt. módosításához kapcsolódó átmeneti szabályokat határozza meg.

A 179. §-hoz

Az elfogadott normaszöveg hatályba nem lépéséről rendelkezik.

A 180-183. §-hoz

А Polgári Törvénykönyvről szóló 1959. évi IV. törvény módosítása lehetővé kívánja tenni, hogy - amennyiben az alapító ezen jogával nem élt - az alapító halála, vagy jogutód nélküli megszűnése esetén a kezelő szerv, illetve szervezet, mint az alapítvány működését legjobban ismerő szerv javaslatot tehessen annak személyére, akit ezen jogosultságok gyakorlására megfelelőnek tart. Ha a kezelő szerv az adott személyt egyhangúan támogatja, a kijelölés csak törvényben meghatározott kizáró ok fennállása esetén tagadható meg.

А 2014. március 15-én hatályba lépő új Ptk. a szövetkezetekről szóló 2006. évi X. törvényből (a továbbiakban: Szövtv.) a teljes általános szövetkezeti szabályozást magába integrálja, hasonlóan a gazdasági társaságokra vonatkozó szabályozáshoz.

А Szövtv. a szövetkezetekre vonatkozó általános szabályokon felül ugyanakkor három sajátos szövetkezeti fajtára:

- az iskolaszövetkezetre

- a szociális szövetkezetre és

- a foglalkoztatási szövetkezetre

vonatkozó speciális rendelkezéseket is magába foglalja.

Ezen sajátos szövetkezetek különleges szerepet töltenek be a fiatalok, valamint а hátrányos helyzetű személyek foglalkoztatásában és az öngondoskodás szervezeti kereteinek megteremtésében. Mindezek alapján ezen szövetkezetek alapítását továbbra is indokolt lehetővé tenni.

Е szövetkezetek az új Ptk.-ban szabályozott általános szövetkezetekhez képest olyan egyedi jellemzőkkel bírnak, melyek érvényesíthetősége érdekében biztosítani kell egyes kérdésekben a külön szabályozást, illetve adott esetben - az indokolt és szükséges mértékben - az új Ptk. rendelkezéseitől való eltérést.

Ezért a Szövtv.-ben maradó, ezen sajátos szövetkezetekre vonatkozó rendelkezéseket szükséges az új Ptk.-hoz igazítani, valamint aktualizálni az időközben megváltozott jogszabályi és jogalkalmazási környezethez is annak érdekében, hogy e sajátos szövetkezetek 2014. március 15-e után is folytathassák tevékenységüket.

А módosítás szerkezetileg is átalakítja a Szövtv. belső struktúráját, ugyanis a Szövtv. általános, az új Ptk.-ba átkerülő szabályainak hatályon kívül helyezése által a Szövtv. már csak ezen sajátos szövetkezetekre vonatkozó rendelkezéseket fogja tartalmazni.

А módosítás iskolaszövetkezetre, szociális szövetkezetre és foglalkoztatási szövetkezetre vonatkozó szabályai alapvetően a jelenleg hatályos szabályozáson alapulnak, kiegészítésre és módosításra ott került sor, ahol azt a gyakorlati tapasztalatok illetve а jogszabályi környezet változása indokolták.

Ettől eltérően az agrárgazdasági szövetkezet eddig a szabályozás szintjén külön nem jelent meg. Azonban az új Ptk. szövetkezetekre vonatkozó általános rendelkezéseire tekintettel, valamint az agrárgazdasági szövetkezetek részére meghirdetett jelentős európai uniós és költségvetési támogatási követelményeknek való megfelelés érdekében e szövetkezeti típus esetében is szükséges néhány sajátos rendelkezés meghatározása.

А törvény egyértelművé teszi az új Ptk. és e külön szabályozás viszonyát. Ennek értelmében minden olyan kérdésben az új Ptk. szabályai érvényesülnek, melyek tekintetében a Szövtv. külön előírást vagy eltérést nem határoz meg.

Meghatározza az iskolaszövetkezet jellegadó tulajdonságát, nevezetesen azt, hogy alapvetően a tanulók, illetve hallgatók munkához való juttatásában és gyakorlati képzésük biztosításában vállal jelentős szerepet az iskolaszövetkezet.

А rendelkezés az iskolaszövetkezet alapításához szükséges garanciális feltételeket határozza meg. A köznevelési intézményekben tanulmányokat folytató (kiskorú) tanulók életkora, valamint a tanulók védelme érdekében elengedhetetlen, hogy az iskolaszövetkezet alapításában és működésében legalább egy nevelési-oktatási intézmény részt vegyen. Ezen túl iskolaszövetkezet alapításához az is szükséges, hogy a nevelési-oktatási intézmény alapító okirata lehetőséget adjon iskolaszövetkezet alapítására és hogy az alapításhoz a nevelési-oktatási intézmény fenntartója hozzájáruljon. Természetesen annak sincs akadálya, hogy felsőoktatási intézmény is részt vegyen tagként az iskolaszövetkezet működtetésében, amennyiben ezt az intézmény szenátusa támogatja, és ahhoz a fenntartó hozzájárul.

Tekintettel azonban arra, hogy а felsőoktatási intézmény hallgatói már nagykorú személyek, a felsőoktatási intézmény esetében nem merül fel garanciális követelményként annak kötelező tagsága.

А hatályos szabályozással egyezően a rendelkezés kimondja, hogy az iskolaszövetkezet tagjainak legalább 85%-át tanulói, vagy hallgatói jogviszonnyal rendelkező (tanuló, hallgató) természetes személyek alkotják. Az iskolaszövetkezet céljához igazodóan ezen személyeken kívül csak nevelési-oktatási intézmény és annak fenntartója, valamint felsőoktatási intézmény lehet az iskolaszövetkezet tagja.

Az iskolaszövetkezet működésében garanciális elem, hogy az alapításában résztvevő nevelési-oktatási intézmény, továbbá a nevelési-oktatási intézmény fenntartója által delegált személy a felügyelő bizottsági tagságán keresztül biztosítja az iskolaszövetkezet megfelelő működését, a nevelési-oktatási intézmény pedagógiai és képzési célkitűzéseivel való összhangot.

Ugyancsak garanciális követelmény, hogy az iskolaszövetkezet alapszabálya érvényességéhez a nevelési-oktatási intézmény fenntartója jóváhagyása szükséges. Szabályozza az alapszabály fenntartó által történő jóváhagyása megtagadása eseteit is.

A törvény biztosítja az iskolaszövetkezet tekintetében a közhasznú jogállás megszerzésének lehetőségét.

А rendelkezések biztosítják a korlátozottan cselekvőképes kiskorú tag védelméhez szükséges korlátozásokat e tag jognyilatkozatai valamint munkavégzése tekintetében.

Az iskolaszövetkezet közgyűlésére vonatkozó sajátos rendelkezések értelmében a közgyűlésre meg kell hívnia korlátozottan cselekvőképes kiskorú tag törvényes képviselőjét. Az iskolaszövetkezet sajátos tagságára tekintettel indokolt továbbá mind a közgyűlés, mind a felügyelőbizottság ülésen tanácskozási joggal való részvételt lehetővé tenni az iskolai szülői szervezet, a diákönkormányzat, valamint a hallgatói önkormányzat képviselője részére.

А szabályozás megfelelő garanciális korlátozások meghatározásával biztosítja a nevelési-oktatási intézmény, továbbá a felsőoktatási intézmény vagyonának védelmét a rendelkezésre bocsátható vagyon meghatározásával, fel nem osztható vagyonná minősítésének tilalmával, az iskolaszövetkezet megszűnése esetére szóló rendelkezéssel.

Ezen felül a tanuló, hallgató tagok vagyoni helyzetére figyelemmel nincs lehetőség a veszteségek fedezésére pótbefizetést előírni.

А rendelkezés az új Ptk.-ban található általános tagsági jogviszony megszűnési eseteken túl az iskolaszövetkezeti tagsági jogviszony megszűnésének speciális esetét tartalmazza. Ezen kívül sajátos átalakulási és egyesülési szabályokkal biztosítja az iskolaszövetkezeti jelleg megmaradását, a nevelési-oktatási intézmény, illetve a felsőoktatási intézmény által rendelkezésre bocsátott vagyon védelmét.

А módosítás a szociális szövetkezet fogalmát úgy határozza meg, hogy szociális szövetkezetként azok a szövetkezetek működhetnek, amelyek abból a célból alakulnak, hogy a hátrányos helyzetben lévő tagjaik számára munkafeltételeket teremtsenek, tagjaik szociális helyzetének javítását pedig egyéb módon elősegítsék. A rendelkezés nem ad fogalmat a hátrányos helyzet mibenlétére, mivel nem célja a szociális szempontú szövetkezés lehetőségeinek beszűkítése.

А módosítás biztosítja a szociális szövetkezetek tekintetében a közhasznú jogállás megszerzésének lehetőségét. A szociális jelleg fenntartása érdekében az új Ptk.-tól eltérő szabályokat állapít meg a szociális szövetkezet tagságát illetően. Szociális szövetkezetnek a természetes személy tagokon kívül - a szociális biztonság fenntartása érdekében - csak önkormányzat és közhasznú jogállású karitatív szervezet lehet tagja. Ez utóbbi tag tagsági jogviszonya megszűnik a szervezet közhasznú jogállásának megszűnésével.

А törvény, biztosítva a természetes személy tagok szociális szövetkezetben való többségi részvételének elvét - annak érdekében, hogy a kisebb létszámú szociális szövetkezetek élhessenek a lehetőséggel - eltérést enged a nem természetes személy tagok arányát illetően az új Ptk.-ban meghatározottaktól, húsz százalék helyett huszonöt százalékban határozva meg a nem természetes személy tagok legmagasabb arányát.

А módosítás a foglalkoztatási szövetkezet sajátosságait a jelenleg hatályos szabályokkal egyezően állapítja meg.

Míg a szociális szövetkezet elsődlegesen szövetkezeten belüli, saját munkaeszközökkel történő munkavégzés lehetőségét biztosítja tagjai számára, addig a foglalkoztatási szövetkezetként működő szociális szövetkezet tagjai számára a foglalkoztatás lehetőségét elsődlegesen szervezéssel, munkalehetőségek felkutatásával, és a különböző típusú munkahelyekhez igazodóan munkaerő-kölcsönzéssel/közhasznú kölcsönzéssel, munkaerő közvetítéssel valósítja meg. A szociális szövetkezet tekintetében a lokalitás a viszonylag alacsony tagi létszám mellett is biztosíthatja az eredményes működés lehetőségét. A foglalkoztatási szövetkezet tekintetében szükséges azonban a nagyobb, ezáltal könnyebben mobilizálható létszám előírása. A foglalkoztatási szövetkezet országos szinten szervezi tagjai számára a munkalehetőségeket, ezért indokolt, hogy ennek szociális szövetkezeti típusnak olyan önkormányzat is tagja legyen, amely országos jelleggel működik, ezért indokolt a nemzetiségi önkormányzat kötelező tagsága.

А módosítás a hatályos szabályozással egyezően biztosítja a tagi munkavégzés lehetőségét és meghatározza a tagi munkavégzés fogalmát (a közös termelésben való tagsági viszonyon alapuló közvetlen közreműködést). E jogviszony sajátosságára tekintettel rendelkezik továbbá arról, hogy a tagi munkavégzés nem tartozik más törvény hatálya alá. A tagi munkavégzés esetén lehetőség van arra, hogy a munka ellentételezése a megtermelt javakból is történhessen. Ilyen jogviszonyt csak álláskereső, illetve közfoglalkoztatott létesíthet, illetve tarthat fenn, azonban ezt a jogviszonyt más, munkavégzésre irányuló jogviszony létesítése esetén szüneteltetni kell.

А rendelkezés a szociális szövetkezet alapszabályainak kötelező elemeként határozza meg a tagi munkavégzés esetében ezen tag által teljesítendő munkamennyiség és a munkamennyiség ellenértékének meghatározásával és deklarálja, hogy a munkamennyiség ellenértékét milyen elvek mentén kell az alapszabályban megállapítani.

А tagi jogviszony létesítésére és megszüntetésére vonatkozó szerződés hiányában a tagi munkavégzésre irányuló jogviszonyt csak a tagnyilvántartás alapján kiállított igazolás tartalmazhatja, ezért annak kiállítása a szociális szövetkezet feladata.

Аz új Ptk. rendelkezései szerint a szövetkezet tagja a szavazati jogát akkor gyakorolhatja, ha a vagyoni hozzájárulását teljesítette. A tagi munkavégzésre irányuló jogviszony esetében, vagyis amikor a hátrányos helyzetű álláskereső személynek semmilyen más foglalkoztatási nincs, a módosítás lehetőséget biztosít azokban az esetekben is a tagsági jogviszonyból fakadó jogosítványok gyakorlására, amikor a vagyoni hozzájárulás teljesítése nem a tagfelvétellel egyidőben, hanem később történik. A nem pénzbeli hozzájárulás vonatkozásában ez a lehetőség csak arra az esetre áll fenn, ha az alapszabály értelmében a tag ezt а kötelezettségét a szövetkezetben végzett munkája során megtermelt és tulajdonába kerülő javakkal teljesíti.

Új elemként állapítja az agrárgazdasági szövetkezet esetében indokolt egyes különös szabályokat.

Figyelemmel arra, hogy az agrárgazdasági szövetkezetben jellemzően számos nyugdíjas tag van, akik sok esetben nem tudnak személyes közreműködést vállalnia mezőgazdasági termelésben, szükséges, hogy ezen tagokat ne kelljen figyelembe venni a Ptk. személyes közreműködést nem vállaló tagok arányát meghatározó rendelkezése tekintetében.

Az Európai Unióban működő, illetve a hazai támogatási rendszerben kiemelt és sajátos támogatások érhetőek e1 a mezőgazdasági szervezetek, köztük az agrárgazdasági szövetkezetek számára is. E támogatások azonban különleges támogatási feltételeket szabnak a támogatott agrárgazdasági szövetkezet tagsága tekintetében, elvárva a tagok megfelelő közreműködését a szövetkezetben. E támogatási feltételeknek való megfelelés igényli azt, hogyha a vállalása ellenére, az alapszabállyal ellentétesen közre nem működő vagy egyébként a szövetkezet érdekeit sértő magatartást tanúsító taggal szemben az agrárgazdasági szövetkezet tagkizárási pert indít, akkor e magatartást a bíróság az agrárgazdasági szövetkezet súlyos érdeksérelmének tekintse és ennek megfelelően a per időtartamára függessze fel ezen tag tagsági jogainak gyakorlását.

A szövetkezetek adminisztratív terheinek a csökkentése érdekében indokolt, hogy a módosított rendelkezéseknek való megfelelés és az új Ptk.-nak való megfelelés egy aktussal, ugyanazon eljárásban, módon és határidővel történhessen meg. Ezért a módosítás külön is kimondja, hogy az Szövtv. módosított rendelkezéseinek a Polgári Törvénykönyvről szóló 2013. évi V. törvény hatálybalépésével összefüggő átmeneti és felhatalmazó rendelkezésekről szóló 2013. évi CLXXVII. törvényben (a továbbiakban: Ptké.) foglaltak szerint kell megfelelni. Ez azt jelenti, hogy az új Ptk. hatálybalépésekor a cégjegyzékbe bejegyzett, valamint bejegyzés alatt álló szövetkezet az új Ptk. hatálybalépését követő első alapszabály-módosítással egyidejűleg köteles az új Ptk. és a módosított Szövtv. rendelkezéseivel összhangban álló továbbműködéséről dönteni. Ilyen egyéb alapszabály-módosítás hiányában a szövetkezeteknek az új Ptk. és a módosított Szövtv. rendelkezéseinek 2015. június 15-étől kell megfelelnie.

Mivel a módosítás a szociális szövetkezet esetében mind a hatályos Szövtv.-hez, mind az új Ptk. előírásaihoz képest más előírást tartalmaz a nem természetes személy tagok arányára vonatkozólag, e kérdésben külön átmeneti rendelkezés megalkotása szükséges.

А módosítás hatályon kívül helyezi a Szövtv.-ből azokat a rendelkezéseket, melyek szükségtelenné válnak az új Ptk.-ba átkerülő általános szabályok folytán.

А törvény a Szövtv. módosítással összefüggésben elvégzi egyes törvények alapvetően technikai módosítását annak érdekében, hogy a vonatkozó rendelkezések ne a Szövtv. címére utalva, hanem az adott szövetkezet típusára utalva határozzák meg az adott szövetkezettel kapcsolatos rendelkezéseket (az egyes adótörvények és az azzal összefüggő egyéb törvények módosításáról szóló 2011. évi CLVI. törvény módosítása).

A Ptké. pontosítása indokolt ahhoz, hogy a hatályon kívül helyezett, a Szövtv.-nek az átalakított befektető részjegyekre vonatkozó rendelkezései továbbra is megfelelően alkalmazhatóak legyenek.

Az egyes sajátos szövetkezetekre vonatkozó szabályok továbbra is a Szövtv.-ben szerepelnek majd, ezért biztosítani kell azt is, hogy ne lépjen hatályba a Ptké.-nek azon rendelkezése, mely hatályon kívül helyezné a Szövtv. egészét.

A 184-190. §-hoz

A Polgári Törvénykönyv Második Könyvéhez kapcsolódó módosítás

Az új Ptk. 2:51. § (3) bekezdéséhez kapcsolódó módosítás a jogi személynek nem minősülő bíróságok esetén a bíróságok szervezetéről és igazgatásáról szóló 2011. évi CLXI. törvénnyel, annak 119-122. §-aival való összhang megteremtését szolgálja. A pontosításra azért van szükség, hogy egyértelmű legyen, hogy ha egy helyi bíróság az, ahol a személyiségi jogsértést jogkörében eljáró és okozó bíró dolgozik, akkor mely bíróság perelhető: ez a módosítandó szöveg értelmében több bíróság esetében akár a törvényszék, akár az ítélőtábla is lehetne. A módosítás alapján viszont már egyértelmű, hogy a munkáltatói jogkör gyakorlása okán kizárólag az adott helyi bíróság szempontjából releváns törvényszék jöhet szóba. A módosítás értelmében hangsúlyosabbá válik az is, hogy a személyiségi jogsértés okozójának tevékenysége a magánjogi szankcionálás szempontjából nem az eljáró bírónak, hanem annak az egyébként jogi személy bíróságnak tudható be, amelynek elnöke felette a munkáltatói jogokat gyakorolja.

A Polgári Törvénykönyv Harmadik Könyvéhez kapcsolódó módosítások

Az új Ptk. 3:63. § kiegészítése törvényi lehetőség hiányát pótolja egyesület esetében, figyelemmel arra, hogy az új Ptk. 3:32. § (1) bekezdése törvényi engedő rendelkezés meglétét kívánja meg az egyes jogi személy szervezeti egységének jogi személlyé nyilvánításához, ugyanakkor az új Ptk. maga az egyesület (és alapítvány) esetében erről a lehetőségről nem rendelkezik. (Gazdasági társaságok és szövetkezetek esetében a rendelkezés előírása nem kívánatos.)

Az új Ptk. 3:65. § új (4) bekezdésére vonatkozó módosítás az egyesülési jogon alapuló jogi személy típus, az egyesülés esetén kizárja a tagok mögöttes helytállását. Ellenkező szabályozás az egyesületi élet jelentős visszaesését okozná, holott az egyesület a polgári önszerveződés kiemelt formája, amely társadalmi rendeltetéssel is bír.

A szabályozás koherenciája érdekében a 3:83. §-sal kapcsolatos módosítás világossá teszi, hogy az egyesület nem alakulhat át, vagyis más jogi személy típussá nem válhat egyetemleges jogutódlással. A rendelkezésre azért van szükség, mert bár az eredeti jogalkotói szándék is ezt takarta, az átalakulásra, egyesülésre és szétválásra vonatkozó általános szabályok érvényesülnek minden olyan kérdésben, amelyben az egyes jogi személy típusok esetében az új Ptk. vagy törvény nem rendelkezik másként. Mivel az átalakulás kérdését az egyesületi szabályozás nem érinti, olyan nem kívánatos törekvések is kialakulhatnának, amelyek az egyesület jogutódlásos szervezeti, típusos átalakíthatóságára irányulnának.

Figyelemmel arra, hogy a civil szektor társadalmi közös szükségleteket elégít ki, olyan szabályozás kialakítására kell törekedni, amely a civil szervezet eltérő rendelkezése esetén biztosítja, hogy a jogutód nélkül megszűnő civil szervezet vagyona a civil szféra érdekeit szolgálja. Az új Ptk. 3:85. §-ának módosítása ezt az elvet valósítja meg, és a szabályozáson annyiban módosít, hogy a bírósági hatáskörből kivon nem bírósági döntési kérdést, és azt jogszabályra utalja.

A vezető tisztségviselők vonatkozásában a 3:86. § módosítása érvényesíti azt a kívánalmat, hogy az egyesület vezető tisztségviselői felelőssége ne haladja meg például a gazdasági társaságok vezető tisztségviselőinek a jogutód nélkül megszűnő jogi személy hitelezőivel szemben helytállási kötelezettségét. Erre tekintettel, az egyesületek esetében is beépíti az ún. wrongful trading szabályt. A rendelkezés szövegezése a gazdasági társaságokra vonatkozó előírással egyező.

A 2009/101/EK Irányelv a korlátolt felelősségű társaságok és a részvénytársaságok vonatkozásában nem biztosít kivételt a képviseleti jog korlátozásának hatálytalansága alól. E tilalmat fogalmazza meg az új Ptk. 3:196. §-ának módosítása az új Ptk. 3:31. §-ához képest.

Az új Ptk. 3:222. §-ának módosítása az Európai Parlament és Tanács 2012/30/EU irányelv 27. és 28. cikkére tekintettel módosítja a rendelkezést. Ennek megfelelően a saját részvényre vonatkozó előírások kiterjednek immár azokra a társaságokra is, amelyek bár külföldi jog szerint jöttek létre, azonban korlátolt felelősségű társaságnak vagy részvénytársaságnak minősíthetőek. A rendelkezés jogharmonizációs célú, azt a hatályos Gt. is tartalmazza.

A pénzügyi segítségnyújtásra vonatkozó részvénytársasági szabályozás kiegészítése szükséges a 2012/30/EU irányelv rendelkezéseire figyelemmel, amely részletesen meghatározza az igazgatóság előterjesztésének tartalmi elemeit. Mivel e kérdés társasági jogi vonatkozásairól más törvény nem szól és nem is szólhat, a jelenlegi általános jellegű rendelkezés kibontásának szükségessége merült föl (3:227. §).

Az egyes részvényesi jogok gyakorlásáról a tőzsdén jegyzett társaságokban tárgykörében született, az Európai Parlament és a Tanács 2007. július 11-i 2007/36/EK irányelvének (a továbbiakban: részvényesi irányelv) 6. cikk (1) bekezdés a) és b) pontja a közgyűlés napirendjének bővítéséhez, illetve a határozattervezet előterjesztéséhez való részvényesi jogosultság részletes szabályait tartalmazza. Az új Ptk. 3:259. §-ának módosítása az irányelv maradéktalan átültetése érdekében lehetővé teszi a részvényes számára, hogy bármely napirendi ponttal összefüggésben határozattervezetet terjesszen elő.

A részvényesi irányelv 18. cikke a jogellenesen történt kifizetések részvényesi visszafizetésének feltételéül szabja, hogy a társaság bizonyítja, hogy a részvényes tudott vagy a körülmények alapján tudnia kellett arról, hogy a kifizetés jogszabályellenes. Mivel az új Ptk. kihirdetett szövege ezt a plusz kitételt nem tartalmazza, a maradéktalan harmonizáció miatt e feltétel tételes jogi megjelenítése szükséges az új Ptk. 3:261. § (5) bekezdésében. A rendelkezésnek megfelelő fordulatot a hatályos Gt. is tartalmazza.

A részvényesi irányelv maradéktalan átültetését szolgálja az új Ptk. 3:272. §-ának módosítása, amikor nyilvános részvénytársaságok esetében a közgyűlési meghívó további tartalmi elemeit határozza meg. A részvényesi irányelv rendelkezéseire figyelemmel kiegészítik a nyilvánosan működő részvénytársaságoknak a közgyűléssel összefüggő közzétételi, tájékoztatási kötelezettségét.

Az új Ptk. 3:273. §-ának módosítása a részvényesi irányelv rendelkezésére figyelemmel világossá teszi, hogy lehetősége van a nyilvánosan működő részvénytársaságnak arra, hogy előzetes postai szavazási jogot biztosítson. Bár e kérdés főszabályként a társaság döntésétől, alapszabályi rendelkezéstől függő kérdés, így ezen okból a törvényi rendelkezésre nem lenne szükség, azonban a postai szavazás alapszabályi előírásaira vonatkozóan olyan garanciális szabály rögzítése szükséges, amely más rendelkezésekből nem vezethető le.

A részvényesi irányelv előírja a közgyűlés számára a határozathozatal körében rögzítendő adatok körét. Az új Ptk. 3:278. §-ának módosítása ennek érdekében egészíti ki a törvény szövegét.

A 2009/101/EK Irányelv a korlátolt felelősségű társaságok és a részvénytársaságok vonatkozásában nem biztosít kivételt a képviseleti jog korlátozásának hatálytalansága alól. E tilalmat fogalmazza meg a módosítás az új Ptk. 3:31. §-ához képest.

A rendelkezés célja kodifikációs hibák javítása. Azonban figyelemmel arra, hogy az átváltozó kötvényre vonatkozó Ptk.-beli rendelkezéseket külön törvény állapította meg így ezeket a rendelkezéseket érintő a technikai módosítás csak úgy hajtható végre, ha a rendelkezések újonnan megállapításra kerülnek. Egyidejűleg e külön törvény vonatkozó rendelkezéseit pedig hatályon kívül kell helyezni.

Az új Ptk. 3:319-321. §-ának módosítása a jogrendszer koherenciáját biztosítja.

Az új Ptk. 3:329. §-ának módosítása annak érdekében, hogy sajátos indok nélkül ne érvényesüljön külön szabályozás ugyanazon helyzetekre, a szövetkezetek esetében az előtársaságra vonatkozó szabályokat egységesen rendeli alkalmazni, mellőzve az eltérő szabályt.

Az új Ptk. 3:332. §-ának módosítása egyértelművé teszi, hogy bár a szövetkezetnek teljesített vagyoni hozzájárulás és az ahhoz kapcsolódó jogok (pl. osztalékra való jogosultság) és kötelezettségek (személyes közreműködési kötelezettség) nem jelennek meg részjegy formájában, attól még továbbra is érvényesül a szövetkezeti jogban az a lehetőség, hogy a tagsághoz kapcsolódó jogok és kötelezettségek átruházhatók más tagra vagy tagként belépni kívánó személyre.

Az új Ptk. 3:347. §-ának módosítása a szövetkezetek esetében is bevezeti a wrongful trading felelősséget a vezető tisztségviselők hitelezőkkel szembeni felelőssége körében.

Az új Ptk. 3:354. §-ának módosítása a szövetkezeti tagsághoz kapcsolódó jogok és kötelezettségek átruházhatóságának szabályát az új Ptk. koherenciájának fenntartása érdekében szükséges a tagi belépés szabályozásánál is átvezeti.

Az új Ptk. elfogadott szövege alapján a tagsági jogviszony megszűnése esetén a tagot vagy jogutódját a szövetkezet vagyonából olyan összeg illeti meg, amelyre a szövetkezet jogutód nélküli megszűnése esetén lenne jogosult. A felhívott Ptk. 3:48. § (2) bekezdéséből következően azonban ez azt jelentené, hogy a tag függetlenül attól, hogy mennyi ideig volt a szövetkezet tagja, a szövetkezet teljes rá eső vagyonrészét kivihetné szövetkezetből, tehát a tagsági jogviszonya előtt keletkezet szövetkezeti vagyonból is részesedne. Ez azonban ellentmond a szövetkezeti változó tőke elvének és a jelenleg hatályos szabályozásnak is, továbbá a szövetkezetet jelentős likviditási probléma elé állíthatja. A hatályos szövetkezeti törvénybeli szabály szerint a tagsági jogviszony megszűnése esetére - a vagyoni hozzájáruláson felül - a vagyoni hozzájárulásra jutó saját tőkének csak a tagsági jogviszony időtartama alatt keletkezett összege illeti meg a volt tagot (ide nem értve a lekötött tartalékba tartozó vagyont). Ezen elv további fenntartása érdekében az új Ptk. 3:361. §-ának módosítása a volt tagot megillető vagyonrész mértékét a szövetkezeti elveknek és a jelenleg hatályos szabályozásnak megfelelően állapítja meg.

Az új Ptk. 3:391. §-ának módosítása a törvényi lehetőség hiányát pótolja alapítvány esetében, figyelemmel arra, hogy az új Ptk. 3:32. § (1) bekezdése törvényi engedő rendelkezés meglétét kívánja meg az egyes jogi személy szervezeti egységének jogi személlyé nyilvánításához, ugyanakkor az új Ptk. maga az alapítvány (és az egyesület) esetében erről a lehetőségről nem rendelkezik. (Gazdasági társaságok és szövetkezetek esetében a rendelkezés előírása nem kívánatos.)

A szabályozás koherenciája érdekében az új Ptk. 3:402. §-ának módosítása világossá teszi, hogy az alapítvány nem alakulhat át, vagyis más jogi személy típussá nem válhat egyetemleges jogutódlással. A rendelkezésre azért van szükség, mert bár az eredeti jogalkotói szándék is ezt takarta, az átalakulásra, egyesülésre és szétválásra vonatkozó általános szabályok érvényesülnek minden olyan kérdésben, amelyben az egyes jogi személy típusok esetében az új Ptk. vagy törvény nem rendelkezik másként. Mivel az átalakulás kérdését az alapítványi szabályozás nem érinti, olyan nem kívánatos törekvések is kialakulhatnának, amelyek az alapítvány jogutódlásos szervezeti, típusos átalakíthatóságára irányulnának.

Olyan szabályozás kialakítására kell törekedni, amely az alapító vagy az alapító okirat eltérő rendelkezése esetén biztosítja, hogy a megszűnő alapítvány vagyona a továbbiakban a kitűzött cél érdekeit szolgálja. Az új Ptk. 3:404. §-ának módosítása ezt az elvet valósítja meg, és a szabályozáson annyiban módosít, hogy a bírósági hatáskörből kivon nem bírósági döntési kérdést, és azt jogszabályra utalja.

A Polgári Törvénykönyv Negyedik Könyvéhez kapcsolódó módosítások

A szociális és gyermekvédelmi tárgyú törvények Magyary Egyszerűsítési Programmal összefüggő módosításáról, valamint egyéb törvények módosításáról szóló 2013. évi XXVII. törvény 94. § (1) bekezdése értelmében 2014. január 1-jétől megváltoznak a nevelésbe vételre irányuló hatályos szabályok (Csjt.), így indokolt, hogy az új Ptk. Családjogi Könyve is kövesse a változásokat.

A Polgári Törvénykönyv Ötödik Könyvéhez kapcsolódó módosítás

Az új Ptk. 5:96. § (3) bekezdéséhez kapcsolódó módosítás a rendelkezés első mondatát hagyja el, mert az abban foglalt szabály a § (2) bekezdése szerinti rendelkezésből logikusan következik, annak kimondása tehát felesleges.

A Polgári Törvénykönyv Hatodik Könyvéhez kapcsolódó módosítások

Az új Ptk. 6:106. §-ára vonatkozó módosítás a kereskedelmi ügyletekhez kapcsolódó késedelmes fizetések elleni fellépésről szóló 2011. február 16-i 2011/7/EU európai parlamenti és tanács irányelv (a továbbiakban 2011/7/EU irányelv) 3., 4., 6. és 7. cikkének való megfelelést szolgálja a vállalkozások közötti szerződésekben szereplő tisztességtelen általános szerződési feltételekre vonatkozó közérdekű keresetindítási jog, valamint a pénztartozás fizetésére köteles hatóságokra vonatkozó közérdekű keresetindítási jog tekintetében.

Az új Ptk. 6:130. §-ának módosítása a 2011/7/EU irányelv 3. és 4. cikkének való megfelelést szolgálja, ezáltal a kiegészített szöveg már nem csak a vállalkozások egymás közötti szerződései, hanem a pénztartozás fizetésére kötelezett szerződő hatóságnak a vállalkozással kötött szerződései vonatkozásában is meghatározza a pénztartozás teljesítésének idejét.

Az új Ptk. 6:155. §-ára irányuló módosítás a 2011/7/EU irányelv 2., 3., 4., 6. és 7. cikkének való megfelelést szolgálja, ezáltal a kiegészített szöveg már nem csak a vállalkozások egymás közötti szerződései, hanem a pénztartozás fizetésére kötelezett szerződő hatóságnak a vállalkozással kötött szerződései vonatkozásában is meghatározza a késedelemi kamat mértékét, esedékességét, a pénztartozás késedelmes teljesítése esetére a jogosultnak a késedelmi kamaton felül járó behajtási költségátalány összegét, és e - többnyire kógens - szabályok megsértésének jogkövetkezményeit.

Az új Ptk. 6:198. § (3) bekezdéséhez kapcsolódó módosítás értelmében a vagyon védettségét már az engedményezési szerződés megkötését követően biztosítani szükséges, nem indokolt ezt a védelmet csupán azt követően nyújtani, hogy a kötelezettet az engedményezésről értesítették.

Az új Ptk. 6:247. § (2) bekezdésének módosítása a 2011/7/EU irányelv 3. cikk (4) bekezdésének és a 4. cikk (5) bekezdésének való megfelelést szolgálja, annak érdekében, hogy teljesüljön az irányelvnek az átadás-átvételi eljárás keretében történő teljesítés határidejére vonatkozó előírása.

Az új Ptk. 6:417. § (4) bekezdéséhez kapcsolódó módosítás áttekinthetőbbé teszi a tájékoztatás teljesítésével, illetve elmulasztásával kapcsolatos jogkövetkezményeket, egyben általa egyértelművé válik, hogy a tájékoztatás elmaradása esetén a kezes nem szabadul a kötelezettsége alól, csupán az egyezség szerint alakul a helytállási kötelezettsége.

Az új Ptk. 6:426. §-hoz kapcsolódó módosítás szövegpontosító jellegű, mivel a „követelést biztosító jog” fordulat csupán a követelést biztosító jogról való lemondással összefüggésben értelmezhető, míg a 6:426. § ennél tágabb körben alkalmazandó, és a kezes szabadulása annyiban következhet be, amennyiben emiatt a kötelezettel szembeni megtérítési igénye nem nyerhet kielégítést.

Az új Ptk. 6:470. § (1) bekezdésére irányuló módosítás annak érdekében pontosítja a felelősségbiztosítási szerződés fogalmát, hogy egyértelművé váljon, hogy a biztosítási szerződés nem csak a vagyoni károk biztosító általi megtérítésére, hanem a személyiségi jogok megsértése esetén a sérelmet szenvedett jogosult által igényelhető sérelemdíj megfizetésére is kiterjed(het).

Az új Ptk. 6:549. § (1) bekezdésének módosítása a jogi személynek nem minősülő bíróságok esetén a bíróságok szervezetéről és igazgatásáról szóló 2011. évi CLXI. törvénnyel (a továbbiakban: Bszi.), annak 119-122. §-aival való összhang megteremtését szolgálja.

A Polgári Törvénykönyv Hetedik Könyvéhez kapcsolódó módosítás

Az új Ptk. Öröklési jogi Könyvében a 7:43. § (3) bekezdésének módosítása elírást javít.

A Polgári Törvénykönyv Nyolcadik Könyvéhez kapcsolódó módosítások

Az új Ptk. 8:1. § (1) bekezdésének 7. ponttal való kiegészítésére vonatkozó módosítás a 2011/7/EU irányelvnek való megfelelés érdekében az irányelv szerinti hatóság fogalmára bevezeti az új Ptk.-ba a szerződő hatóság fogalmát. Az új Ptk. alkalmazásában szerződő hatóság a késedelmes fizetésekkel összefüggésben a közbeszerzésekről szóló törvény szerinti ajánlatkérő függetlenül attól, hogy közbeszerzési eljárás lefolytatására köteles-e.

Az új Ptk. 8:1. § (6) bekezdésére vonatkozó módosítás az épített környezet alakításáról és védelméről szóló 1997. évi LXXVIII. törvény és az új Ptk. közötti kapcsolat megteremtése érdekében beépíti a kódexbe a Polgári Törvénykönyvről szóló 1959. évi IV. törvény 686. §-át.

-----STARTING---POINT---VEGE---

A 191. §-hoz

Hatályba léptető és hatályon kívül helyező rendelkezéseket tartalmaz.

A 192. §-hoz

Az Alaptörvény alapján sarkalatosnak minősülő törvényi rendelkezéseket tartalmazza.

A 193. §-hoz

A rendelkezés megjelöli azt az európai uniós jogszabályt, amelynek a törvény érintett rendelkezései megfelelnek.