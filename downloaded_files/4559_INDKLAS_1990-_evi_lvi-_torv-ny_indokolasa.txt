1990. évi LVI. törvény indokolása

az országgyűlési képviselők tiszteletdíjáról, költségtérítéséről és kedvezményeiről szóló törvényjavaslathoz

-----STARTING---POINT---ALTALANOS--- 

A szabad választások után összeült többpártrendszerű Országgyűlés működése, ülésezési rendje a képviselői munkához szükséges anyagi feltételek alapjaiban új rendezését igényli.

A Javaslatban részletesen meghatározásra kerül a képviselőket megillető díjazások, költségtérítések és az általuk igénybe vehető szolgáltatások és kedvezmények köre. E szabályok a képviselői tevékenységek végzése egzisztenciális hátterének megteremtésére törekednek, megjelölik a képviselői tevékenység hivatali kereteit, s így lehetővé teszik ennek főhivatásként történő ellátását.

A Javaslat az Alkotmány előírásainak megfelelően biztosítani kívánja a képviselők anyagi függetlenségét. Fontos törekvése, hogy valamennyi képviselő számára lehetőleg azonos anyagi feltételeket teremtsen, ennek elérése érdekében számos differenciáló elemet is tartalmaz.

-----STARTING---POINT---RESZLETES---

Az 1-2. §-hoz

A Javaslat szerint a képviselő tiszteletdíja két részből tevődik össze: az alapdíjból és a pótdíjból. Az alapdíj a mindenkori miniszteri illetmény meghatározott százaléka szerinti összeg, a pótdíj pedig a tisztségviselő tisztsége, illetőleg országgyűlési bizottsági tagsága alapján, munkaterhével arányosan - az alapdíj összegének függvényében - járó pótlék. A díjazásnak ez a rendszere az Országgyűlés munkájában való részvételének megfelelően biztosítja a képviselői hivatás anyagi alapjait.

A 3-4. §-hoz

A Javaslat intézkedik a képviselői feladatokkal együttjáró a jövőben jelentősen megnövekedő terhek és kiadások viseléséről. E szerint a képviselőt havonta az alapdíj meghatározott százalékának megfelelő összegű (illetőleg abszolút számban meghatározott) költségtérítés illeti meg, melynek rendszere kettős. Egyrészt költségtérítési átalányt biztosít a képviselőnek az e tevékenységével kapcsolatos kiadásainak (pl. étkezés, saját személygépkocsi használata) fedezésére, másrészt biztosítja a szükséges szállásköltséget. Az előbbi minden kötöttség - így természetesen elszámolási kötelezettség - nélkül használható fel, a szállásköltség esetében viszont igazolt szállásköltségről van szó. A szabályozás figyelemmel van arra is, hogy a képviselők jelentős többsége nem Budapesten lakik, illetőleg nem itt választották meg. Ezt egyaránt érvényesíti mind a költségátalány, mind a szállásköltség vonatkozásában

A Javaslat szerint a képviselő külföldi kiküldetésének költségei, ha az hivatalos jellegűnek minősül, nem terheli a képviselő említett költségkeretét.

Az 5. §-hoz

A Javaslat figyelmet fordít arra, hogy érdemi képviselői munka csak komoly szakmai felkészülés alapján végezhető. Tekintetbe veszi azt is, hogy a képviselő általában a frakciójával együttműködve, annak érdekeit szem előtt tartva vesz részt a parlamenti munkában.

Mindezek alapján a Javaslat módot nyújt arra, hogy a frakciók tagjaik szakmai felkészítéséhez szakértőket vehessenek igénybe, és ezért a szakértőket megfelelő díjazásban részesíthessék.

A szakértők díjazására fordítható összeg megállapításának a Javaslat több szempontot ötvöz. Egyrészt ugyanakkora összeget biztosít minden frakció számára, másrészt differenciáló tényezőként veszi figyelembe a frakció létszámát. Tekintettel van arra is, hogy az ellenzéki pártoknak - ideértve a független képviselőket is - elsősorban ez a támogatás jelenti munkájuk szakmai megalapozásának lehetőségét.

A 6-7. §-hoz

Mivel az országgyűlési képviselők tevékenységének ellátása a korábbiakhoz képest - különösen a folyamatos ülésezésre való tekintettel - várhatóan lényegesen több szakmai felkészülést és időt igényel a képviselők részéről, a Javaslat - a képviselői ellátások rendszeréhez hasonlóan - előírja, hogy a pártok képviselő csoportjai és a képviselők számára az Országgyűlés hivatali szervezete az Országgyűlés épületében, vagy ahhoz közeli épületben köteles munkavégzésre alkalmas irodát biztosítani. Emellett azonban a Javaslat - figyelemmel arra, hogy az előző előírásban említett helyiségek korlátozott keretek között állnak rendelkezésre - kimondja, hogy itt kell elhelyezni a munkájukat segítő hivatali személyzetet is. Ez utóbbi rendelkezés alól kivételt jelent a 6. § (2) bekezdésében foglalt rendelkezés.

A 8. §-hoz

Az Alkotmány szerint a miniszteri és a politikai államtitkári tisztség nem összeegyeztethetetlen a képviselői megbízatással. A Minisztertanács tagjai és az államtitkárok díjazásáról, költségtérítéséről és kedvezményeiről külön jogszabály rendelkezik. A Javaslat azonban a kettős funkcióból eredő díjazás kumulációjának elkerülése végett - a képviselői alapdíj megjelölt százalékának arányában - meghatározza azt az összeget, amelyre az ilyen funkciót betöltő képviselő a kettős elfoglaltságából eredően jogosult.

A 9-10. §-hoz

A képviselői megbízatás megszűnésének általános esete az Országgyűlés működésének a befejezése. Ha a volt képviselő nem kap újabb képviselői megbízatást, egzisztenciálisan nehéz körülmények közé kerülhet, ami az általa ellátott közfunkcióra tekintettel súlyosan méltánytalan lenne. Ezért a Javaslat biztosítja, hogy a volt képviselő fél éven keresztül alapdíjának megfelelő összegű ellátást kapjon, illetőleg erre egyösszegben legyen jogosult.

Lényegében ugyanezek az okok indokolják a nyugdíjkorhatárt megközelítő életkorú képviselő részére az öregségi nyugdíj igénybevételének biztosítását is.

-----STARTING---POINT---VEGE---