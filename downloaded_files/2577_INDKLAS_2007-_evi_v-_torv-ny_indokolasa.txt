2007. évi V. törvény indokolása

egyrészről az Európai Közösség és tagállamai, másrészről a Marokkói királyság között létrejött euro-mediterrán légi közlekedési megállapodás kihirdetéséről

Általános indokolás

A törvény célja, hogy az euro-mediterrán többoldalú, nemzetközi légi közlekedési megállapodást (a továbbiakban: Megállapodás), amely egyrészről az Európai Közösség és tagállamai, másrészről a Marokkói Királyság között jött létre, az Országgyűlés kihirdesse, és ezzel kötelező hatályát elismerje, továbbá hatálybalépése napjától kezdődően történő ideiglenes alkalmazását jóváhagyja.

Az Európai Közösség nyilvánvaló érdeke, hogy ne csak a Közösségen belül, hanem azon kívül is hatékony együttműködést tartson fenn a közlekedés területén, ezáltal a légi közlekedésben is. Ennél fogva a szomszédai felé irányuló légiközlekedés-politika kialakítása fontos politikai célként jelölhető meg.

A Bizottság a 2003. június 5-én adományozott horizontális mandátuma birtokában módszeresen kíván tárgyalásokat folytatni valamennyi szomszédjával annak érdekében, hogy a tagállamok és a szomszédos államok között fennálló kétoldalú megállapodások bizonyos, közösségi jogba ütköző rendelkezéseit közösségi megállapodásokkal váltsák fel. Az Európai Közösség és a Marokkói Királyság között létrejött euro-mediterrán légi közlekedési megállapodásra vonatkozó tárgyalásokat a Tanácstól 2004. decemberében kapott felhatalmazás alapján folytatták le.

A felhatalmazásban foglalt tárgyalási irányelvek alapján a marokkói megállapodás szövegéről 2005. december 14-én, a végső tárgyalási szakaszban jóváhagyás fenntartásával egyeztek meg, és 2005. december 15-én parafálta a közlekedési miniszterek marrakeshi euro-mediterrán konferenciája alkalmával Jacques Barrot alelnök és Karim Ghellab marokkói építésügyi és közlekedési miniszter. A Megállapodás aláírására 2006. december 12-én került sor Brüsszelben.

Marokkó és az Európai Unió közötti kapcsolatok előrehaladott volta miatt a Megállapodás a marokkói közlekedési piacnak az egységes európai piacba való zavartalan, két lépcsőben történő integrálásához vezet, mindvégig szem előtt tartva a légi közlekedéssel kapcsolatos külpolitika következő pilléreit: a szabályozási konvergencia (a közösségi légiközlekedési rendelkezések integrációja, Egységes Európai Égbolt) célzott technikai segítségnyújtással kiegészítve, a piac lehetséges legnagyobb mértékű megnyitását eredményezve. Ez korlátozásoktól mentes kereskedelmi környezethez vezet, ahol a piaci szereplők szabadon hozhatnak kereskedelmi döntéseket, továbbá a repülésbiztonság, a légiközlekedés-védelem, a környezetvédelem és a fogyasztóvédelem területén a legmagasabb normák szerint járnak el.

A szabályok Európán belüli harmonizációja következtében közös, szabad és biztonságos légiközlekedési piac jön létre, ami ösztönzőleg hathat más ágazatokra, hozzájárul az egész térség fejlődéséhez, és kedvező a fogyasztók és az ipar számára egyaránt. A lépés hatását fokozza, hogy a légi közlekedés döntő fontosságú a térség integrációjának gyorsításában, és a Megállapodás precedenst hozhat létre az euro-mediterrán légiközlekedési kapcsolatokban.

A Megállapodás a 26. cikke értelmében Marokkó és a tagállamok között jelenleg hatályban lévő kétoldalú kormányközi légi közlekedési megállapodások rendelkezéseinek helyébe lép, a Megállapodás II. Mellékletében foglaltak szerint és az V. Melléklet átmeneti rendelkezéseiben foglaltak figyelembevételével. A jelenleg hatályban lévő kétoldalú megállapodásokból eredő és a Megállapodás hatálya alá nem tartozó forgalmi jogok továbbra is gyakorolhatóak, amennyiben nem tesznek hátrányos megkülönböztetést a Közösség tagállamai és állampolgárai között.

A felek diplomáciai jegyzékváltás útján kölcsönösen értesítik egymást a Megállapodás hatálybalépéshez szükséges belső eljárásaik befejezéséről. A Megállapodás a legutolsó diplomáciai jegyzék megküldésének napjától számított egy hónap elteltével lép hatályba. Az Európai Bizottság határozott álláspontja az, hogy az aláírást követően a Megállapodást teljes körűen alkalmazni kell, ezért a hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Tekintettel arra, hogy a Megállapodás törvényhozási tárgykört érint, kiemelt fontosságú nemzetközi szerződésnek minősül. A nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján a kiemelkedő fontosságú szerződést - annak hatálybalépéséig - ideiglenesen alkalmazni lehet, ha azt az Országgyűlés a kihirdető jogszabályban jóváhagyja. Az Országgyűlési jóváhagyás megszületéséig a Kormány felhatalmazta az aláírásra feljogosított személyt, hogy a Magyar Köztársaság nevében az ideiglenes alkalmazás tekintetében a jóváhagyásig kizáró nyilatkozatot tegyen.

Részletes indokolás

Az 1. §-hoz

Felhatalmazás kérése az Országgyűléstől Egyrészről az Európai Közösség és tagállamai, másrészről a Marokkói Királyság között létrejött euro-mediterrán légi közlekedési megállapodás kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás és mellékleteinek hiteles magyar nyelvű szövegét tartalmazza.

1. cikkhez: A cikk a Megállapodásban szereplő fogalmak meghatározásait tartalmazza.

2. cikkhez: A forgalmi jogokról rendelkező cikk 1. bekezdése biztosítja a Megállapodásban meghatározott légiközlekedési szabadságjogokat a felek részére, külön nevesítve az első, a második, a harmadik és negyedik jogot. A 2. bekezdés értelmében a Megállapodás rendelkezései nem értelmezhetőek a kabotázsjog gyakorlására (kilencedik szabadságjog) történő feljogosításként.

3. cikkhez: A cikk a légiközlekedési vállalatok engedélyeinek kiadásához teljesítendő általános feltételeket tartalmazza a közösségi jogszabályok előírásainak megfelelően.

4. cikkhez: Az engedélyek visszavonhatóak, felfüggeszthetőek vagy korlátozhatóak, illetve az üzemelés más módon korlátozható a cikk értelmében, amennyiben a légiközlekedési vállalatra nézve meghatározott feltételek nem teljesülnek.

5. cikkhez: A közösségi, illetve a marokkói légitársaságokban a másik fél vagy annak állampolgárai általi tulajdonszerzést a cikk a Megállapodás által létrehozandó vegyesbizottság határozatához köti.

6. cikkhez: A cikk a felek hatályos jogszabályainak betartásáról rendelkezik.

7. cikkhez: A társulási megállapodásban található versenyjogi szabályok alkalmazásáról rendelkezik a cikk.

8. cikkhez: A cikk szabályozza a légiközlekedési vállaltoknak nyújtott állami támogatás feltételeit, emellett rögzíti annak versenytorzító hatását és a nyitott közös légtérrel való összeegyeztethetetlenségét.

9. cikkhez: A kereskedelmi lehetőségekről szóló cikk a felek légiközlekedési vállalatainak részére biztosít jogokat a képviseletekkel, a személyzettel, a földi kiszolgálással, a légiközlekedési szolgáltatások értékesítésével, a bevételekkel kapcsolatos bankműveletekkel, a helyi valuta használatával és egyéb szolgáltatások nyújtásával kapcsolatban.

10. cikkhez: A cikkben található rendelkezések bizonyos alkatrészek, felszerelések, anyagok meghatározott vámok, adók és illetékek alóli mentességéről rendelkeznek, viszonosság alapján.

11. cikkhez: A használati díjak tekintetében a felek nem szabhatnak meg a saját légitársaságokra kivetettnél magasabb díjat a másik fél légitársaságaira nézve. Az illetékek emelése esetén minden esetben konzultálni szükséges a felek légiközlekedési vállalataival.

12. cikkhez: A cikk rögzíti, hogy a viteldíjak szabadon kerülnek megállapításra, jóváhagyásuk nem szükséges.

13. cikkhez: A felek közötti légiforgalomra vonatkozó statisztikai adatoknak az illetékes hatóságok számára való hozzáférhetőségéről rendelkezik a cikk.

14. cikkhez: A repülésbiztonság egységesen magas szinten tartását célzó cikkben a felek illetékes hatóságainak a repülésbiztonsággal kapcsolatos lehetőségei és kötelességei kerültek rögzítésre. A biztonságra való hivatkozással nem kerülhet sor a felekkel szembeni indokolatlan korlátozó intézkedések meghozatalára, illetve fenntartására.

15. cikkhez: A cikk értelmében a felek a vonatkozó nemzetközi szerződéseket követve kötelesek a szükséges intézkedéseket meghozni a légi közlekedés védelme érdekében. Amennyiben valamelyik fél nem az előírásoknak megfelelően jár el a légi közlekedés védelme érdekében, a másik fél konzultációkat kezdeményezhet.

16. cikkhez: A cikkben célként kerül meghatározásra Marokkó csatlakozása az Egységes Európai Égbolt Egyezményhez.

17. cikkhez: A követendő közösségi környezetvédelmi jogszabályokra történik utalás a cikkben.

18. cikkhez: A követendő közösségi fogyasztóvédelmi jogszabályokra történik utalás a cikkben.

19. cikkhez: A számítógépes helyfoglalással kapcsolatban a követendő közösségi jogszabályokra történik utalás a cikkben.

20. cikkhez: A szociális szempontok figyelembevétele érdekében a közösségi jogszabályokat kell alkalmazni.

21. cikkhez: A cikk értelmében a felek kötelesek minden szükséges intézkedést megtenni a Megállapodás végrehajtása érdekében, továbbá felelősek a Megállapodás VI. mellékletében foglalt közösségi jogszabályok végrehajtásáért. A cikk további rendelkezéseket tartalmaz a felek együttműködésével kapcsolatban.

22. cikkhez: A felek képviselőiből álló vegyesbizottság felállításáról és működésének szabályairól rendelkezik a cikk. A vegyesbizottság eljárási rendjét maga fogadja el határozattal. A vegyesbizottság határozatai kötelező erővel rendelkeznek a felekre nézve.

23. cikkhez: A Megállapodás alkalmazásával, vagy értelmezésével kapcsolatos vitákat a felek a vegyesbizottsághoz utalhatják. Amennyiben a vita a vegyesbizottság határozatával nem rendezhető, bármely fél háromtagú választottbírósághoz utalhatja az ügyet, a cikkben meghatározott eljárásnak megfelelően.

24. cikkhez: A cikk a védintézkedések bevezetésének és alkalmazásának feltételeit tartalmazza.

25. cikkhez: A Megállapodás az 1995. november 28-i Barcelonai Nyilatkozatban tervezett euro-mediterrán partnerség hatálya alá tartozik.

26. cikkhez: A cikk értelmében a Megállapodás rendelkezései a tagállamok és a Marokkói Királyság között meglévő, kétoldalú megállapodások vonatkozó rendelkezései helyébe lépnek. A Megállapodás hatálya alá nem tartozó forgalmi jogok továbbra is gyakorolhatóak a kétoldalú megállapodások alapján, amennyiben a Közösség tagállamai és állampolgárai között nem tesznek hátrányos megkülönböztetést.

27. cikkhez: A cikk értelmében a vegyesbizottság jogosult a Megállapodás és mellékleteinek módosítására. Amennyiben valamelyik fél a légi közlekedéssel kapcsolatos új jogszabályt fogad el, arról a cikkben foglaltak szerint értesíteni kell e vegyesbizottságot. A vegyesbizottság az új jogszabállyal kapcsolatban megteszi a szükséges intézkedéseket.

28. cikkhez: A Megállapodás megszűnésének eseteiről tartalmaz rendelkezéseket a cikk, emellett rögzíti, hogy a Megállapodást határozatlan időre kötötték.

29. cikkhez: A cikk értelmében a Megállapodást és módosításait nyilvántartásba kell vetetni az ICAO-nál.

30. cikkhez: A hatálybalépésről rendelkező cikk alapján az aláírásának időpontjától a Megállapodás ideiglenesen alkalmazandó, a felek nemzeti jogszabályainak megfelelően. A megállapodás egy hónappal azután lép hatályba, hogy a felek legutolsó, arról szóló diplomáciai jegyzéket is eljuttatták egymásnak, hogy a hatálybalépéshez szükséges belső eljárásokat lezárták.

I. Melléklethez: A felek között a Megállapodás alapján üzemeltethető légiközlekedési szolgáltatásokat részletezi a melléklet. Rendelkezéseket tartalmaz továbbá a felek közötti egyedi útvonalakra nézve.

II. Melléklethez: A melléklet a tagállamok és Marokkó közötti azon kétoldalú megállapodásokat tartalmazza, amelynek vonatkozó rendelkezései a Megállapodás hatálybalépésével hatályukat vesztik.

III. Melléklethez: A felek illetékes hatóságait sorolja fel, az üzemeltetési és műszaki engedélyekre vonatkozó eljárások tekintetében.

IV. Melléklethez: A melléklet átmeneti rendelkezéseket tartalmaz arra az időszakra nézve, ameddig a vonatkozó közösségi jogszabályok marokkói fél általi alkalmazását a Közösség értékeli és az értékelést a vegyesbizottság jóváhagyja.

V. Melléklethez: A Megállapodás 3. és 4. cikkében említett egyéb országok felsorolását tartalmazza.

VI. Melléklethez: A melléklet meghatározza a felek által alkalmazandó közösségi jogszabályokat a repülésbiztonság, a légiforgalmi irányítás, a környezetvédelem, a fogyasztóvédelem, a számítógépes helyfoglalási rendszerek, a szociális szempontok és egyéb témák tekintetében.

A 4. §-hoz

A paragrafus a Megállapodás ideiglenes alkalmazásának jóváhagyását tartalmazza. Az Európai Bizottság határozott álláspontja ugyanis, hogy az aláírást követően a Megállapodást teljes körűen alkalmazni kell, ezért a hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.