1992. évi XXXV. törvény indokolása

a vámjog szabályozásáról szóló 1966. évi 2. törvényerejű rendelet és az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

A vám- és adófizetési kötelezettség nem teljesítése a költségvetési gazdálkodás biztonságát nagymértékben veszélyeztető tényező. A kialakult helyzet további romlásának megakadályozása illetőleg az állami bevételek hatékonyabb beszedése érdekében olyan intézkedésekre van szükség, amelyek megfelelő feltételeket teremtenek a meglévő tartozások csökkentésére és az újabb kötelezettségek eddigieknél hatékonyabb, gyorsabb érvényesítésére. Az ehhez szükséges jogi feltételek alapjait teremti meg a Javaslat az 1966. évi 2. törvényerejű rendelet és az 1990. évi XCI. törvény módosításáról.

-----STARTING---POINT---RESZLETES---

Az 1. § (1) bekezdéséhez

Ez a rendelkezés tenné lehetővé a vámszervek részére, hogy a vámárut csak a vám megfizetése vagy vámbiztosíték nyújtása után adják a vámfizetésre kötelezett birtokába. A jelenlegi helyzettel szemben az intézkedés újszerűsége abban van, hogy a vámhatóság kerül birtokon belüli állapotba. A Javaslat révén megakadályozható újabb vámtartozások keletkezése és gyorsítható a vám befizetése.

Az 1. § (2) bekezdéséhez

A Javaslat szerint a vámárut a vám - ideértve a vámtartozást is - erejéig törvényes zálogjog terheli. Ezzel az intézkedéssel - és az ezt elősegítő, a törvény kiadását követően kiadandó miniszteri rendelettel történő raktározási szigorításokkal - biztosítható, hogy a vámhivatal által értékesített vámáru értékének a költségek levonása után fennmaradó része a vámfizetésre kötelezett vámtartozásának csökkentésére legyen fordítható.

A 2. §-hoz

A Tvr. 13. §-ának a jogorvoslatokra vonatkozó rendelkezései között - az államigazgatási eljárás általános szabályairól szóló 1981. évi I. törvény 77. §-ának rendelkezéseivel összhangban - ki kell mondani, hogy a vámügyekben hozott elsőfokú határozat ellen benyújtott jogorvoslatnak nincs halasztó hatálya. Ez a rendelkezés teszi lehetővé, hogy a kiszabott vám és egyéb köztartozások biztosítására a vámhivatal a vámkezelést követően azonnali intézkedést tehessen és az állami bevételek költségvetésébe történő beáramlását gyorsítsák.

A Javaslat szerinti szabályozás megfelel a közös piaci országok gyakorlatának is, ahol törvény mondja ki, hogy a vámhatóság döntése elleni jogorvoslatnak nincs halasztó hatálya vagy egyes intézkedések ellen jogorvoslatnak nincs helye.

A 3. §-hoz

Az adók megfizetésének időpontját (esedékességét) az Art. és mellékletei állapítják meg. Minthogy a vámhatóság által megállapított adó esedékessége - a befizetések szigorítása érdekében - a Javaslat 6. §-a szerint eltér az általános szabályoktól, ezért a szükséges összhang megteremtése érdekében a Javaslat 3. §-ának megfelelően kell módosítani az Art. 27. §-ának (1) bekezdését.

A 4. §-hoz

A költségvetés likviditási helyzetének javítása érdekében szükségessé válik annak rendezése, hogy az adófizetési kötelezettségeiket határidőben nem teljesítő adózók csak a tartozásaik beszámításával juthassanak a költségvetési támogatáshoz.

A törvény eredeti szövege e szabály alól kivételként jelölte meg az általános forgalmiadó visszaigénylést. E kivétel megszüntetésével a Javaslat az adófizetési fegyelmet kívánja javítani, illetőleg a visszaigényelhető adóval egyenlíti ki az egyébként fennálló adótartozást.

Az 5. §-hoz

Az Art. jelenlegi rendelkezései szerint a késedelmi pótlékon kívül más jogkövetkezmény nem terheli a levont, a megállapított és a beszedett adó esedékességig történő meg nem fizetését. Az adóbevételek megnövekedett jelentőségére tekintettel, a fizetési készség javítása érdekében is indokolt, hogy a levont, megállapított és beszedett, de meg nem fizetett adó összege után az adózó - a késedelmi pótlékon felül - 20% mulasztási bírságot fizessen. A mulasztással ugyanis az a sajátos helyzet áll elő, hogy az adózó a költségvetést jogszabály alapján megillető bevételt "használhatja".

A 6. §-hoz

A Tvr. és a 39/1976. (XI. 10.) PM-KkM együttes rendelet ehhez kapcsolódó módosítása szükségessé teszi az adózás rendjéről szóló 1990. évi XCI. törvény 96/A. §-ának kiegészítését is. Az új rendelkezés a vámhatóság által megállapított adók és illetékek esedékességét a vám esedékességéhez igazítja.

-----STARTING---POINT---VEGE---