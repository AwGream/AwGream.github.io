2021. évi LV. törvény végső előterjesztői indokolása

az egyes törvényeknek a megújuló energiaforrásokból előállított energia használatának előmozdításáról szóló irányelvvel összefüggő módosításáról

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontjában foglaltak alapján a Magyar Közlöny mellékleteként megjelenő Indokolások Tárában közzétételre kerül.

A villamos energiáról szóló 2007. évi LXXXVI. törvény (a továbbiakban: Vet.) módosításának célja jogharmonizációs kötelezettség teljesítése, melynek keretében a megújuló energiaforrásokból előállított energia használatának előmozdításáról szóló, 2018. december 11-i (EU) 2018/2001 európai parlamenti és tanácsi irányelv (a továbbiakban: RED II) rendelkezései kerülnek átültetésre.

A távhőszolgáltatásról szóló 2005. évi XVIII. törvény, a Vet., a földgázellátásról szóló 2008. évi XL. törvény, a megújuló energia közlekedési célú felhasználásának előmozdításáról és a közlekedésben felhasznált energia üvegházhatású gázkibocsátásának csökkentéséről szóló 2010. évi CXVII. törvény (a továbbiakban: Büat.), valamint az energiahatékonyságról szóló 2015. évi LVII. törvény módosításának célja jogharmonizációs kötelezettség teljesítése, melynek keretében az Európai Unió Tiszta Energia Csomagjának részét képező RED II rendelkezései kerülnek átültetésre. Ehhez kapcsolódóan szükséges továbbá a természet védelméről szóló 1996. LIII. törvény, az erdőről, az erdő védelméről és az erdőgazdálkodásról szóló 2009. évi XXXVII. törvény, a szakképzésről szóló 2019. évi LXXX. törvény és a termőföld védelméről szóló 2007. évi CXXIX. törvény jogharmonizációs záradékkal való kiegészítése is.

-----STARTING---POINT---RESZLETES---

Az 1. §-hoz

Jogharmonizációs záradék.

A 2. §-hoz

A RED II 24. cikk (8) bekezdésének való megfelelést szolgálja, mely megköveteli a villamosenergiaelosztórendszer- üzemeltetőktől, hogy az általuk kiszolgált területen a távfűtési rendszerek üzemeltetőivel együttműködve legalább négyévente mérjék fel annak lehetőségét, hogy a távfűtési vagy -hűtési rendszerek kiegyenlítő más rendszerszintű szolgáltatásokat nyújtsanak. Az elosztók vonatkozásában ez a kötelezettség a Vet.-ben kerül rögzítésre, melynek értelmében az elosztói rugalmassági szolgáltatások piacának fejlettségére vonatkozó elemzésben kell négyévente a felmérés eredményét közzétenni. Ezzel összefüggésben a távhőtermelők és távhőszolgáltatók számára is indokolt kötelezettség előírása az elosztókkal történő együttműködés érdekében.

A 3. §-hoz

Jogharmonizációs záradék.

A 4. §-hoz

A rendelkezés új fogalmak bevezetéséről gondoskodik a RED II-nek megfelelően.

Az 5. §-hoz

A származási garancia kiállítására vonatkozó szabályok módosítását szolgálja.

A 6. §-hoz

A RED II 2. cikk 13. pontja miatt szükséges a pontosítás.

A 7. §-hoz

Az utóbbi időszak tapasztalatai alapján megállapításra került, hogy a villamosenergia-rendszerben (a továbbiakban: VER) szükség van valamilyen rugalmas fékre az időjárásfüggő naperőművek beépülési ütemének és az ebből fakadó VER szintű problémák kontrollálhatósága érdekében. A kontrollálhatóság célja az energiastratégia 2030. évre vonatkozó napelemes célérték teljesítése úgy, hogy arra a VER fejleszthetőségével összhangban kerüljön sor, megfelelő felkészülési ütemet hagyva a VER rugalmasságának növelésére és a hatékony piaci körülmények megteremtésére.

Kapcsolódik a módosításra kerülő Vet. 35. § (8) bekezdése szerinti új, szabad kapacitások kiosztására irányuló eljárás szabályainak kialakításához. A Vet. 35. § (8) szerinti eljárásrend alapján ugyanis a hálózati engedélyesek által a közzétételi eljárás során megállapított szabad kapacitások mellett az átviteli rendszerirányító egy olyan értéket tesz majd közzé, amely meghatározza az időjárásfüggő termelőknek a VER szintjén kiosztható csatlakozási kapacitás legmagasabb mértékét a VER üzembiztos működtetésének biztosítása érdekében. A kapacitások új graduális beépülésének szabályai a kisfeszültségre csatlakozó termelőkre (pl. háztartási méretű kiserőmű) nem vonatkoznak.

A 8. §-hoz

A RED II 24. cikk (8) bekezdésének való megfelelést szolgálja, mely megköveteli a villamosenergiaelosztórendszer- üzemeltetőktől, hogy az általuk kiszolgált területen a távfűtési rendszerek üzemeltetőivel együttműködve legalább négyévente mérjék fel annak lehetőségét, hogy a távfűtési vagy -hűtési rendszerek kiegyenlítő más rendszerszintű szolgáltatásokat nyújtsanak. Az elosztók vonatkozásában ez a kötelezettség a Vet.-ben kerül rögzítésre, melynek értelmében az elosztói rugalmassági szolgáltatások piacának fejlettségére vonatkozó elemzésben kell négyévente a felmérés eredményét közzétenni. Ezzel összefüggésben a távhőtermelők és távhőszolgáltatók számára is indokolt kötelezettség előírása az elosztókkal történő együttműködés érdekében.

A 9. §-hoz

A rendelkezés rögzíti, hogy a közép- vagy nagyfeszültségű hálózatra csatlakozni kívánó termelők részére a hálózati engedélyesek a közzétett szabad kapacitásokat külön kapacitás kiosztási eljárás során osztják ki. A kiosztási eljárás részletes szabályait az üzemi szabályzat és az elosztói szabályzat tartalmazza, a termelők részére kiosztható szabad kapacitások meghatározásának módjára vonatkozó szabályokat pedig a Vet. végrehajtására kiadott jogszabály, valamint az üzemi és elosztói szabályzatok határozzák meg.

A 10. §-hoz

A megújuló-energiaközösség törvényi szintű meghatározását szolgálja a rendelkezés.

A 11. §-hoz

A megújuló-energiaközösségek nyilvántartásba vételi eljárásában állapít meg speciális rendelkezést az energiaközösségekhez képest.

A 12. §-hoz

A RED II 15. cikk (8) bekezdésének megfelelően a Hivatal feladatkörét bővíti.

A 13. §-hoz

Felhatalmazó rendelkezés a nagy- vagy középfeszültségű hálózatra történő termelői csatlakozás megtagadásának feltételei, valamint a nagy- vagy középfeszültségű hálózatra csatlakozni kívánó termelők részére kiosztható szabad kapacitások meghatározásának módjára vonatkozó szabályok megalkotására.

A 14. §-hoz

Átmeneti szabályokat állapít meg. A rendelkezés rögzíti a Hivatal, az átviteli rendszerirányító, valamint az elosztók által ellátandó feladatok első időpontját. A szabályozás célja, továbbá, hogy a folyamatban lévő csatlakozási igényeket is a Vet. 35. § (8) bekezdése szerinti transzparens új eljárásrend keretei közé terelje.

A 15. §-hoz

Jogharmonizációs záradék.

A 16. §-hoz

A Hivatal által ellátott feladat személyi hatályát bővíti a termelő-fogyasztóval, az együttesen eljáró termelő- fogyasztókkal, valamint a megújulóenergia-közösséggel.

A 17. §-hoz

Jogharmonizációs záradék.

A 18. §-hoz

Jogharmonizációs záradék.

A 19. §-hoz

Jogharmonizációs záradék.

A 20. §-hoz

Az (1) bekezdés: a biomasszából előállított tüzelőanyag bekerülése miatt szükséges kiegészíteni a rendelkezést.

A (2) bekezdéshez: a módosítás az irányelv átültetéséhez szükséges, a biomasszából előállított tüzelőanyaggal egészíti ki a megújuló energia forrásait.

A (3) bekezdés: a RED II a kukoricafélék helyett gumós növényeket használ a fogalom meghatározásához, amelynek átvezetése szükséges a törvényben.

A (4) bekezdés: a RED II kiegészítette a fogalmat a takarmány- és takarónövény fogalmával, amelynek átvezetése szükséges a törvényben

A 21. §-hoz

Az elektronikus ügyintézés kötelezővé tételéről szóló rendelkezés.

A 22. §-hoz

A biomasszából előállított tüzelőanyag bekerülése miatt szükséges kiegészíteni a rendelkezést. A hatósági eljárások során számos olyan eset felmerülhet, amikor a hatóság döntéséhez szükséges annak igazolása, hogy a folyékony bio-energiahordozó, a bioüzemanyag vagy a biomasszából előállított tüzelőanyag alapanyaga megfelel a fenntarthatósági követelményeknek. Ezt kizárólag a felhasználó tudja igazolni, ezért szükséges annak előírása, hogy a hatóság felszólítására a felhasználónak igazolni kell a feltételeknek való megfelelést.

A 23. §-hoz

A BÜHG és BIONYOM nyilvántartásba vételi eljárások során a kérelem csak abban az esetben bírálható el pozitívan, ha a kérelmező a Büat. végrehajtását szolgáló Korm. rendelet szerinti adatszolgáltatási kötelezettségét maradéktalanul teljesítette. Azért szükséges a módosítás, mert a BIONYOM nyilvántartásba vételi eljárások tekintetében a hatályos rendelkezés nem biztosítja az adott eljárás felfüggeszthetőségét az adatok kérelmező általi benyújtásáig.

A 24. §-hoz

A bioüzemanyag-részarányon belül a RED II is meghatároz határértékeket a különböző bioüzemanyagokra vonatkozóan. Ennek alsóbb rendű jogszabályba való átültetéséhez szükséges a rendelkezés.

A 25. §-hoz

A bioüzemanyag-részarányon belüli határértékek bevezetésével a nem-teljesítéshez kapcsolódó szankciók bevezetése, illetve az elhatárolás az általános bioüzemanyag-részarány és az egyes bioüzemanyag-típusokra vonatkozó részarány között a szankciók tekintetében is szükséges.

A 26. §-hoz

A módosítás célja az átláthatóság növelése, tekintettel arra, hogy jelenleg nincs olyan átláthatósági platform, amelyen az értéklánc tagjai ellenőrizhetnék azt, hogy ki tagja a BIONYOM nyilvántartásnak, esetlegesen kit zártak ki onnan jogsértő magatartás miatt.

Az ISCC EU önkéntes fenntarthatósági rendszer (amely az Európai bizottság határozatával elfogadott nemzetközi fenntarthatósági rendszer) esetében is egy átláthatósági platform biztosítja a rendszer tagjai számára, hogy a piaci szereplők ellenőrizhessék a kereskedelmi partner regisztrációját és a fenntartható kereskedelmi, feldolgozói vagy forgalmazói tevékenységgel összefüggésben a jogkövetési hajlandóságot. Mindezek analógiájára a BIONYOM nyilvántartásban szereplő, fenntartható terméket forgalmazó ügyfelek esetében is a hivatkozott adattartalom a Nemzeti Élelmiszerlánc-biztonsági Hivatal (a továbbiakban: Nébih) honlapján elérhetővé válna a piaci szereplők egymással szembeni bizalmának megalapozása érdekében és a RED II-ben megfogalmazott átláthatóság és csalásbiztosság növelése érdekében.

A 27. §-hoz

A módosítással a fenntarthatósági bizonyítványok kiadásához és az egyéb fenntarthatósági nyilatkozatokban szereplő adatok valóságtartalmának ellenőrzéséhez az adott biomassza tételek megtermelésével érintett termőterület(ek) vonatkozásában, a Magyar Agrár-, Élelmiszergazdasági és Vidékfejlesztési Kamara (a továbbiakban: NAK) által megyei szinten összesített hiteles vetési és betakarítási adatok - így a vetésterületre, a termésátlagra és a terméshozamra vonatkozó adatokat - a NAK-tól beszerezve, a Büat.-ban rögzített célra felhasználhatóvá válnak a Nébih számára.

Az információs önrendelkezési jogról és az információszabadságról szóló 2011. évi CXII. törvény 4. § (1) bekezdése szerint: „Személyes adat kizárólag egyértelműen meghatározott, jogszerű célból, jog gyakorlása és kötelezettség teljesítése érdekében kezelhető. Az adatkezelésnek minden szakaszában meg kell felelnie az adatkezelés céljának, az adatok gyűjtésének és kezelésének tisztességesnek és törvényesnek kell lennie.”

Az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) 38/A. § (8a) bekezdése szerint: „Az élelmiszerlánc-ellenőrzések hatékonyabb végrehajtása, valamint a szükséges zárlati intézkedések megtétele érdekében a mezőgazdasági és vidékfejlesztési támogatási szerv minden év július 1-jéig elektronikusan átadja az élelmiszerlánc-felügyeleti szerv részére az adott évben benyújtott egységes kérelmek kérelmezőre, területekre, valamint azok területhasznosítására vonatkozó, egyedi azonosításra alkalmas adatait.”

A fentiek alapján, a Magyar Államkincstár (a továbbiakban: MÁK) által a Nébih mint élelmiszerlánc-felügyeleti szerv részére az Éltv. 38/A. § (8a) bekezdése alapján átadott - az egységes kérelmek kérelmezőre, területekre, valamint azok területhasznosítására vonatkozó - egyedi azonosításra alkalmas adatok kizárólag az Éltv.-ben nevesített konkrét célból használhatóak. A MÁK által a fentiek alapján átadott kérdéses adatok biomassza-termelők által kiadott fenntarthatósági dokumentumok valóságtartalmának ellenőrzésére jogszerűen az erre vonatkozó felhatalmazás esetén használhatóak fel, így ennek érdekében van szükség a fenti új bekezdés jogszabályban valló rögzítésére.

A 28. §-hoz

A módosítás a 2009/28/EK irányelv hatályon kívül helyezése miatt szükséges, a jelentéstételi kötelezettséget ezentúl a RED II alapján nyújtja be a miniszter.

A 29. §-hoz

A felhatalmazó rendelkezés kiegészítése szükséges a RED II 29. cikk (2) bekezdésének jogharmonizációjára tekintettel.

A 30. §-hoz

Átmeneti rendelkezés, amely a törvény tervezett hatálybalépésének időpontjára (2021. július 1.) tekintettel 2021. szeptember 1. napjáig megfelelő felkészülési időt biztosít a kötelezettek számára, hogy a 11. § (1a) bekezdés szerinti adatszolgáltatási kötelezettségüknek eleget tegyenek.

A 31. §-hoz

Az a) ponthoz: a módosítás a 2009/28/EK irányelv hatályon kívül helyezése miatt szükséges.

A b) ponthoz: fogalom módosítás miatt szükséges.

A c)-h) pontokhoz: A felhatalmazó rendelkezések kiegészítése szükséges, mert a RED II hatályát kiterjesztették a biomasszából előállított tüzelőanyagokra is, ezért a megfeleléshez szükséges alsóbb szintű jogszabályok módosítása így valósítható meg.

Az i) és j) pontokhoz: a 10. § (6) bekezdés és az 1. melléklet közötti összhang megteremtése érdekében szükséges a módosítás.

A 32. §-hoz

A RED II 15. cikk (5) bekezdésnek történő megfelelés céljából szükséges előírni, hogy 2022. január 1. napjától kezdve a központi kormányzat által használt épületek energiahatékonysági felújítási mértékének el kell érnie az épületek energetikai jellemzőinek meghatározásáról szóló miniszteri rendeletben az új épületek tekintetében előírt energetikai minimumkövetelmény-szintjét legalább a felújítandó alapterület 50%-a esetében. Az új épületekre vonatkozóan előírt közel nulla energiaigényű épület követelményszintje abban tér el a felújítandó épületeket érintő követelményszinttől, hogy közvetlenül vagy közvetetten írja elő és ösztönzi a megújuló energia felhasználását az adott épületben.

A 33. §-hoz

A RED II. 15. cikk (6) bekezdésének történő megfelelés érdekében szükséges előírni, hogy a Magyar Mérnöki Kamara ne csupán az energiahatékonysági tanúsítványokról, ezek rendeltetéséről és céljáról nyújtson tájékoztatást, hanem a megújuló energiahasználatot, és a rendkívül energiahatékony megoldásokat is ösztönző költséghatékony intézkedésekről is.

A 34. §-hoz

Jogharmonizációs záradék.

A 35. §-hoz

Jogharmonizációs záradék.

-----STARTING---POINT---VEGE---

A 36. §-hoz

Hatályba léptető rendelkezés.

A 37. §-hoz

Jogharmonizációs záradék.