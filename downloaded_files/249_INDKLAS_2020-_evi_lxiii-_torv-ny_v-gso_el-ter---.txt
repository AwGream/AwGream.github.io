2020. évi LXIII. törvény végső előterjesztői indokolása

a vegyifegyverek kifejlesztésének, gyártásának, felhalmozásának és használatának tilalmáról, valamint megsemmisítéséről szóló, Párizsban, 1993. január 13-án aláírt egyezmény Melléklete módosításának kihirdetéséről

-----STARTING---POINT---ALTALANOS---

Általános indokolás

Magyarország 1993. január 13-án a Vegyifegyver Tilalmi Egyezmény aláírásával, majd annak a 1997. évi CIV. törvénnyel való kihirdetésével vállalta az egyezmény kötelmeit, egyben hozzájárult a tömegpusztító fegyverek egy kategóriájának teljes betiltására vonatkozó nemzetközi erőfeszítésekhez az egyezmény hatálya alá tartozó vegyületekkel kapcsolatos tevékenységek ellenőrzésével. Az Egyezmény célja nemcsak a meglévő vegyifegyver- készletek megsemmisítése, hanem a vegyifegyverek újbóli elterjedésének megakadályozása is. 2018 márciusában az Egyesült Királyság területen, Salisbury-ben történt események nyomán az Egyezmény naprakészsége megkérdőjeleződött, mivel olyan, eddig nem ismert mérgező vegyületet használtak kifejezetten ártó szándékkal, amely nem szerepelt az Egyezmény által tiltott anyagok között. Erre reagálva több Részes Állam kezdeményezte az Egyezmény módosítását, melynek nyomán végül a 2019. november 25-29. között megrendezett részes államok 24. éves Konferenciáján elfogadásra került döntés kiterjeszti az egyezmény hatályát a Salisbury-i incidensben használt novicsok ágensekre. A módosítás 2020. június 7-én lép életbe, az Egyezményben foglalt 180 napos türelmi időt követően. A módosítás minden Részes Államra kötelező, ezáltal a módosítás hazai jogszabályba való átültetése is szükséges a nemzetközi kötelezettségek naprakész követése, valamint a nemzetközi és hazai kötelezettségek harmonizációja miatt. A magyar jogszabályok módosítása az esetlegesen érintett magyar vállalkozásoknak könnyíti meg a Magyarország által vállalt kötelezettségek betartását, így a jogkövető magatartást.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdése alapján kerül közzétételre az Indokolások Tárában.

-----STARTING---POINT---RESZLETES---

Részletes indokolás

Az 1. §-hoz

Ez a törvényi szakasz rendelkezik arról, hogy a törvényjavaslat elfogadásával az Országgyűlés a Módosítást kihirdeti.

A 2. §-hoz, valamint az 1. és 2. melléklethez

A 2. § utal arra, hogy a módosítás hivatalos magyar nyelvű fordítását az 1. melléklet, míg a hiteles angol nyelvű szövegét a 2. melléklet tartalmazza.

Az Egyezmény szerves részét képezi a hatálya alá eső, ezáltal az Egyezmény kötelmeinek tárgyát képező vegyületeket tartalmazó Melléklet, amelynek listáiban (1-3-ig) olyan vegyi anyagok szerepelnek, amelyek közvetlenül alkalmazhatók vegyifegyverként, vagy felhasználva azokat lehetséges fegyverként alkalmazható vegyületek előállítása. A legveszélyesebb, kifejezetten katonai célra előállított vegyületeket, valamint az ezek előállításához szükséges közvetlen prekurzorokat az 1. lista tartalmazza (kivétel az 1. lista 7 és 8 pontjaiban szereplő ricin és szaxitoxin, melyek természetes, biológiai eredetű toxinok, de veszélyességük miatt szükséges ebbe a kategóriába sorolni őket) amelynek polgári-civil felhasználása nincs vagy elhanyagolható. Az Egyezmény végrehajtását felügyelő, valamint a lehetséges vegyifegyver támadások kivizsgálására hivatott Vegyifegyver Tilalmi Szervezet vizsgálata megállapította, hogy az ún. novicsok ágensekkel próbáltak merényletet elkövetni. Mivel ezen ágensek nem szerepeltek az Egyezmény listáin, és ilyen célú alkalmazásuk megsérti az Egyezményben foglalt tilalmakat, szükségessé vált az Egyezmény naprakésszé tétele. A döntés kiterjeszti az Egyezmény melléklete 1. listájának a hatályát - a Salisbury-i incidensben használt ágensek kapcsán -, a Vegyifegyver Tilalmi Szervezet vizsgálata által azonosított, valamint a Részes Államok által javasolt további lehetséges novicsok ágensekre (a Módosításban szereplő 13, 14, 15 és 16. pontok). A módosítással beillesztendő pontok megfogalmazása követi a Vegyifegyver Tilalmi Szervezet tudományos tanácsadó Paneljének ajánlásait, valamint a korábban listázott vegyifegyver ágensek meghatározását, tekintve, hogy a novicsok ágensek jellemzője, hogy egy adott kémiai alapszerkezeten alapulva több száz, hasonló tulajdonsággal rendelkező analóg vegyület is létezhet, ezért a legpontosabb leírásuk a kémiai szerkezetükkel lehetséges.

A 3. §-hoz

A 3. § a törvény hatályba lépéséről rendelkezik.

A 4. §-hoz

A 4. § a törvény végrehajtásáért felelős minisztert nevezi meg.