1990. évi XXVI. törvény indokolása

az 1945 és 1963 közötti törvénysértő elítélések semmissé nyilvánításáról szóló törvényjavaslathoz

-----STARTING---POINT---ALTALANOS--- 

A Minisztertanács a koncepciós büntető ügyek felülvizsgálatára büntetőjogászokból és történészekből álló bizottságot hozott létre. A bizottság feladata volt azoknak az 1945 és 1962 között folyamatban volt büntető ügyeknek a számbavétele, amelyekről nagy valószínűséggel feltételezhető, hogy koncepciós elemeket tartalmaznak, ezeknek az ügyeknek jogi és történészi szempontból való elemzése, véleménynyilvánítás a megvizsgált ügyekről, és javaslattétel a törvénysértés következményeinek a kiküszöbölésére.

A büntetőjogászokból álló bizottság vizsgálatának megállapításait összegező jelentésből az a következtetés vonható le, hogy az igen nagy számú koncepciós büntető ügy egyedi felülvizsgálata nem lehetséges. Ezért a Javaslat - az 1956-os népfelkeléssel összefüggő elítélések orvoslásáról szóló 1989. évi XXXVI. törvényhez hasonlóan - a meghatározott időszakban és bűncselekmények miatt történt elítéléseket semmisnek nyilvánítja.

-----STARTING---POINT---RESZLETES---

Az 1. §-hoz

1. A koncepciós ügyek felülvizsgálatára létrehozott, büntetőjogászokból álló bizottság vizsgálatának megállapításai alapján egyrészt körülhatárolható az az időszak, amelyben nagy számban hoztak koncepciós jellegű, törvénysértő ítéleteket, másrészt meghatározhatók azok a bűncselekmény-csoportok, amelyek miatt az adott időszakban történt elítélések általában koncepciós jellegűnek tekinthetők. A Javaslat, ebből kiindulva, az 1945. január 1-je és 1963. április 4-e közötti elítélésekre vonatkozik. Az utóbbi időpont meghatározását az indokolja, hogy az 1963. április 4-e alkalmából, az 1963. évi 4. törvényerejű rendelettel meghirdetett közkegyelem jelentette hazánkban a politikai konszolidáció kezdetét.

Azok a bűncselekmény-csoportok, amelyek miatti elítélésre a Javaslat általános rendelkezése vonatkozik, az állam belső és külső biztonsága elleni bűncselekmények, a tervbűncselekmények, az árdrágító és közellátás elleni bűncselekmények, valamint a társadalmi tulajdont károsító bűncselekmények feljelentésének elmulasztása. A Javaslat a bűncselekmény-csoportok felsorolásánál a Hatályos Anyagi Büntetőjogi Szabályok Hivatalos Összeállításának (BHÖ) megjelölését használja.

A Javaslat az (1) bekezdésben meghatározott elítélések semmisnek tekintéséről rendelkezik. Ez nem jelenti az elítélések büntető eljárásjogi értelemben történt hatályon kívül helyezését - amely a bíróság jogkörébe tartozik -, hanem az elítélt jogi, erkölcsi és politikai rehabilitálását juttatja kifejezésre. Elítélésen azt kell érteni, hogy a bíróság büntetőjogi következményt alkalmazott.

2. Méltánytalan lenne, ha az elítélés semmisnek nyilvánítása kizárná azt, hogy az elítéltet az (1) bekezdésben meghatározott bűncselekménnyel halmazatban más, az előbbinél nem nagyobb súlyú bűncselekményben is bűnösnek mondták ki. Ezért a (2) bekezdés az olyan elítélést is semmisnek tekinti, amely az (1) bekezdésben felsorolt bűncselekménnyel halmazatban, annál nem súlyosabb büntetési tétellel fenyegetett más bűncselekmény miatt történt. Kivételt állapít meg a Javaslat arra az esetre, ha az elítélés az (1) bekezdésben meghatározott bűncselekménnyel halmazatban háborús vagy népellenes bűncselekmény miatt történt.

Ha a háborús vagy népellenes bűncselekmény miatti elítélés koncepciós elemet tartalmaz, ez megalapozza a törvénysértésnek egyedi felülvizsgálat során, perújítási vagy törvényességi óvási eljárásban történő orvoslását.

3. A (3) bekezdés arról az esetről rendelkezik, amikor az (1) bekezdésben meghatározott büntetést ugyanezen az időhatáron belül hozott, de más bűncselekmény miatt kiszabott büntetéssel foglalták összbüntetésbe, és a más bűncselekmény miatt kiszabott büntetés nem súlyosabb, mint az (1) bekezdés szerinti büntetés. A háborús és a népellenes bűncselekmény miatti elítélés ebben az esetben is kizáró körülmény.

4. Nem hagyható figyelmen kívül, hogy az (1) bekezdésben meghatározott időszakban olyan bűncselekményekkel kapcsolatban is hoztak koncepciós jellegű ítéleteket, amelyeket az (1) bekezdés nem sorol fel. Ezeknek az orvoslására perújítási, illetőleg törvényességi óvási eljárás keretében van lehetőség.

A 2. §-hoz

A Javaslat 2. §-a értelmező rendelkezést tartalmaz: a bűn-cselekményeket eredetileg megállapító jogszabályhelyeknek, a BHÖ ezekre vonatkozó pontjainak és az 1961. évi V. törvény rendelkezéseinek felsorolásával meghatározza, hogy az 1. § (1) bekezdésében említett bűncselekménycsoportokon milyen bűncselekményeket kell érteni.

A 3. §-hoz

A Javaslat 1. §-ában meghatározott elítélések semmisnek nyilvánítása a törvény erejénél fogva következik be. Az elítéltnek vagy a hozzátartozójának azonban érdeke fűződhet ahhoz, hogy az elítélés semmissé nyilvánításáról hivatalos igazolást kapjon. A Javaslat az igazolás kiadását az ügyben első fokon eljárt bíróság feladatává teszi; erre nem hivatalból, hanem az elítélt, illetőleg a hozzátartozója kérelmére kerül sor.

Ha az ügyben első fokon eljárt bíróság időközben megszűnt, az eljárásra a jogutóda illetékes.

A semmisségi igazolás kiadása során a bíróság különleges eljárást folytat le. Ezért a Javaslat kimondja, hogy a bíróság eljárására - az e törvényben szabályozott eltérésekkel - a különleges eljárásoknak a Be. 356. §-ában szabályozott általános szabályai az irányadók.

A 4. §-hoz

1. A bíróság az elítélés semmisségéről szóló igazolás kiállítása során sajátos igazgatási jogkörben jár el. Ha azonban az igazolást megtagadja, alakszerű határozatot hoz. A Javaslat lehetővé teszi, hogy az igazolást megtagadó határozat ellen a kérelmező fellebbezéssel éljen. A fellebbezés elintézésére a Be.-nek a végzés elleni fellebbezésre vonatkozó szabályai az irányadók.

2. A (2) bekezdés az (1) bekezdésben biztosított jogorvoslati lehetőség alól kivételt tesz. Ha az ügyben első fokon a Legfelsőbb Bíróság járt el, és így az igazolás kiadására is a Legfelsőbb Bíróság jogosult, az igazolás kiadását megtagadó határozata ellen nincs helye fellebbezésnek.

Az 5. §-hoz

Az 1989. évi XXXVI. törvény 1956. október 23. és 1963. április 4. között elkövetett egyes bűncselekmények miatti elítélések semmisnek tekintéséről rendelkezik. Indokolatlan lenne, hogy ugyanaz az elítélés egyrészt az 1989. évi XXXVI. törvény, másrészt a Javaslat alapján legyen semmisnek tekintendő. Az 5. § ezt annak kimondásával zárja ki, hogy e törvény nem alkalmazható az 1989. évi XXXVI. törvény hatálya alá eső elítélésekre.

-----STARTING---POINT---VEGE---

A 6. §-hoz

A Javaslat kiemelkedő társadalmi jelentőségére tekintettel indokolt, hogy a rendelkezései a törvény kihirdetésének napján hatályba lépjenek.

A (2) bekezdés a törvénysértő elítélések áldozatainak vagyoni kárpótlását külön törvényre bízza, ennek megalapozott részletes szabályozása ugyanis további körültekintő előkészítést igényel.