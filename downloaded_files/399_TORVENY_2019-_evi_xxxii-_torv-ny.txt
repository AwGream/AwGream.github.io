2019. évi XXXII. törvény

a családvédelmi akcióterv bevezetéséhez szükséges törvénymódosításokról

1. A személyi jövedelemadóról szóló 1995. évi CXVII. törvény módosítása

-----STARTING---POINT---ELEJE---

1. § A személyi jövedelemadóról szóló 1995. évi CXVII. törvény (a továbbiakban: Szja tv.) 1. számú melléklete az 1. melléklet szerint módosul.

2. A családok támogatásáról szóló 1998. évi LXXXIV. törvény módosítása

2. § A családok támogatásáról szóló 1998. évi LXXXIV. törvény (a továbbiakban: Cst.) a következő 50/B. §-sal egészül ki:

„50/B. § (1) Az állam - a (2) és (3) bekezdésben, valamint kormányrendeletben meghatározott feltételek mellett - készfizető kezesként felel a központi költségvetés terhére a hitelintézettől igényelt, 2019. július 1-je és 2022. december 31-e között megkötött hitelszerződés alapján folyósított, kormányrendeletben meghatározott babaváró támogatással nyújtott kölcsönre.

(2) Az állami kezességvállalás mértéke a babaváró támogatással nyújtott kölcsön tőkeösszegének és az erre felszámított ügyleti kamatnak a 100%-a.

(3) A babaváró támogatással nyújtott kölcsön biztosítékaként az állami készfizető kezességvállaláson túl a hitelintézet további biztosíték előírására nem jogosult.”

3. § A Cst. 51. §-a a következő e) ponttal egészül ki:

(Felhatalmazást kap)

„e) a Kormány arra, hogy rendeletben szabályozza a babaváró támogatással nyújtott kölcsönhöz kapcsolódó állami kezességvállalás részletes szabályait.”

-----STARTING---POINT---VEGE---

3. Záró rendelkezések

4. § Ez a törvény 2019. július 1-jén lép hatályba.

1. melléklet a 2019. évi XXXII. törvényhez

1. Az Szja tv. 1. számú melléklet 7. pontja a következő 7.42. alponttal egészül ki:

(Egyéb indokkal adómentes:)

„7.42. a babaváró támogatásról szóló kormányrendelet szerinti kamattámogatás és gyermekvállalási támogatás.”

2. Az Szja tv. 1. számú melléklete 1.3. pontjában a „súlyos mozgáskorlátozott személyek közlekedési kedvezményeiről szóló jogszabály alapján adható támogatás,” szövegrész helyébe a „súlyos mozgáskorlátozott személyek közlekedési kedvezményeiről szóló jogszabály és a nagycsaládok személygépkocsi-szerzési támogatásáról szóló jogszabály alapján adható támogatás,” szöveg lép.