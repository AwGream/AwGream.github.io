2007. évi CXXXII. törvény indokolása

az Európai Unió, az Európai Közösség és a Svájci Államszövetség között, a Svájci Államszövetségnek a schengeni vívmányok végrehajtására, alkalmazására és fejlesztésére irányuló társulásáról szóló Megállapodás kihirdetéséről

Általános indokolás

A törvény tárgyát az Európai Unió, az Európai Közösség és a Svájci Államszövetség között, a Svájci Államszövetségnek a schengeni vívmányok végrehajtására, alkalmazására és fejlesztésére irányuló társulásról szóló Megállapodás (a továbbiakban: Megállapodás) kötelező hatályának elismerése, és törvénnyel történő kihirdetése képezi.

Az Amszterdami Szerződés hatálybalépésével az Európai Unió célul tűzte ki az Unió fenntartását és fejlesztését a szabadságon, a biztonságon és a jog érvényesülésén alapuló olyan térségként, ahol a személyek szabad mozgásának biztosítása a külső határok ellenőrzésére, a menekültügyre, a bevándorlásra, valamint a bűnmegelőzésre és bűnüldözésre vonatkozó megfelelő intézkedésekkel párosul. A Megállapodás ratifikációjával megteremtődik és realizálódik annak lehetősége, hogy a Svájci Államszövetség - hasonlóan Izlandhoz és Norvégiához - társuljon a schengeni vívmányok végrehajtásához, alkalmazásához és fejlesztéséhez. A Svájci Államszövetség részvétele a schengeni vívmányokban és fejlesztésükben lehetővé fogja tenni továbbá egyrészről egyes, - a Svájci Államszövetség földrajzi helyzetéből fakadó - a személyek szabad mozgása útjában álló akadályok megszüntetését, másrészről az Európai Unió és a Svájci Államszövetség közötti együttműködés megerősítését a schengeni vívmányok hatálya alá tartozó területeken.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 1987. évi XI. törvény 3. §-a alapján - törvényhozási tárgykört érintő szabályokat tartalmaz. Erre tekintettel, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján a Megállapodás kötelező hatályának elismerésére az Országgyűlésnek kell felhatalmazást adnia, majd azt törvényben kell kihirdetni.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései értelmében a Megállapodás kihirdetésére törvényben kerülhet sor.

A 3. §-hoz

A Megállapodás kölcsönös jogokat és kötelezettségeket teremt Svájc, valamint az Európai Közösség, valamint az Európai Unió és tagállamai között.

Ahogyan azt a Megállapodás címe is mutatja, a schengeni vívmányok már nemcsak az eredeti Schengeni Egyezményeket és azok alapján elfogadott végrehajtási normákat jelentik, hanem az 1999 óta a Tanács, illetve a Tanács és az Európai Parlament által elfogadott, a schengeni vívmányok továbbfejlesztését jelentő uniós normákat (határozat, kerethatározat) és közösségi rendeleteket, irányelveket is. Ezek egyrészt fokozatosan váltják ki az Egyezmény cikkeit és a végrehajtó bizottsági határozatokat, illetve bizonyos esetekben módosítják azokat.

A schengeni vívmányok alkalmazásáról az Európai Unióval társulási megállapodást kötő államok ily módon részt vesznek a schengeni vívmányok továbbfejlődésében is.

Ennek alapján Svájc végrehajtja és alkalmazza:

- az A) mellékletben felsorolt klasszikus, még hatályban lévő schengeni normákat;

- a B) mellékletben szereplő, a schengeni vívmányok továbbfejlesztését képező közösségi és uniós normákat, amelyek kiváltják vagy módosítják a korábbi schengeni normákat;

- valamint minden olyan normát, amelyet a Megállapodás hatálybalépését követően már a Megállapodásban előírt eljárás alkalmazásával fogadott el a Tanács.

A Megállapodás megkötését megelőző hosszas vita alapján Svájcnak nem kell alkalmaznia a közvetlen adózáshoz kapcsolódó bűncselekmények vonatkozásában a bűncselekményből származó javak felkutatására és elkobzására vonatkozó előírásokat, ha azokat Svájcban követik el.

A schengeni vívmányok továbbfejlesztését jelentő új normák elfogadását követően Svájc azonos időben kezdi meg a norma alkalmazását az EU tagállamokkal, kivéve, ha maga a norma kifejezetten eltérően rendelkezik. Amennyiben Svájc belső joga szerint alkotmányos eljárásra van szükség, akkor azt követően lép csak hatályba vele szemben a norma, referendum esetén akár 2 év múlva.

Amennyiben Svájcnak nem áll módjában valamely norma alkalmazása és ez a schengeni együttműködést megzavaró nehézségekkel jár, az Európai Unió, valamint az Európai Közösség megfelelő intézkedéseket tehet Svájccal szemben.

A Megállapodás 1., 3., 4., 5., 6. cikkei, valamint a 7. cikk (2) bekezdés a) pontja az aláíráskor hatályba léptek. Svájc ennek alapján megfigyelőként részt vesz valamennyi szintű tanácsi formáció Vegyes Bizottság összetételű munkájában.

A Megállapodás mellékleteiben felsorolt schengeni vívmányok alkalmazásának azonban több feltétele is van:

1. a schengeni csatlakozást megelőző kötelezően előírt schengeni értékelés lebonyolítása, amelynek eredményeképpen megállapítják, hogy Svájc megfelelően képes alkalmazni a schengeni előírásokat és hatékonyan látja el a külső határok ellenőrzését (15. cikk);

2. Svájc megköti a schengeni vívmányok alkalmazásáról szóló Megállapodást az EKSZ IV. címében speciális státusszal résztvevő Dániával, valamint a Schengenhez szintén társulási megállapodással csatlakozó Norvégiával és Izlanddal [13. cikk és 15. cikk (3) bekezdés];

3. a Dublin II egyezményhez való svájci csatlakozás megvalósul.

A Megállapodás 3. cikke létrehozza a Vegyes Bizottságot, amelynek tagjai a tagállamok, Svájc és a Bizottság különböző szintű képviselői. A Vegyes Bizottság számos feladatot lát el, így - többek között - a Megállapodás értelmezéséből származó kérdések elbírálása, vagy a schengeni relevanciájú normák elfogadásában való közreműködés.

A 8. cikk szabályozza Svájcnak az Európai Közösségek Bírósága előtti jogkörét. Amennyiben valamely, a 2. cikkben megjelölt schengeni vívmány értelmezésével kapcsolatban valamely tagállam előzetes döntéshozatalra terjeszt elő kérdést, Svájcnak jogában áll írásbeli beadványokat vagy észrevételeket benyújtani.

Svájcnak részt kell venni a schengeni vívmányokkal kapcsolatos költségek viselésében akár az Európai Közösség általános költségvetéséből, akár a tagállamok hozzájárulásaiból finanszírozzák azt. Így hozzájárul a Megállapodás végrehajtásából származó, továbbá a SIS-szel kapcsolatos költségek viseléséhez.

A Schengeni Vívmányoknak az Európai Unió keretébe történő beillesztéséről szóló Jegyzőkönyv 8. cikke értelmében az Amszterdami Szerződés hatályba lépését követően az Európai Unióhoz csatlakozó államok számára kötelezően alkalmazandó valamennyi schengeni vívmány, illetve az annak továbbfejlődést képező valamennyi norma.

A Schengeni Végrehajtási Egyezményhez való csatlakozásokról szóló Megállapodások, valamint a schengeni vívmányok alkalmazásáról szóló társulási megállapodások a schengeni vívmányok részét képezik, és mint ilyenek Magyarország számára is kötelezőek.

A Csatlakozási Okmány 3. cikke ugyan egyértelműen fogalmaz a tekintetben, hogy nemcsak a hatályba lépése idején hatályos schengeni vívmányok kötelezőek Magyarországra nézve, hanem az arra épülő későbbiekben elfogadott Schengen-relevanciájú normák is, önmagában azonban ez nem elegendő arra, hogy a Csatlakozási Okmány hatályba lépését követően megkötött társulási megállapodások automatikusan a magyar jog részévé váljanak.

A norvég és izlandi társulási megállapodás már szerepelt az Országgyűlés által megerősített és a Magyar Közlönyben kihirdetett Csatlakozási Okmányban, de az ezt megelőzően elfogadott hazai jogszabályaink még nem utalhattak Norvégia és Izland részvételére a magyar rendvédelmi és igazságügyi szervekkel való együttműködésben, ezért több helyütt - Svájc mellett - e két ország miatt is szükség lehet még jogszabályi módosításokra.

Az A) és B) mellékletekben felsorolt és Svájc által alkalmazandó schengeni vívmányok közül a határellenőrzéssel, a vízumokkal, tartózkodással és az illegális migránsok visszatérésével kapcsolatos együttműködésre vonatkozó szabályok tekintetében nincs probléma. A már hatályos vagy a közeljövőben hatályba lépő magyar jogszabályok Magyarország schengeni taggá válása érdekében már harmonizálták, a jogszabályok nemcsak az EU tagállamok, hanem más schengeni tagállamok schengeni jogalkalmazását is elismerik.

A határellenőrzés vonatkozásban a hatályos schengeni vívmány közösségi rendelet formáját ölti, így azt közvetlenül kell alkalmazni az Európai Parlament és a Tanács 562/2006/EK rendelete a személyek határátlépését szabályozó Közösségi Kódex létrehozásáról (Schengeni Határellenőrzési Kódex). Ily módon a határellenőrzésben egyértelmű, hogy nemcsak az EU tagállamokat, hanem a schengeni államokat is figyelembe kell vennünk.

A 2007. július 1-jén hatályba lépett új törvény, a harmadik országbeli állampolgárok beutazásáról és tartózkodásáról szóló 2007. évi II. törvény már alkalmazza a schengeni állam fogalmát, így a vízumkiadásban, tartózkodási engedélyek kiállításánál, a schengeni vízumhoz, tartózkodási engedélyekhez fűződő jogosítványoknál, a schengeni vízumok visszavonásánál, valamint a kitoloncolási határozatok végrehajtásánál a Svájc által tett intézkedéseket, eljárásokat a magyar hatóságok a Megállapodás alkalmazását követően figyelembe tudják venni.

Hasonlóan rugalmas megoldást tartalmaznak a SIS I alkalmazásának jogalapját megteremtő a Schengeni Végrehajtási Egyezmény keretében történő együttműködésről és információcseréről szóló 2007. évi CV. törvény vonatkozó rendelkezései. A SIS-t alkalmazó állam fogalmával megteremti annak a lehetőségét, hogy a nem EU tag schengeni országok figyelmeztető jelzéseit is figyelembe vegyék a magyar hatóságok.

A 4. §-hoz

A 14. cikk (1) bekezdés értelmében a Megállapodás egy hónappal azt követően lép hatályba, amikor az Európai Unió Tanácsának Főtitkára megállapítja, hogy a Megállapodásban részt vevő Felek által vagy azok nevében a jóváhagyás kifejezésének valamennyi formai követelménye teljesült.

Ennek naptári napját, annak ismertté válását követően a külpolitikáért felelős miniszter - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében - a Magyar Közlönyben közzétett egyedi határozatával állapítja meg.

Az Egyezmény rendelkezéseinek alkalmazásáról az Európai Unió tagállamaival folytatott bűnügyi együttműködésről szóló 2003. évi CXXX. törvény III. fejezete rendelkezik.

A Magyar Köztársaság schengeni térséghez történő csatlakozásának kérdése rendészeti-igazgatási kérdés, a csatlakozáshoz nélkülözhetetlen felkészülésért, valamint a szükséges kodifikációs feladatok elvégzéséért, illetőleg ezek végrehajtásának biztosításáért az Igazságügyi és Rendészeti Miniszter gondoskodik.