2018. évi CXVIII. törvény indokolása

egyes egészségügyi és egészségbiztosítási tárgyú, valamint az egészségüggyel összefüggő egyes törvények módosításáról

-----STARTING---POINT---ALTALANOS--- 

Az egészségügyi hatósági és igazgatási tevékenységről szóló 1991. évi XI. törvény módosítása

A módosítás lehetőséget teremt az adatszolgáltatási kötelezettségüket folyamatosan nem teljesítő, vagy hiányos teljesítés esetén hiánypótlási felszólításnak eleget nem tevő egészségügyi szolgáltatók egészségügyi bírsággal történő szankcionálására. Évek óta gondot jelent, hogy az egészségügyi szolgáltatók nem minden esetben teljesítik a jogszabályban meghatározott kötelező adatszolgáltatást, valamint hiányos adatszolgáltatás esetén hiánypótlási felhívás ellenére sem tesznek eleget a felhívásban foglaltaknak.

Az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosítása

A módosítás megteremti a lehetőséget arra, hogy az Országos Vérellátó Szolgálat vércsoport vonatkozó adatokat tudjon rögzíteni az EESZT rendszerben. Az EESZT-ben az egészségügyi profil szolgáltatás biztosítja, hogy nyilván lehessen tartani a páciensekre legjellemzőbb egészségügyi összefoglaló adatokat, egészségügyi profiljukat. A jelenlegi szabályozás szerint az egészségügyi profilba a kezelőorvos, valamint a háziorvos jogosult adatot rögzíteni.

A betegségregiszterekre vonatkozó szabályozás egységesítése szükséges oly módon, hogy egységes szabályozás kerüljön kialakításra és az egyes regiszterekre vonatkozó részletszabályok miniszteri rendeletben kerüljenek megállapításra. A betegségregiszterek létrehozásának célja népegészségügyi szempontból kiemelt jelentőségű, társadalmi vagy egyéni szinten jelentős betegségteherrel járó betegségcsoportok tekintetében ezen megbetegedések nyilvántartása érdekében a megelőzés, betegútkövetés, a hatékony szakmapolitikai programok megvalósítását elősegítő adatelemzés céljából.

A kötelező egészségbiztosítás ellátásairól szóló 1997. évi LXXXIII. törvény (Ebtv.) módosítása

A törvénymódosítás célja annak biztosítása, hogy a közszolgálati, kormányzati szolgálati, állami szolgálati vagy közalkalmazotti jogviszonyban, továbbá a rendvédelmi feladatokat ellátó szervekkel hivatásos szolgálati jogviszonyban, valamint Magyar Honvédséggel hivatásos vagy szerződéses, illetve önkéntes tartalékos szolgálati viszonyban álló, tartósan valamely EGT-tagállamban foglalkoztatott biztosítottak (továbbiakban állami alkalmazottak) és azok családtagjai a fogadó államban azonos feltételekkel juthassanak hozzá egészségbiztosítási ellátásokhoz.

Az Ebtv. 27. § (7) bekezdése eltérően kezeli az EGT-tagállamokban és a harmadik országokban élő állami alkalmazottak családtagjai estében az egészségügyi ellátásokkal kapcsolatos költségtérítést, amely indokolatlan.

Jelenleg az állami alkalmazottak esetében azonos mértékű járulékfizetés mellett különböző mértékben történik az ellátások költségének megtérítése a családtagok tekintetében attól függően, hogy az illető állami alkalmazott melyik országban (EGT-tagállam, vagy harmadik országban) tartózkodik. Ez a megkülönböztetés fennállhat az EGT-tagállamok között is, hiszen az egészségügyi szolgáltatást igénybe vevők által kifizetendő önrész mértéke - fogadó ország szabályozása szerint - eltérő lehet.

Az egyes külügyi igazgatási tárgyú törvények, valamint a tartós külszolgálat ellátásához kapcsolódó egyéb törvények módosításáról szóló 2017. évi XLV. törvény 2017. június 2-án hatályba lépett 1. §-a szüntette meg az Ebtv. 27. § (7) bekezdésében foglalt azon lehetőséget miszerint az állami alkalmazottak családtagjai választhatnak, hogy a kiküldetés helye szerinti EGT-tagállamban az egészségügyi szolgáltatást az uniós rendeletek rendelkezései szerint veszik igénybe vagy az általuk igénybe vett egészségügyi ellátás költségeinek Ebtv. 27. § (5) bekezdés szerinti megtérítését kérik az egészségbiztosítótól. A választás jogának indokolatlan megszüntetése az érintett családok számára indokolatlan és előre nem tervezhető költségnövekedést jelentett, melynek megtérítéséről rendelkezni szükséges.

Az egészségügyről szóló 1997. évi CLIV. törvény (Eütv.) módosítása

Az országos gyógyintézetek feladatainak törvényi szintű meghatározása.

Az egészségügyben működő szakmai kamarákról szóló 2006. évi XCVII. törvény módosítása

Az etikai és választási eljárásra vonatkozó szabályozás pontosítása.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

Technikai jellegű módosítások.

Az egészségügyi alapellátásról szóló 2015. évi CXXIII. törvény módosítása

Körzetek kialakítására vonatkozó szabályozás módosítása, valamint a védőnői ellátásra vonatkozó szabályok kiegészítése.

A települési önkormányzatok fekvőbeteg-szakellátó intézményeinek átvételéről és az átvételhez kapcsolódó egyes törvények módosításáról szóló 2012. évi XXXVIII. törvény módosítása

A törvény rendelkezik az átvett intézmények által az átvételt követően beszerzett vagyonelemek automatikus ÁEEK joggyakorlásába kerüléséről. A törvény kiegészítése biztosítja a jogot az ÁEEK számára az intézmények állam általi átvételét követően az államot megillető tulajdonosi jogok és kötelezettségek gyakorlására mellett az ÁEEK saját beszerzései és beruházásai alapján létrejött vagyon tekintetében is.

A homeopátiás eljárás és homeopátiás gyógyszerforgalmazás visszaszorítása érdekében szükséges törvénymódosítások

Az egészségügyről szóló 1997. évi CLIV. törvény, az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény, valamint a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény módosításával a homeopátiás eljárások és a homeopátiás gyógyszerek forgalmazásának visszaszorítása.

A Büntető Törvénykönyvről szóló 2012. évi C. törvény és azzal összefüggő törvények

Európai uniós kötelezettség teljesítése. A 2017/2103/EU irányelv az Egyesült Nemzetek pszichotróp anyagokról szóló 1971. évi egyezménye (a továbbiakban: Pszichotróp Egyezmény) hatálya alá tartozó valamennyi anyagot kábítószernek tekint, a Btk. viszont csak a melléklet I. (P1) és II. (P2) Jegyzékében meghatározott veszélyes pszichotróp anyagokat. Erre figyelemmel az előterjesztés szerinti Btk.-módosítás alapján a gyógyszer kikerül az egészségügyi termék fogalmi köréből, és új tényállásban kerülnek szankcionálásra a gyógyszerekkel kapcsolatos elkövetési magatartások, így biztosítva a 2017/2103/EU irányelvnek való teljes körű megfelelést és a Btk. belső koherenciáját. A törvény emellett más, a Btk. 186. §-ára utaló törvények technikai jellegű módosítását is tartalmazza, amely az új tényállás (gyógyszerhamisítás) miatt szükséges.

-----STARTING---POINT---RESZLETES---

Az 1. §-hoz

A rendelkezésre álló tapasztalatok alapján megállapítható, hogy az egészségügyi szolgáltatók nem minden esetben teljesítik a jogszabályban meghatározott kötelező adatgyűjtést, nem szolgáltatnak adatot, valamint hiányos adatszolgáltatás esetén hiánypótlási felhívás ellenére sem tesznek eleget a felhívásban foglaltaknak. Évek óta problémát jelent például a humán reprodukciós eljárásokkal kapcsolatos, kötelezően nyilvánosságra hozandó eredményességi adatok, statisztikák köréről, a nyilvánosságra hozatal módjáról és helyéről, továbbá az ellenőrzés módjáról szóló kormányrendelet szerinti adatszolgáltatás nem megfelelő teljesítése. Ilyen esetben, ha a szolgáltató az adatszolgáltatási kötelezettségének felszólítás ellenére sem tesz eleget, vagy adatszolgáltatása hiányos, a törvény egészségügyi bírság kiszabását teszi lehetővé.

A 2. és 4. §-hoz

A betegségregiszterekre vonatkozó szabályozás egységesítése szükséges oly módon, hogy egységes szabályozás kerüljön kialakításra és az egyes regiszterekre vonatkozó részletszabályok miniszteri rendeletben kerüljenek megállapításra. A módosítás népegészségügyi szempontból kiemelt betegségek esetén rögzíti a regiszterek vezetésének célját, az adattovábbítás módját, az adatkezelés időtartamát. A betegségregiszterek létrehozásának célja népegészségügyi szempontból kiemelt jelentőségű, társadalmi vagy egyéni szinten jelentős betegségteherrel járó betegségcsoportok tekintetében ezen betegségek nyilvántartása érdekében a megelőzés, betegútkövetés, a hatékony szakmapolitikai programok megvalósítását elősegítő adatelemzés céljából.

A 3. §-hoz

A hazai eHealth rendszer központi eleme az EESZT. Ez a rendszer-integrációs és kollaborációs platform összekapcsolja a jelenlegi szigetszerű informatikai rendszereket korszerű, szabványos technológiák használatával, illetve biztosítja a szereplők közötti kommunikáció közös nyelvezetét és eszközeit.

Az EESZT-ben az egészségügyi profil szolgáltatás biztosítja, hogy nyilván lehessen tartani a páciensekre legjellemzőbb egészségügyi összefoglaló adatokat, egészségügyi profiljukat. Az itt tárolt információk - az EESZT több moduljával ellentétben - nem a páciensek egészségügyi eseményeinek adatai, hanem a páciensre magára jellemző egészségügyi összefoglaló. A törvény az adatköröket határozza meg, a részletes adattartalmat miniszteri rendelet határozza meg.

A jelenlegi szabályozás szerint az egészségügyi profilba a kezelőorvos, valamint a háziorvos jogosult adatot rögzíteni, melyet szükséges kiegészíteni az állami vérellátó szolgálattal, amely a vércsoportra vonatkozó adatot fogja tudni rögzíteni az EESZT-ben.

Az 5. §-hoz

Az Ebtv. rendelkezéseit a tartós külszolgálat és kihelyező szerv fogalmi meghatározásával szükséges kiegészíteni, tekintettel arra, hogy a jelenleg hatályos törvényi rendelkezések szerint a tartós külszolgálat nem értelmezhető.

A 6. §-hoz

A külszolgálati rendszer sajátosságaira tekintettel a kihelyező szervnél foglalkoztatottak a kihelyező szerv által biztosított kötelező munkaköri, szakmai, illetve személyi higiénés alkalmassági orvosi vizsgálaton szükséges részt venniük.

A 7. §-hoz

A jelenlegi szabályozás alapján külföldön történt üzemi baleset esetén, sem a külföldi sem a magyar egészségbiztosító nem téríti a felmerült költségeket, ha a kiküldött a helyi egészségbiztosítóhoz bejelentkezett.

A módosítás révén az egyes egészségügyi és egészségbiztosítási tárgyú törvények módosításáról szóló 2017. évi CLXXXVIII. törvénnyel történő módosítása előtti, eredeti állapot helyreállítása valósul meg. A módosítás óta eltelt időszak alatt szerzett alkalmazási tapasztalatok valamint az érintettek számára a bejelentkezéssel együtt járó adminisztrációs terhek és az adminisztratív eljárási szabályoknak e speciális élethelyzetben (külszolgálat, illetve arra történő felkészülési időszak) történő alkalmazhatóságával együtt járó anomáliák, továbbá az EGT tagállamok - több esetben kizárólag szociális szempontokat érvényesítő és a minimális szolgáltatási szintet biztosító - alapellátó rendszerei szolgáltatási szintjei között tapasztalt jelentős eltérések, valamint a kihelyezettek családtagjainak a hazai ellátórendszerben - hozzájárulás fizetése esetén, biztosítottként - hozzáférhető szolgáltatásokkal azonos szintű, minőségű és milyenségű szolgáltatásokhoz való hozzáférése jogának a biztosítása együttesen teszik szükségessé és indokolttá.

A 8-9. §-hoz

Pontosítás vált szükségessé, mert a külképviseletekről és tartós külszolgálatról szóló 2016. évi LXXIII. törvény hatálybalépésével az Ebtv. által meghatározott egy év táppénz korlát nem valósult meg, mivel a táppénz időszakára csökkentett díjazás került folyósításra.

A 10. §-hoz

Jelen törvény módosítása előtt keletkezett és meg nem térített többletköltségek megtérítéséről rendelkezik.

A 11. §-hoz

A 6. és a 10. §-hoz kapcsolódó felhatalmazó rendelkezéseket tartalmaz.

A 12. §-hoz

A homeopátiás készítmények gyógyhatása klinikailag nem bizonyított, így azok alkalmazása veszélyeztetheti a betegek gyógyulásának folyamatát, különös abban az esetben, ha a hagyományos kezelésre a homeopátiás készítmények használata miatt nem kerül sor. Az egészségügyről szóló törvény módosítása ezért előírja, hogy homeopátiás gyógyszer ajánlása esetén írásos részletes tájékoztatást kell a beteg rendelkezésére bocsátani. Ezen kötelezettség megsértése a törvény értelmében szabálysértésnek minősül.

A 13. §-hoz

A módosítás az országos gyógyintézetek feladatainak törvényi szintű meghatározására irányul. A módosítás rögzíti, hogy ezen intézmények az egészségügyért felelős miniszter által vezetett minisztérium gyógyító-megelőző, szervezési-módszertani, továbbképző és tudományos alapintézményeként, népegészségügyi szempontból kiemelkedő jelentőségű szakmacsoportokon belül látnak el gyógyító, módszertani, epidemiológiai, szervezési, kutatási és oktatási tevékenységet.

A 14. §-hoz

Az ipari célú vérmintavételi tevékenység végzésének jogi szabályozása vált szükségessé, a vonatkozó miniszteri rendelet megalkotásához azonban az Eütv.-ben meglévő felhatalmazás kibővítése szükséges az ipari célú vérmintavétel szabályozására vonatkozó felhatalmazással.

A kormányzati családpolitikai törekvésekhez illeszkedik a családbarát szülészeti ellátás országos szintű megvalósítása. Ezt elősegítendő, komplex cselekvési terv került kialakításra, melynek II. pillére a „Bababarát” szülészetek rendszerének kialakítása mellett a Szoptatást Támogató Nemzeti Bizottság feladatkörének újragondolása, illetve erősítése. A Szoptatást Támogató Nemzeti Bizottság feladatkörére, önálló döntéshozatali kompetenciájára, a különböző címek és az azokkal kapcsolatos eljárásrendek nem megfelelő szabályozottságára, valamint a Szoptatást Támogató Nemzeti Bizottság összetételére tekintettel indokolt, hogy jogszabály szabályozza a tárgykört azzal, hogy miniszteri rendelet esetén mindehhez törvényi felhatalmazás szükséges.

A 15. §-hoz

A terápiás javallattal rendelkező, Magyarország uniós tagsága előtt engedélyezett homeopátiás gyógyszerek egy átmeneti időt követően csak akkor maradhatnak a piacon, ha a gyógyszerkódexben szereplő rendelkezéseknek, illetve az azokat átültető hazai jogszabályi előírásoknak megfelelnek.

A 16. §-hoz

A gyógyszerhamisítás megakadályozása, illetve visszaszorítása érdekében elfogadott európai uniós rendelet néhány kérdésben lehetővé tesz a tagállamok számára az ellátórendszerük sajátosságaira tekintettel a nemzeti jogalkotást. Ehhez szükséges felhatalmazást adni az egészségügyért felelős miniszternek.

A 17. §-hoz

Értelmezést segítő pontosítás.

A 18. §-hoz

A módosítás - a köztestületi formában működő más kamarák gyakorlatával összhangban - eltörli azon korlátozást, amely szerint azonos tisztségre a kamarai tag legfeljebb két egymást követő alkalommal választható meg.

A 19. §-hoz

A módosítás rendezi azon eseteket, ahol több kamarai tag is érintett egy etikai ügyben és tisztázatlan a kérdés, melyik területi szervezet illetékessége terjed ki az ügy elbírálására.

A 20. §-hoz

A gyógyszerészi tulajdonszerzését segítő egyik konstrukció, a Patika Tőkeprogram végrehajtója az évek során több alkalommal változott, ezért célszerű a konkrét szervezet nevesítése helyett a tőkealap kezelője kifejezés használata a törvényben.

A 21. §-hoz

Pontosító szabályozást tartalmaz a közforgalmú gyógyszertár áthelyezésével kapcsolatban.

A 22. §-hoz

A törvény rendelkezik az átvett intézmények által az átvételt követően beszerzett vagyonelemek automatikus Állami Egészségügyi Ellátó Központ (ÁEEK) joggyakorlásába kerüléséről. Ugyanakkor az ÁEEK általi saját beszerzések esetében a tulajdonosi joggyakorló az MNV Zrt. lesz, holott az ugyanúgy az állami egészségügyi feladatellátást szolgáló vagyon részét képezi, amelyre nézve a tulajdonosi jogok és kötelezettségek összességének gyakorlását a jogalkotói akarat általánosságban az ÁEEK-hez rendeli. Ennek érdekében a 2012. évi XXXVIII. törvény módosítása, a 13. § (1a) bekezdés kiegészítése révén az ÁEEK jogosult az államot megillető tulajdonosi jogok és kötelezettségek gyakorlására az intézmények állam általi átvételét követő, valamint az ÁEEK saját beszerzései és beruházásai alapján létrejött vagyon tekintetében is.

A 23. §-hoz

Jelenleg, a védőnői körzetek kialakítása, megszüntetése, módosítása esetén a települési önkormányzat képviselőtestülete a körzetek megállapítása során az alapellátásért felelős országos módszertani intézettő kér véleményt. Indokolt a védőnői ellátás esetében az országos tisztifőorvos hatáskörébe utalni ezt a feladatot, tekintettel arra, hogy a védőnői ellátás szakmai irányítása és felügyelete oda tartozik. Ugyancsak indokolt kikérni a körzetek megállapítása során a működési engedély kiadására hatáskörrel rendelkező egészségügyi államigazgatási szerv véleményét is.

A 24. §-hoz

A gyermek megfelelő ellátása és védelme érdekében fontos szabályozni a gyermeket ellátó háziorvos és védőnő együttműködésének legfontosabb területeit. A törvény a védőnő ezirányú feladatát nevesíti, de a háziorvos tekintetében ez eddig hiányzott. A módosítás ezt a hiányt pótolja.

A 25. §-hoz

A módosítás előírja, hogy a védőnő az ellátást a Magyarország területén lakcímmel rendelkező, itt tartózkodó magyar állampolgár, valamint külön kérésére a Magyarország területén lakcímmel rendelkező, itt tartózkodó külföldi állampolgár részére nyújtja.

A törvény rögzíti, hogy a várandós anya és a korlátozottan cselekvőképes vagy cselekvőképtelen kiskorú gondozója és törvényes képviselője - ha nem Magyarország területén él - mentesül a védőnővel való együttműködési kötelezettség alól, ha várandós anya esetén a saját, kiskorú gyermek esetén a gyermek lakóhelye, ennek hiányában tartózkodási helye szerint illetékes jegyzőt írásban értesíti, aki a védőnőt erről haladéktalanul tájékoztatja.

A 26. §-hoz

Pontosítást tartalmaz a tekintetben, hogy nem mindegyik alapellátási formára igaz, hogy választás alapján vehető igénybe. A hatályos szabályokat a pontosítás nem érinti.

A 27. §-hoz és az 1. melléklethez

A nemzetbiztonsági szolgálatokról szóló törvény 3. mellékletét - a módosítás terjedelmére figyelemmel - újra megállapítja a törvény. A módosítást az új büntetőjogi tényállás (gyógyszerhamisítás) mellett az indokolja, hogy a mellékletben számos bűncselekmény megnevezése pontatlanul szerepelt, illetve egyes bűncselekmények a melléklet hatálybalépése óta eltelt időben módosultak, újabb bekezdésekkel vagy szakaszokkal egészültek ki. Az új melléklet már a Btk. szerinti megjelenésük sorrendjében, átláthatóan tartalmazza a bűncselekményeket.

A 28-29., a 31-36. §-hoz és a 2-4. melléklethez

A 2017/2103/EU irányelv az Egyesült Nemzetek pszichotróp anyagokról szóló 1971. évi egyezménye hatálya alá tartozó valamennyi anyagot kábítószernek tekint, a Btk. viszont csak a melléklet I. (P1) és II. (P2) Jegyzékében meghatározott veszélyes pszichotróp anyagokat. Erre figyelemmel a törvény szerinti Btk.-módosítás alapján a gyógyszer kikerül az egészségügyi termék fogalmi köréből, és új tényállásban kerülnek szankcionálásra a gyógyszerekkel kapcsolatos elkövetési magatartások, így biztosítva a 2017/2103/EU irányelvnek való teljes körű megfelelést és a Btk. belső koherenciáját. A törvény emellett a Btk. 186. §-ára utaló egyéb törvények technikai jellegű módosítását is tartalmazza, amely az új tényállás (gyógyszerhamisítás) miatt szükséges.

-----STARTING---POINT---VEGE---

A 37. §-hoz

Hatályba léptető rendelkezést tartalmaz.

A 38. §-hoz

Sarkalatossági záradék.

A 39. §-hoz

Jogharmonizációs záradékot tartalmaz.