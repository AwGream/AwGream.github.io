2004. évi II. törvény indokolása

a mozgóképről

-----STARTING---POINT---ALTALANOS--- 

A film - tekintettel arra, hogy önálló művészeti ágként való elismerése mellett szórakoztatóipari vállalkozásnak is tekinthető - az egyik legnagyobb kommunikációs erővel bíró jelenség. Napjainkban az emberek szabadidejének meghatározó részét a mozgóképkultúra illetve mozgóképipar termékeinek fogyasztása tölti ki moziban, televízióban, videón, DVD-n, számítógépen és a jövőben szóba jöhető egyéb közvetítő eszközökön. Egyrészt ipar, azaz előállítója számára üzleti vállalkozás tárgyaként jelenik meg, másrészt kommunikációs lehetőség a filmelőállítókon kívül a létrehozásához alkotó módon hozzájáruló felek, valamint a filmgyártást támogató államok számára.

A filmek ugyanakkor - a gyártásukat és bemutatásukat magában foglaló üzleti tevékenység nemzetektől elszakadó, multinacionális jellege mellett - továbbra is erősen nemzetekhez kötődő alkotások, éppen művészeti sajátosságaik miatt, így azok szinte minden esetben köthetőek valamely ország illetve nép kultúrájához, szorosan összefonódnak azok nemzeti identitásával. A film tehát hatékony és közérthető kultúraközvetítő, így az egyik legalkalmasabb eszköz egy ország számára, hogy bemutassa, illetve formálja a világ előtt róla kialakítandó képet, továbbá nevét, kultúráját napirenden tartsa, illetve gazdagítsa az országok közötti kulturális párbeszédben.

A kis országok - saját piacuk korlátozott felvevőképessége miatt - nem képesek csupán a magánszféra közreműködésével, állami segítség nélkül gazdag és nemzetközi szinten is versenyképes mozgóképkultúrát létrehozni. Ha a jogalkotó elismeri, hogy a magyar mozgóképre - amellyel a világ kulturális piacára is ki lehet lépni - szükség van, akkor ezzel együtt el kell ismernie az állami szerepvállalás szükségességét is. Ahhoz, hogy ennek a szerepvállalásnak a módját és mértékét meg lehessen határozni, a mozgóképkultúra kettős - egyszerre művészeti és ipari - jellegét kell alapul venni. Noha a kultúra más területén is érvényesülnek üzleti, piaci megfontolások, a mozgókép és a tágabb értelemben vett audiovizuális ipar által indukált gazdasági eredmények meghaladják a többi művészeti ág hasonló jellegű hatásait. Ebből következően a viszonylagosan nagy mértékű állami támogatási szükséglettel ebben a szektorban állítható szembe az állam számára legnagyobb mértékű gazdasági és államháztartási hasznosulás.

Az elérhető kedvező gazdasági hatások azonban nem vezethetnek az állami támogatás, a közpénzek meggondolatlan felhasználásához, a lazuló ellenőrzéshez. A támogatásról döntő kormányzat, és a támogatás elosztását végző szakmai szervezetek szigorú elvek szerint tartoznak elszámolni a szektor által felhasznált összegekkel, bemutatva azok kulturális és gazdasági hasznosulását. Az államnak tehát oly módon kell forrásokat biztosítania a filmszakma számára, hogy egyszerre biztosítsa a művészet autonómiáját és a közpénzek hatékony felhasználását. Ebben áll az állam szabályozó szerepe, és e szabályozó szerep jogi és szervezeti alapelveit hivatott meghatározni a mozgóképről szóló törvény.

-----STARTING---POINT---RESZLETES---

A Preambulumhoz

A mozgóképtörvény célja, hogy a megfelelő jogi háttér és a szükséges erőforrások egyidejű biztosításával a magyar filmgyártás a megváltozott társadalmi körülmények között a gazdasági és kulturális versenyben sikeresen helyt tudjon állni. Cél továbbá az, hogy olyan új szakmai struktúra jöjjön létre, amely a rendelkezésére álló költségvetési és egyéb erőforrások hatékony felhasználásával egyaránt képes biztosítani a magyar és magyar részvételű koprodukciós filmek gyártásának támogatását, ösztönözni az egyéb magyar részvételű, vagy külföldi filmek magyarországi gyártását, szabályozni a filmmel kapcsolatos hatósági és egyéb állami funkciók ellátását, a hazai és nemzetközi filmszakmai kapcsolatok kiépítését és fejlesztését, valamint - a törvénnyel párhuzamosan bevezetett egyéb szabályozókon keresztül - a mozgóképipar működési volumenének növekedését.

Az 1. §-hoz

Meghatározásra került a törvény területi és tárgyi hatálya, mely szerint szabályozási tárgykörébe tartozik minden olyan alkotás előállítása, terjesztése, valamint archiválása, amely vagy magyar, vagy magyar részvétellel készül, valamint valamennyi filmalkotás magyarországi terjesztése.

A magyar részvétel hangsúlyozása azért fontos, hiszen tekintettel a hazai szűkös piacra és anyagi forrásokra, a törvény egyik fontos célja, hogy a magyar alkotók és alkotások a meglevő anyagi erőforrások révén hatékonyan be tudjanak kapcsolódni a nemzetközi filmipar vérkeringésbe, illetve főként az európai uniós követelményekre tekintettel, az európai filmgyártás is jelen lehessen a magyar filmpiacon.

A mozgóképtörvény ezért nem lehet ellentétes az Európa Tanács által elfogadott és hazánkban kihirdetetett filmszakmai egyezményekkel (az Audiovizuális örökség védelméről szóló Európai Egyezmény, az Európai Filmkoprodukciós Egyezmény és a Határokon átlépő televíziózásról szóló Európai Egyezmény), hanem szabályozásával támogatnia kell azok érvényesülését.

Ugyancsak meghatározásra került az a felhasználási, forgalomba hozatali és tevékenységi kör, amelyet nem kíván szabályozni a törvény.

A (3) bekezdésben az a jogalkotói cél fogalmazódott meg, hogy a törvény hatálya minden olyan, a mozgóképszakmára fordított pénztámogatásra vonatkozzék, amelyeknek forrása központi, illetve helyi önkormányzati költségvetési előirányzat, és amelyet közalapítvány, illetve valamely, az állam vagy önkormányzat és azok szervei többségi tulajdonában lévő közhasznú társaság nyújt. A törvény külön nevesíti a Nemzeti Kulturális Alapprogram által nyújtott támogatásokat is, mivel az NKA olyan elkülönített állami pénzalap, amely mozgóképszakmai célokat is támogat. Ilyen elkülönített pénzalapként az NKA-n kívül a rádiózásról és televíziózásról szóló 1996. évi I. törvény hatálya tartózó Műsorszolgáltatási Alap foglalkozik audiovizuális alkotások támogatásával. A törvény természetesen nem vonja hatálya alá a Műsorszolgáltatási Alap tevékenységét, ugyanakkor lehetővé teszi, hogy az Alap - mint a törvény szerinti egyik támogató szervezet - a törvény támogatásról szóló rendelkezéseit eljárása során alkalmazza.

A 2-3. §-hoz

Tekintettel arra, hogy a jelen törvény az első mozgóképről szóló törvényi szintű jogi norma hazánkban, így a jogalkotónak jutott az a feladat, hogy a filmszakmában eddig elterjedt fogalmakat úgy válogassa össze és illessze be a törvényszövegbe, hogy azok segítséget tudjanak nyújtani mind a mozgóképszakmában dolgozók, mind a területtel kapcsolatos jogalkalmazó tevékenységet ellátó szervek számára.

Mindemellett a fogalomrendszer kialakítása során fontos szempont volt, hogy az összhangban legyen a más jogszabályokban, így különösen a szerzői jogról szóló törvényben, a rádiózásról és televíziózásról szóló törvényben már szereplő fogalmakkal úgy is, hogy tekintettel a terület specifikus jellegére, némi változtatásra volt szükség.

A magyar filmelőállító fogalmának meghatározásakor a törvényalkotó figyelembe vette a vonatkozó európa tanácsi és európai uniós követelményeket, így a magyar filmelőállító személye nem szigorú értelemben vett nemzetspecifikus, hiszen az ilyennek tekinthető egyetlen követelmény az, hogy Magyarországon bejegyzett társaság legyen az előállító, a társaság vezetői tisztségviselői pedig az Európai Unió polgárai is lehetnek.

A filmterjesztés meghatározásánál a törvény külön nevesíti a mozgóképszakmában speciálisan jelen lévő tevékenységeket (video- és DVD-kiadás, moziüzemeltetés stb.), a filmelőállító fogalma esetében pedig - eltérve a szerzői jogi törvénytől - kiveszi a természetes személyeket a filmelőállítók alanyi köréből. Ennek oka, hogy a mozgóképszakmai (elsősorban filmgyártási) támogatások felhasználásának és felhasználásának ellenőrzése szempontjából indokolható kikötés, hogy az előállító gazdasági társaság legyen. További lényeges ok, hogy az előállítókra vonatkozó adókedvezményeket kifejezetten gazdasági társaságok vehetik igénybe.

A fogalmak között szereplő „megrendelésre készülő”, illetve „nem megrendelésre készülő filmalkotás” definíciói kifejezetten az adókedvezmények alkalmazhatósága érdekében kerültek a törvénybe, ezek a fogalmak ily módon a társasági adóról és a személyi jövedelemadóról szóló törvények megfelelő rendelkezéseit értelmezik, illetve azokkal együtt alkotnak egységes szabályozást.

A magyar film, a magyar részvételű koprodukciós film és az egyéb magyar részvételű film meghatározásának ésszerűvé és könnyebbé tétele miatt a jogalkotó a 7/1998. (I. 23.) Korm. rendelettel kihirdetett európai filmkoprodukciós egyezmény II. Függelékében szereplő táblázatot vette alapul. Ugyanakkor tekintettel a filmelőállítás összetett és bonyolult folyamataira, annak részletezése nélkül rendkívül nehéz lenne helyesen meghatározni az említett fogalmakat. Ugyanezen megfontolásból volt szükséges a speciális közreműködői és alkotói részvételt tartalmazó animációs műfaj pontrendszerének kidolgozása is.

A táblázat szerint az eredetileg magyar nyelven történő gyártással lehet a legtöbb pontot megszerezni, ami az előállító nemzeti jellegének feloldásával szemben próbálja elősegíteni a magyar részvételt, illetve a határon túli magyar filmgyártás számára mindenképpen előnyt jelent. A 3. § (3) bekezdése azokra a műfajokra, illetve filmalkotásokra vonatkozik, amelyeknél valamelyik alkotói vagy közreműködői kategória hiányzik. Ezek esetében az arányosság elve érvényesül, vagyis az adott filmalkotásoknak az általuk elérhető maximális pontszámhoz képest kell elérniük a 15, 30 vagy 75 százalékot.

A 4-5. §-hoz

A törvény céljainak és az azok eléréséhez szükséges feladatoknak elvi szintű kinyilatkoztatására a mozgóképszakmában működők részéről az előzetes egyeztetések során határozott igény merült fel, hiszen számukra ez jelenti a biztosítékot arra, hogy a mindenkori kormányzat elismeri a magyar filmkultúra értékeit, és fontosnak tartja az annak megőrzéséhez gyarapításához szükséges megfelelő anyagi és intézményi háttér biztosítását.

A kis országok - saját piacuk korlátozott felvevőképessége miatt - nem képesek csupán a magánszféra közreműködésével, állami segítség nélkül gazdag és nemzetközi szinten is versenyképes mozgóképkultúrát létrehozni. A magyar mozgóképre - amellyel a világ kulturális piacára is ki lehet lépni - szükség van, és a törvény célja az, hogy meghatározza az ehhez szükséges állami szerepvállalás módját és mértékét.

A szabályozásnak egyúttal szervesen kell kapcsolódnia az Európai Unió audiovizuális modernizációs programjának valamennyi eleméhez, hiszen az egységesülő Európában és az Unió támogatási rendszerében deklarált cél a kulturális sokszínűség fenntartása, az ún. „kis” kultúrák és nyelvek fokozott védelme. A mozgóképtörvény egyik célja mindezek figyelembe vételével az, hogy a filmes szellemi műhelyek eséllyel pályázhassanak ezeknek a forrásoknak a megszerzésére és a mára sok tekintetben korszerűtlenné vált audiovizuális infrastruktúra felzárkózzon és alkalmassá váljon az európai együttműködésre.

A 4-5. § egyrészről az állami kötelezettségvállalás kijelentése a magyar filmipar talpra állítása tekintetében, illetve a támogatás kereteinek elvi szintű meghatározása: az anyagi erőforrások biztosításáról, azok felhasználásának ellenőrzéséről, a hatósági és egyéb állami feladatok megállapításáról, illetve a nemzetközi piacra lépes érdekében az európai szabályozással történő összhangteremtésről.

Másrészről a törvény céljai és alapelvei hivatottak kijelölni a törvény értelmezése során követendő kereteket. Ezen belül különösen azt a célt szolgálják, hogy ha a törvény végrehajtása során bármilyen vita vagy kétség merülne fel valamely szakasz értelmezéséről, a jogalkalmazás során az alapelvek ne sérüljenek. Segítséget és támpontokat nyújtanak ugyanakkor a későbbi jogszabályok, illetve alacsonyabb rendű szabályok és közigazgatási aktusok meghozatalakor is.

Az 5. § (2) bekezdése fontos garanciát tartalmaz arra nézve, hogy a jelen törvény által létrehozott forráselosztó- és intézményrendszer működésének befolyásmentesnek kell lennie a napi politikától. A törvényalkotást megelőző mozgóképpiaci helyzet, és támogatási rendszer problémáiból kiindulva a törvényalkotó szükségesnek tartotta annak alapelvi kifejezését is, hogy az e törvény alapján nyújtott támogatások hasznosulásának útját a törvény hatálya alá tartozó szereplők kötelesek végig kísérni, mindvégig ügyelve a felhasználás módjának átláthatóságára és ellenőrizhetőségére.

A 6-7. §-hoz

A mozgóképipar támogatási rendszerének reformja során két fő célt tart szem előtt a jogalkotó: egyrészt az iparág számára rendelkezésre bocsátható források növelését, másrészt ezen források minél hatékonyabb és ellenőrzött felhasználását.

A törvény célja továbbá, hogy meghatározza, illetve kodifikálja a támogatási rendszer részben már létező szervezeti rendszerét és azokat az alapelveket, amelyeket az alacsonyabb szintű jogszabályok megalkotása, valamint a támogatások odaítéléséről döntő szervek által kidolgozott szabályrendszer kialakítása során figyelembe kell venni.

Az állami támogatásokra vonatkozó jogszabályoknak meg kell felelniük az Európai Unió alapszerződéseiben foglalt elveknek (ezek értelmezéséről az audiovizuális területen az Európai Bizottság közleményt adott ki).

A 6. § fogalmazza meg a támogatási rendszer összetett céljai közül a stratégiai jelentőségű célokat, amelyeket a jogalkotó a mozgóképipar reformjához elengedhetetlennek tart. A törvényben a támogatási elvek meghatározásakor a támogatásra fordított anyagi erőforrások felhasználásának átláthatósága és ellenőrizhetősége mellett ugyancsak fontos olyan rendszer kidolgozása, amelynek segítségével a mozgóképipari szereplők előre tudnak tervezni bizonyos állami forrásokat. Ehhez azonban mindkét fél tevékeny közreműködésére szükség van: a támogatást nyújtó szervezeteknek a törvényben foglalt elveknek és konkrét szabályoknak megfelelően kell eljárniuk, a piaci szereplőknek, pedig arra kell törekedniük, hogy a támogatás megszerzéséhez szükséges összes feltételt (adminisztratív, anyagi, stb.) szakmai módon teljesítsék. Csak így képzelhető el a támogatási rendszer hatékony működése.

A tervezhetőséghez ugyancsak hozzátartozik a normatív és szelektív támogatások megfelelő arányainak ötvözése, hiszen a normatív támogatással egyebek között az ún. sikerfilmek készítőit kívánja ösztönözni a törvény olyan újabb filmalkotások elkészítésére, melyek a közönség körében közkedveltek, a szelektív támogatás során pedig lehetőség nyílik arra, hogy az állam a nagyközönség által kevésbé látogatott, ám jelentősebb művészi értékkel bíró filmalkotásokat támogasson. Végezetül a törvényalkotó rendkívül fontosnak tartotta, hogy a határon túli magyar új filmalkotások is részesülhessenek a magyar állam által nyújtott támogatásokból, illetve az eddig létrejött művek védelmet élvezzenek.

A 7. § rögzíti a filmtámogatási rendszer két pillérét: a közvetlen és a közvetett állami támogatást. Noha az utóbbiról egyéb jogszabályok - elsősorban az adótörvények - rendelkeznek, a szakmai törvényben szükséges rögzíteni azt, hogy közvetett támogatások fontos és elengedhetetlen elemei a mozgóképszakma fejlesztésének.

A 8-9. §-hoz

A törvény nem titkolt célja, hogy a Magyar Mozgókép Közalapítvány működésében eddig fellelhető működési zavarokat kiküszöbölje, hiszen ezt követően a törvény által kimondva is e szervezet válik a 38. §-ban meghatározott forrásból nyújtandó támogatások elosztásának meghatározó letéteményesévé. Ez új kihívást jelent a Közalapítványnak, mivel a megnövekedett anyagi erőforrások jelentősen megnövelik a szervezet által ellátandó feladatok körét és nő a Közalapítvány felelőssége is, így fontos a szervezet hatékony, átlátható és törvényes működése.

A 8. § általánosságban határozza meg a Közalapítvány feladatait, amelyek ellátása során fokozott figyelemmel kell lennie mindvégig arra, hogy megtalálja a filmpiaci szereplők gazdasági és művészi érdekei közötti kényes egyensúlyt. A Közalapítványnak tehát úgy kell kidolgoznia és működtetnie a közvetlen költségvetési támogatások elosztásának rendszerét, hogy minél több anyagi erőforrás aktivizálódjék a szférában, ám ez ne járjon a magyar filmművészet színvonalának sérelmével. Az anyagi forrásokhoz való hozzájutás esélyegyenlőségének megteremtése érdekében a Közalapítványnak lehetőség szerint biztosítania kell a mindenkori fiatal-, közép- és idősebb nemzedékhez tartozó filmalkotók hasonló mértékű támogatását.

A szakasz a mozgóképszakma és a mindenkori kormány számára garanciákat is beépített a törvénybe azzal, hogy egy előzetes pályázati tervezet közzétételét tette kötelezővé, illetve a pályázatok értékeléséről beszámoló készítését rendelte el. A Támogatási Szabályzat miniszteri jóváhagyáshoz történő kötése ugyancsak az állami erőforrások megfelelő elosztásának garanciáját szolgálja.

A kezelő szerv összetételét és működési rendjét úgy kell kialakítani, hogy a döntéshozatal során érvényesüljön, és egyértelművé válhasson a döntéshozó kuratóriumi tagok személyes és szakmai felelőssége. Ennek előfeltétele, hogy a kuratórium tagjai megfelelő szakértelemmel és megfelelő ismeretekkel rendelkezzenek a benyújtott pályaművekre és egyéb pályázatokra vonatkozóan. A kuratórium tagjai olyan szakemberek legyenek, akik vállalják és el is végzik a pályázatok alapos megismerésével járó teendőket, majd az ezen alapuló értékelést és felelős döntéshozatalt. Ezt a felelősségteljes kurátori tevékenységet az elvégzett munkával arányos mértékben honorálni kell.

A 10-11. §-hoz

A Mozgókép Koordinációs Tanács felállításának indoka a többcsatornás filmtámogatási rendszer hatékonyabb működésének elősegítése. Mivel a törvény hangsúlyosan tartalmazza az állami támogatásokon kívüli egyéb források bevonásának jelentőségét a magyar mozgóképszakmába, ezért a filmszakmáért felelős kulturális miniszter feladatává teszi a Tanács felállítását. A törvény nem tartalmazhat kötelező rendelkezéseket a műsorszolgáltatók működésére (erről kizárólag a rádiózásról és televíziózásról szóló törvény intézkedhet), ugyanakkor megteremti az intézményes kereteit a filmiparban is érdekelt televíziós műsorszolgáltatók és a filmtámogatási rendszert működtető szervezetek közötti egyeztetésre.

A Tanács feladata, hogy összehangolja az állami és az audiovizuális ágazatban érdekelt legnagyobb piaci szereplők által biztosított források felhasználását (a rádiózásról és televíziózásról szóló törvény szerint a műsorszolgáltatók reklámbevételük törvényben meghatározott hányadát új, eredetileg magyar nyelven készült filmalkotások létrehozására kötelesek fordítani). A törvény nem kötelezi - nem kötelezheti -, csupán érdekeltté kívánja tenni a műsorszolgáltatókat abban, hogy részt vegyenek a filmszakmai források koordinációjában.

A Tanács konzultatív testület, vagyis harmadik felekre nézve kötelező erejű normákat nem hozhat, csupán a tagjaik között létrejött megállapodásoknak lehet kötelező ereje, ezek részletes szabályiról, betartásáról azonban a Tanácsnak kell saját ügyrendjében rendelkeznie. Ez a rendelkezés a Tanács jogállásából ered, illetve abból, hogy tagjai számára a koordinációban való részvétel nem kötelező.

A 12. §-hoz

A filmszakma közvetlen állami támogatási formáinak meghatározását az Értelmező rendelkezések tartalmazzák. A normatív - bizonyos automatizmusokon nyugvó - támogatás bevezetésének célja, hogy a kiszámíthatóvá tegye a rendszer működésének szabályait, illetve az igénylők előre számolhassanak bizonyos juttatásokkal, amelyeket a törvényben illetve a támogató által meghatározott feltételek teljesítése esetén biztosan megkapnak. A törvényben nevesített normatív támogatási formák azt a jogalkotói cél szolgálják, hogy a támogatások egyrészt elősegítsék a filmek nézettségének, illetve művészi színvonalának emelkedését (referencia alapú támogatások), továbbá ösztönözzék a gyártási folyamat átláthatóságának javítását és a közvetett támogatásokon kívüli források bevonását (gyártási célú támogatások).

A szelektív támogatást a filmszakma kulturális, művészeti oldala indokolja, amely esetében törvényi automatizmusok nem működtethetőek, hanem a támogató szubjektív értékítéletének van szerepe. A megvalósítandó filmtervek, forgatókönyvek elbírálásánál ez a fajta támogatási forma dominál, ugyanakkor a szelektív rendszer sem nélkülözheti az előre rögzített, az igénylő által ismert feltételeket.

Egyes támogatási célok, nagyobb volumenű projektek esetében a cél megvalósulása több költségvetési éven is átnyúlhat. Ilyen esetekben a kiszámítható finanszírozás érdekében a támogató jogosult több évre vonatkozó kötelezettséget vállalni a támogatás teljesítésére a törvényben, illetve a támogatási szabályzatában meghatározott feltételek teljesítése esetén. A strukturális támogatás másik esetében a cél a több éven át, minden évben azonos módon megvalósuló projekteket támogatása.

A támogatható tevékenységek meghatározásánál a jogalkotó arra törekedett, hogy a mozgóképszakma körébe tartozó, ennek megfelelően a törvény hatálya alá eső mindazon tevékenységeket felsorolja, amelyek támogatása összeegyeztethető a törvény céljával. A (7) szakasz azon filmek támogatását tiltja, amelyek a médiatörvény szerinti V. kategóriába tartoznak. Az Országos Rádió és Televízió Testület vonatkozó állásfoglalása szerint ebbe a kategóriába kifejezetten a pornó- és pusztán az öncélú erőszakot bemutató filmek tartoznak.

A 13-14. §-hoz

A 13. § (1) bekezdése az Európai Bizottság által a filmalkotásokkal és az audiovizuális művekkel kapcsolatos jogi kérdésekről kiadott közleményében foglaltakkal összhangban került megfogalmazásra. E szerint az állami támogatás mértéke az egyes filmprodukciók esetében nem haladhatja meg a film költségvetésének 50%-át, ugyanakkor az „alacsony költségvetésű” és az úgynevezett „nehéz” (művészileg értékes, illetve a korlátozott nyelvi területtel rendelkező országokból származó) filmek esetében lehetőség van ennél magasabb támogatási arány megállapítására is. Tekintettel arra, hogy a magyar filmek esetében mindkét kategória alkalmazható, ezért az (1) bekezdés 80%-ban állapítja meg a támogatási intenzitás általános mértékét, ugyanakkor a (2) bekezdés lehetővé teszi a 100%-os támogatási arányt, ha azt művészi és finanszírozási okok egyébként indokolják.

A (3) szakasz a magyarnak nem minősülő produkciók támogatási arányának meghatározásakor a magyar részvétel arányát tekinti mérvadónak. A koprodukciónak nem minősülő, de jelentősebb magyar részvételt, illetve hazai költést indukáló produkciók esetében nem kívánja kizárni a támogatás lehetőségét, de meghatározza annak felső határát.

A 14. § rögzíti a támogatható személyek és szervezetek körét. A filmgyártási támogatások esetében a filmelőállítót tekinti annak a személynek, amely a produkció megvalósulásáért, és így a támogatás felhasználásáért felelősséget visel. A közpénzfelhasználás megbízhatóságának garanciális elemeit tartalmazza (3)-(4) bekezdés, amennyiben bizonyos feltételek esetén nem teszi lehetővé támogatás nyújtását.

A 15-17. §-hoz

E szakaszok rendelkezései az állami támogatások felhasználását kívánják törvényi keretek közé helyezni annak érdekében, hogy a közpénzfelhasználás jól ellenőrizhető módon, átlátható viszonyok között, ugyanakkor hatékony módon történjen. Az itt megfogalmazottak mögött továbbá az a jogalkotói prioritás húzódik meg, hogy a támogatott filmek a lehető legnagyobb biztonsággal elkészüljenek. Ezt szolgálják a 15. § (2)-(4) bekezdéseinek rendelkezései, amelyek a támogató szervezetet kötelezik a támogatott produkció elkészüléséhez szükséges háttér szigorú vizsgálatára, illetve a filmgyártás vagy az egyéb támogatott cél megvalósulásának folyamatos ellenőrzésére.

A normatív elem kötelező beemelése a támogatási rendszerbe a törvény egyik jelentős újítása. A filmszakma és a korábbi jogalkotói kezdeményezések régóta szorgalmazzák a közönségvonzó, illetve fesztiválsikert hozó filmek készítésében érdekeltté tevő, „jutalmazó” jellegű rendszer kialakítását. A 16. § ennek szabályait tartalmazza, figyelembe véve azt az esetet is, amikor a támogatásra jogosult producer és a rendező következő filmjüket nem egymással együttműködve készíti el.

A 17. § teszi lehetővé az „art” besorolású filmek terjesztőinek (forgalmazók és mozi-üzemeltetők) normatív támogatását, ezzel is segítve az Európai Unió audiovizuális politikájában megfogalmazott cél - az európai művek széles körű európai forgalmazása - teljesülését.

III. fejezet

A 18-19. §-hoz

A Nemzeti Filmiroda felállítását a mozgóképszakma működtetésével kapcsolatos hatósági és egyéb állami feladatok ellátása teszi szükségessé. Ezeket a hatósági feladatokat ugyanis mindenképpen célszerű elválasztani a támogató szervezetek támogatási tevékenységétől, ugyanakkor oly módon kell ellátásukat megszervezni, hogy a mozgóképszakmában támogatóként megjelenő valamennyi szervezet számára képes legyen a hatóság hiteles adatokat szolgáltatni, illetve azonos színvonalon egyéb szolgáltatásokat nyújtani.

Az Iroda a közigazgatási hierarchiát tekintve a szakminisztérium alá tartozó olyan szerv, amely rendelkezik a mozgóképszakmai államigazgatási tevékenységek ellátásához szükséges szaktudással. Az Iroda elsőfokú hatósági tevékenységeket végez, melyeket a minisztérium keretein belül nem lehet megfelelő hatékonysággal elvégezni, továbbá a közigazgatás korszerűsítéséről szóló kormányzati koncepció szerint a minisztériumok által eddig végzett hatósági tevékenységeket a tárcákon kívül kell ellátni.

A 20-24. §-hoz

Az európai intézményeknek a kiskorúak védelméről szóló dokumentumai különös hangsúlyt fektetnek arra, hogy az audiovizuális művekhez való hozzáféréskor a nézők megfelelő tájékoztatást kapjanak az adott mű tartalmáról, és a gyermekek személyiségfejlődésére esetlegesen káros hatásairól. Az elmúlt években a kormány-programokban is kiemelt helyen szerepelt a mozgóképi területen terjedő erőszak visszaszorítása, így kézenfekvővé vált a mozifilmek korhatári besorolásának e törvénybeli szabályozása.

A rádiózásról és televíziózásról szóló 1996. évi I. törvény 2002. évi módosítása során a médiajogi szabályozásba bekerültek a korhatárokra vonatkozó rendelkezések, melyeket - az egységes audiovizuális korhatár-besorolás érdekében - a mozgóképtörvény valamennyi filmalkotásra kiterjeszt. A 20. § ennek megfelelően deklarálja a kiskorúak egészséges lelki és szellemi fejlődésének védelmét, illetve a filmforgalmazók és filmterjesztők korhatár besorolási kötelezettségét (A korlátozott terjesztésre kerülő művek esetében a kötelező besorolás alkalmazása nem indokolt).

A törvény - noha az Iroda működésének részletes szabályait miniszteri rendelet hatáskörébe utalja - a korhatár-besorolás esetében megállapítja azokat a garanciális szabályokat, melyek rögzítése törvényi szinten indokolt. Ilyen a Korhatár Bizottság összetétele, melynél lényeges feltétel a megfelelő szakértelemmel rendelkező személyek részvétele oly módon, hogy abban a besorolással leginkább érintett filmforgalmazók és filmterjesztők képviselői is jelen legyenek.

Fontos érdek fűződik ahhoz, hogy a megállapított korhatár-kategória a filmalkotás minden példányán látható legyen, ellenkező esetben a rendelkezés nem tudja betölteni figyelemfelhívó, tájékoztató szerepét. Ennek megfelelően a normához szankció is kapcsolódik bírság formájában, melynek mértékét az alkotmányos elveknek megfelelően jogszabályban kell rögzíteni. A be nem fizetett bírság köztartozássá minősítésének azért van nagy szerepe, mert a köztartozással rendelkező személy vagy szervezet a köztartozással járó egyéb joghátrányok mellett e törvény szerint nem részesülhet támogatásban. Az Iroda ezen eljárására az államigazgatási eljárás általános szabályairól szóló 1957. évi IV. törvény alkalmazandó, így a bírságot kiszabó határozat ellen jogorvoslatnak van helye.

A 25-26. §-hoz

Az európai művek széles körű terjesztésének elősegítése az Európai Unió audiovizuális politikájának középpontjában áll. Ez a törekvés Magyarország érdekeivel is egyezik, hiszen kis piaccal és korlátozott nyelvterülettel rendelkező államként filmjeinek terjesztésének ösztönzésére a lehető legtöbb rendelkezésre állóeszközt igénybe kell vennie. Ehhez ugyanakkor Magyarországnak is megfelelő nyitottságot kell mutatnia ez európai művek befogadására. Noha az „art” kategória bevezetése nem kizárólag az európai filmalkotások támogatását teszi lehetővé, az elmúlt évek tapasztalatai azt mutatják, hogy az „art” mozikként működő filmszínházak műsoraikat nagyrészt európai művekből állították össze.

Az „art” besorolású filmek terjesztésének támogatása érdekében a törvény mind a filmalkotások, mind pedig a mozik besorolásáról rendelkezik. A besorolás részletes szabályait ugyancsak a miniszteri rendelet állapítja meg, mely szabályok meghatározása során célszerű figyelembe venni az „art” mozik európai hálózatára vonatkozó szakmai feltételeket.

A 27-30. §-hoz

A támogatási rendszer hatékony működtetésének és a különböző állami kedvezmények jogszerű igénybe vételének egyik fontos alapfeltétele a megfelelő nyilvántartási rendszer működtetése. Ehhez a törvénynek külön rendelkeznie kell a szervezetek és a magánszemélyek regisztrációjáról, amelynek alapja az állami támogatás (közvetlen vagy közvetett) igénylése. A nyilvántartásba vett adatok közül a támogatás igénylésének jogszerűsége szempontjából a 28. § (5) bekezdésében meghatározott adatoknak van a legnagyobb jelentőségük, mivel ez a szakasz teszi lehetővé a nyilvántartásból való törlés megállapítását (melyhez a támogatások elosztásáról szóló rendelkezések a támogatás tilalmának jogkövetkezményét fűzik).

A 28. § (4) és (6) bekezdései biztosítják azt, hogy a szükséges adatok beérkezzenek az Irodához, és így az képes legyen a nyilvántartásba vétel feltételeit maradéktalanul megállapítani.

A 29. § a készülő és a terjesztésre kerülő filmalkotások nyilvántartásba vételéről rendelkezik, mely egyrészt a későbbi statisztikai adatszolgáltatás céljait szolgálja, másrészt azt, hogy a támogatások útja ne csak a támogatott személyek és szervezetek, de a támogatott produkciók és egyéb tevékenységek felől is megkereshető és nyomon követhető legyen.

A regisztrált adatoknak - tekintettel arra, hogy a nyilvántartás a közpénzek felhasználásának ellenőrzését szolgálja - nyilvánosaknak kell lenniük, kivéve azokat a személyes adatokat, amelyek kezeléséhez a törvény szigorúbb szabályt állapít meg.

A 31-33. §-hoz

A besorolási eljárás fontos eleme a nemzeti film, illetve a koprodukciós film státusz megállapítása, mivel a későbbiekben ez ad lehetőséget a közvetlen vagy közvetett (vagy mindkét) támogatási forma igénybevételére, illetve annak megállapítására, hogy az adott filmalkotás a 13. § (3) és 16. § (3) bekezdése alapján milyen mértékű támogatásra jogosult. Az Iroda a film fenti státuszának megállapításakor az adott állammal kötött koprodukciós megállapodást, ennek hiányában pedig a törvény rendelkezéseit veszi figyelembe.

Az Iroda ellátja a mozgóképszakmai statisztikai adatgyűjtésből eredő feladatokat, amelynek fontos szerepe van abban, hogy Magyarország eleget tudjon tenni az Európai Unió adatszolgáltatási normáinak és ajánlásainak, valamint kellő információval lássa el a hazai filmszakmát, ezzel is elősegítve, hogy a filmiparban megalapozott üzleti és szakmai döntések szülessenek.

Ugyancsak a szakmai döntéshozatalt, és Magyarországnak az európai audiovizuális iparban és kultúrában való aktívabb részvételét segíti az Iroda nemzetközi közvetítő és kapcsolattartó szerepe a koprodukciós együttműködések létrehozása érdekében.

IV. fejezet

A 34-35. §-hoz

A fejezet a Magyar Nemzeti Filmarchívumot jelöli meg az államot, mint tulajdonos megillető - azaz a nemzeti filmvagyon körébe tartozó - filmek jogtulajdonosaként. Az állam tulajdonában lévő vállalkozói vagyon értékesítéséről szóló 1995. évi XXXIX. törvény szerint az éves költségvetési törvény rendelkezése alapján az ÁPV Rt. térítésmentesen átadhatja a tulajdonában lévő filmszakmai társaságoknál lévő filmek vagyoni értékű jogait.

Mindezekből következően a törvény azt deklarálja - mivel csak ez tartozik szabályozási tárgykörébe -, hogy az értelmező rendelkezésekben meghatározott nemzeti filmvagyonra vonatkozó vagyonkezelői jog a Filmarchívumhoz kerül. Ehelyütt garanciális szabályként rögzíti a jogszabály azt is, hogy a Filmarchívum a tulajdonában lévő nemzeti filmvagyont nem idegenítheti el, nem ruházhatja át és nem terhelheti meg. Meg kell továbbá teremteni az intézményi feltételeit annak, hogy a filmvagyon hasznosításából származó bevételből (nyereségből) tisztes részesedést kapjanak a jogosultak (szerzők, jogutódok) és más filmszakmai célokra (gyártás, kópia-felújítás, digitalizálás) is forrás teremtődjön. Éppen ezért a 35. § (4) bekezdése értelmében a Filmarchívum tulajdonába kerülő filmek többcsatornás és hatékony terjesztésének részletszabályait, valamint a terjesztésből befolyt bevétel felosztásának módját a miniszter rendeletben állapítja meg.

A törvény e fejezete mondja ki, hogy a Filmarchívum a minisztérium irányítása alatt álló, közgyűjteményként működő önálló költségvetési szerv. A Filmarchívum feladatait az igazgató felett munkáltatói jogkört gyakorló miniszter által jóváhagyott szervezeti és működési szabályzat tartalmazza.

A Filmarchívumot más-más felhasználási jogok illetik meg, illetve kötelezettségek terhelik a költségvetési törvény alapján tulajdonába került és a kötelespéldány szolgáltatás keretében átvett filmek tekintetében. Ezt a különbségeket a törvény külön rendelkezése világítja meg. [35. § (5) bekezdés]

-----STARTING---POINT---VEGE---

A 36-40. §-hoz

A törvény záró rendelkezései intézkednek a hatályba lépésről, amelynek időpontja a jogszabály végrehajtásához szükséges előzetes feladatok teljesítéséhez igazodik. A törvény hatályba lépéséig fel kell állítani a Nemzeti Filmirodát, meg kell alkotni a működéséről szóló miniszteri rendeletet, az „art”-mozivá minősítés feltételeiről szóló miniszteri rendeletet, valamint el kell végezni az ÁPV Rt. vállalkozói vagyonába tartozó nemzeti filmvagyon átadását a Nemzeti Filmarchívum részére.

A törvény tartalmazza a filmipar fellendítését célzó és versenyképességét javító adókedvezmények bevezetéséhez szükséges törvénymódosításokat. A törvényalkotó szándéka a hazai filmiparág élénkítése. Ez a következő két tényező mentén határozható meg:

(1) az iparág forgalmának növelése, azaz a filmipari megrendelések állományának növekedésén, ennek következményeként az iparági szereplők kapacitáskihasználtságának javulásán és bevételeinek emelkedésén keresztül megvalósuló forgalom-bővülés;

(2) az iparági szereplők versenyképességének javítása, azaz az ágazat aktív szereplőit terhelő, különböző jogcímeken megvalósuló jövedelemelvonás mértékének csökkentése.

A filmipar különböző jellegű filmalkotások (törvény definícióinak megfelelően) előállítását végzi. Iparági szemléletű (tehát nem művészi, műfaji) megközelítésben a filmalkotások két csoportra oszthatók (az értelmező rendelkezések 23. és 24. pontjainak megfelelően):

a) Megrendelésre készülő alkotások, ahol a jogtulajdonos (jellemzően külföldi) megbízása alapján és kizárólagos finanszírozása mellett készül el a megrendelt filmalkotás, vagy annak egy meghatározott része. A kivitelezésben részt vevő iparági szereplőknek az ezért járó díjon felül további jogosultságuk nem keletkezik az adott produkció vonatkozásában.

b) Nem megrendelésre készülő alkotások, ahol az iparági szereplők egy jól körülhatárolható köre (jellemzően produkciós cégek illetve alkotók) egymással, különböző állami, vagy egyéb alapítvánnyal, alappal, esetleg külföldi koprodukciós partnerrel együttműködve valósítja meg a produkciót, közösen megteremtve annak pénzügyi fedezetét. Ebben az esetben a felek befektetésük arányában a filmalkotás jogtulajdonosaivá válnak.

A társasági adóról és az osztalékadóról szóló 1996. évi LXXXI. törvény módosításaival az alábbi adókedvezmény-konstrukciók valósulnak meg:

a) A megrendelésre készülő alkotások esetében magát a megrendelőt kell érdekeltté tenni abban, hogy produkcióját Magyarországra hozza, és hazai iparági szereplőket bízzon meg a megvalósítással. A megrendelő számára kell tehát olyan környezetet biztosítani, ami attraktívvá teszi számára a magyarországi forgatást. A vizsgált filmszakmai szempontok alapján a visszatérítés javasolható, mint technika a kedvezménynyújtás formájára. Az alapelv, hogy a bérmunka-produkció megrendelője a Magyarországon igazoltan teljesített, közvetlen filmgyártási ráfordításai után visszatérítésre jogosult. Ha a visszatérítés eléri a legalább 20%-os mértéket (azaz a megrendelő számára ennyivel olcsóbb a magyarországi forgatás), akkor az már nagyban javítja a hazai filmipar versenyképességét az összes régióbeli versenytárssal szemben. A visszatérítési rendszer indirekt módon, a megrendelő számára a visszatérítést ténylegesen teljesítő magyarországi adóalanynak biztosított adókedvezmény nyújtásán keresztül valósulhat meg.

b) A nem megrendelésre készülő alkotások esetében a befektetőket, a filmelőállítókat (ko-producereket) kell arra ösztönözni, hogy minél több produkciót hozzanak létre, azaz minél többet fektessenek be filmalkotásokba. Nem szabad figyelmen kívül hagyni, hogy a filmekbe történő befektetés az átlagos befektetési instrumentumoknál jóval kockázatosabb, és magyarnál nagyságrenddel nagyobb angolszász, vagy francia piacon is csak minden tizedik, tizenötödik film képes az elkészítés és a bemutatás költségein felül hasznot hozni (ko)producereinek, jogtulajdonosainak. Ennek tudatában, illetve néhány külföldi példa ismeretében egyértelműen megfogalmazható az, hogy a filmek létrehozásába történő befektetés csak akkor vonzó a magántőke számára, ha az a megtérülés kockázatát nagyban csökkentő, jelentős mértékű adókedvezménnyel párosul. A rendszer beindításának és működtetésének érdekében indokolható tehát, hogy azok a társasági befektetők, akik a nem megrendelésre készülő filmalkotások létrehozására vagyoni jogot keletkeztető pénzbeli ráfordítást teljesítenek (filmelőállítóként beszállnak egy film finanszírozásába), ezen ráfordítások Magyarországon elköltött részének függvényében váljanak jogosulttá társasági adófizetési kötelezettségük csökkentésére.

Mindkét fenti konstrukcióra érvényes az az alapelv, hogy az igénybe vehető kedvezmény számításának alapja a Magyarországon igazoltan, közvetlen filmgyártási ráfordításként elköltött összeg. Kívánatos, hogy az adókedvezménnyel élni tudó és akaró adóalanyok ne csak az adott produkcióval közvetlen kapcsolatot teremtve léphessenek be a kedvezményt jelentő konstrukciókba, hanem lehetőségük legyen egyéb - akár indirekt - módon is adómegtakarításukat a filmipari adókedvezményeken keresztül realizálni. Megfontolásra érdemes tehát olyan tőkepiaci instrumentumok, egyéb technikák bevezetése, amelyek összegyűjtik az ilyen célú, forrásokat, és kiközvetítik azokat a felhasználási végpontok, az adott produkciók felé.