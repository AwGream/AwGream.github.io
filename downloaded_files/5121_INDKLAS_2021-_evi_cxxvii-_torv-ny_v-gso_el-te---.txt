2021. évi CXXVII. törvény végső előterjesztői indokolása

a Nemzeti Média- és Hírközlési Hatóság 2022. évi egységes költségvetéséről

Általános indokolás

A Nemzeti Média- és Hírközlési Hatóságot (a továbbiakban: Hatóság) a médiát és a hírközlést szabályozó egyes törvények módosításáról szóló 2010. évi LXXXII. törvény 1. § (2) bekezdésének megfelelően, az elektronikus hírközlésről szóló 2003. évi C. törvény (a továbbiakban: Eht.) 9. §-a hozta létre autonóm államigazgatási szervként 2010. augusztus 11. hatállyal.

A Hatóság a költségvetési szervek gazdálkodására vonatkozó jogszabályok értelemszerű alkalmazásával gazdálkodik, feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság önálló szabályozó szerv.

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata.

Az Mttv. 134. § (2)-(3) bekezdései alapján, a Hatóság egységes költségvetését - mely tartalmazza a Hatóság, a Hatóság Médiatanácsa (a továbbiakban: Médiatanács) és a Médiaszolgáltatás-támogató és Vagyonkezelő Alap (a továbbiakban: Alap) költségvetését - az Országgyűlés önálló törvényben fogadja el. A törvényjavaslatot az Országgyűlés költségvetési ügyekben illetékes bizottsága - a Hatóság Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács az Mttv. alapján működő szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését a Hatóság egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésében lévő kiadási és bevételi előirányzatokat is.

Az Alap az Mttv. 136. § (6) bekezdése szerint önálló jogi személy, melynek kezelője a Médiatanács. Az Alap éves költségvetését a Hatóság egységes költségvetésének mellékleteként az Országgyűlés hagyja jóvá.

Részletes indokolás

Az 1. §-hoz

A NEMZETI MÉDIA- ÉS HÍRKÖZLÉSI HATÓSÁG KÖLTSÉGVETÉSE KÖLTSÉGVETÉSI KIADÁSOK

1. SZEMÉLYI JUT TATÁSOK

Tervjavaslat: 11 240,0 millió Ft

A Hatóság köztisztviselőinek illetménye a különleges jogállású szervekről és az általuk foglalkoztatottak jogállásáról szóló 2019. évi CVII. törvény szerinti közszolgálati jogviszony alapján, valamint elnöki döntés figyelembevételével került meghatározásra. Az előző évi tervhez hasonlóan, a személyi juttatások legjelentősebb elemét a törvény szerinti illetmények, munkabérek jogcím jelenti.

A személyhez kapcsolódó térítések, juttatások és ezek vonzataként jelentkező járulékok az érvényes jogszabályoknak, valamint Magyarország 2022. évi központi költségvetéséről szóló 2021. évi XC. törvénynek megfelelően kerültek a költségvetési tervjavaslatba.

A terv 710 fős létszámmal készült, ami a korábbi években engedélyezett 700 fős létszámhoz képest 1,4%-os növekedést jelent. A létszámemelés indoka, hogy a Hatóság feladatköre 2022-ben több új feladattal fog bővülni, amely további létszám felvételét teszi szükségessé. Az új feladatok az alábbiak:

- adattörlő alkalmazás működtetése,

- Hírközmű projekt I. fázisához kapcsolódó tervek elektronikus engedélyeztetése, valamint a meglévő engedélyek feltöltése a Hírközmű nyilvántartási rendszerbe,

- az online terrorista tartalom terjesztésével szembeni fellépésről szóló 2021/784 európai parlamenti és tanácsi rendelet végrehajtásából fakadó feladatok.

Foglalkoztatottak személyi juttatásai

Tervjavaslat: 11 010,7 millió Ft

A foglalkoztatottak személyi juttatásai 11 010,7 millió Ft-ot tesznek ki, amelynek a 71,6%-át (7 880,0 millió Ft) a törvény szerinti illetmények, munkabérek adják.

A terv 3 havi jutalommal számol, amely teljesítményértékeléshez van kötve. A Hatóságnál félévente teljesítményértékelés történik, a Hatóság speciális feladataival összhangban. A Hatóság - mint önálló szabályozó szerv - elnöke saját hatáskörben jogosult az Mttv. 110/A. §-a szerint megállapítani a Hatóságnál dolgozó köztisztviselőkre vonatkozó (vezetők és beosztottak egyaránt) személyzeti és bérpolitikát. A teljesítményértékelési rendszerben meghatározott szempontok szerint végzett értékelés alapján, minden munkavállaló évente maximum 3 havi bérének megfelelő teljesítménybérben részesülhet. Ez összegszerűen a normatív jutalmak soron jelenik meg, mint a második legnagyobb jogcím az előirányzaton belül (1970,0 millió Ft).

A céljuttatásra szánt kiadások az előző évivel azonos mértékben kerültek megtervezésre, a Hatóság erre a célra 30,0 millió Ft-ot tervez. A végkielégítési kiadások tervszáma szintén megegyezik az előző évivel és szintén 30,0 millió Ft. A szolgálati elismerés és törzsgárda jogcím tervszáma kismértékű emelkedést mutat, a beállított tervszám 170,5 millió Ft. A béren kívüli juttatások soron a korábbi évekhez hasonlóan jelentős összeg látható, 537,3 millió Ft. A foglalkoztatottak egyéb személyi juttatásai soron (pl. betegszabadság idejére eső díjazás, önkéntes nyugdíjpénztári és egészségpénztári befizetés) 319,9 millió Ft került a tervbe. Egyéb költségtérítésekre, támogatásokra 73,0 millió Ft-ot tervez a Hatóság.

Külső személyi juttatások

Tervjavaslat: 229,3 millió Ft

A külső személyi juttatások előirányzata biztosít fedezetet a munkavégzésre irányuló egyéb jogviszony keretében nem saját foglalkoztatottaknak fizetett díjazások kiadásaira, valamint a reprezentációs kiadásokra.

2. MUNKAADÓKAT TERHELŐ JÁRULÉKOK ÉS SZOCIÁLIS HOZZÁJÁRULÁSI ADÓ

Tervjavaslat: 1 940,0 millió Ft

A munkaadókat terhelő járulékok a 2022. évre érvényes járulékkulcsokkal kerültek megtervezésre. A szociális hozzájárulási adó mértéke 2022. július 1-től 15,5%-ról 15,0%-ra csökken, így a 2022. évi tervezet is ezzel az értékkel számol az év második félévére. A munkáltatót terhelő személyi jövedelemadó nem változott, mértéke 15,0%.

3. DOLOGI KIADÁSOK

Tervjavaslat: 16 200,0 millió Ft

A dologi kiadások tervjavaslata a 2021 első félévi tény adatok, a 2021 második félévében várható teljesítések, valamint a Nemzeti Média- és Hírközlési Hatóság 2021. évi egységes költségvetéséről szóló 2020. évi CXXXII. törvény (a továbbiakban: 2021. évi törvény) szerinti előirányzat alapján került összeállításra. A dologi kiadások főösszege a 2021. évi törvény szerinti előirányzat összegénél 14,9%-kal magasabb, amely többlet a növekvő informatikai, üzemeltetési, ingatlan karbantartási kiadásokhoz, legnagyobb mértékben pedig a magasabb bevételek miatt a fizetendő áfa növekményéhez kapcsolódik.

Készletbeszerzés

Tervjavaslat: 230,0 millió Ft

Ezen a tételen a szakmai anyagok (könyv, folyóirat, informatikai és mérési célú eszközök, amelyek legfeljebb egy évig szolgálják a tevékenységet), valamint üzemeltetési anyagok (papír, irodaszer, nyomtatvány, hajtóanyag, valamint egyéb üzemeltetési anyagok) kerültek megtervezésre.

Kommunikációs szolgáltatások

Tervjavaslat: 3 150,0 millió Ft

Ez a jogcím biztosít fedezetet az informatikai szolgáltatásokra (számítógépes rendszerek tervezése, az ezekkel kapcsolatos tanácsadás, továbbá szoftverek készítése, módosítása, informatikai eszközök bérlése, karbantartása, valamint az adatátviteli célú távközlési díjak és egyéb informatikai szolgáltatások) és az egyéb kommunikációs szolgáltatások költségeire.

Informatikai szolgáltatások igénybevételére 3 110,0 millió Ft-ot tervez a Hatóság. A 2022. évi 480,0 millió Ft növekmény jórészt az E-ügyintézés program megvalósításához kapcsolódik. A program célja, hogy a Hatóság eljárásainak nagy része elektronikus úton történjen az ügyfelekkel. E cél figyelembevételével, a Hatóság három éves stratégiai időtávon, az érintett folyamatai és rendszerei összehangolt fejlesztését határozta el a 2020-2023-as időszakban.

Az egyéb kommunikációs szolgáltatások soron a vezetékes és mobil távközlési díjak, a műsorvételi és műsorközlési jogdíjak kerültek megtervezésre, 40,0 millió Ft összegben.

Szolgáltatási kiadások

Tervjavaslat: 3 735,0 millió Ft

A dologi kiadások legjelentősebb előirányzata - az áfát leszámítva - a szolgáltatási kiadások. Ezek között szerepel egyebek mellett a közüzemi díjak kiadása, mintegy 190,0 millió Ft értékben.

A bérleti és lízingdíjak összege a 2021 első félévi teljesítés alapján az előző évi tervnél kismértekben magasabb összeggel került megtervezésre (145,0 millió Ft).

Szintén jelentős kiadási tétel a tárgyi eszközökön, készleteken (az informatikai eszközök kivételével) végzett karbantartási, kisjavítási szolgáltatások költsége is, mint például az ingatlanok, járművek és a műszerek karbantartási kiadásai. Ennek a jogcímnek a tervszáma 580,0 millió Ft, mely 180,0 millió Ft növekedést tartalmaz az előző évihez képest, a Hatóság ingatlanjain 2021-ben megkezdett és 2022. évben is folytatódó kiterjedt karbantartási munkálatok miatt.

A szakmai tevékenységet segítő szolgáltatások (tanulmányok, tanácsadás, jogi kiadások, egyéb szakmai tevékenységet segítő szolgáltatások) kiadásai jelentősebb összeget, 980,0 millió Ft-ot képviselnek. Ez a tervszám az előző évhez viszonyítva (18,1%) emelkedést mutat. A növekmény magyarázatául a rádiós közönségmérés megvalósításának költségei szolgálnak.

A kategórián belüli legnagyobb tétel az egyéb szolgáltatások költsége 1 840,0 millió Ft értékben. Ezen jogcím meghatározó eleme a mérésügyi- és ingatlan üzemeltetési kiadások (78,0%), melyek a várható teljesítések miatt az előző évinél lényegesen magasabb tervértékkel jelennek meg, de itt kerülnek elszámolásra a pénzügyi tevékenységhez kapcsolódó banki költségek, tranzakciós díjak is.

Kiküldetések, reklám- és propagandakiadások

Tervjavaslat: 430,0 millió Ft

A jogcímen belül a kiküldetések kiadásai mintegy 31,4%-ot (135,0 millió Ft) képviselnek, s ezen belül pedig a külföldi kiküldetések 96,3%-ot tesznek ki, amelyek valamennyi, a személyi juttatások között nem elszámolható kiadást, így különösen az utazási- és szállásköltségeket, az elszámolható élelmezési, utasbiztosítási stb. kiadásokat, a saját személygépkocsi igénybevételével kapcsolatos költségtérítést tartalmazzák.

A reklám- és propaganda kiadások (68,6%) között kerülnek elszámolásra a Hatóság tevékenységét bemutató, népszerűsítő, és egyéb ismeretterjesztő célokat szolgáló reklám- és marketing anyagok, valamint hirdetések, közvélemény kutatási, médiafigyelési- és médiaelemzési szolgáltatások költségei. Ennek tervszáma 295,0 millió Ft.

Különféle befizetések és egyéb dologi kiadások

Tervjavaslat: 8 655,0 millió Ft

Ezen a rovaton kell elszámolni a működési célú, előzetesen felszámított áfát, a fizetendő áfát, a kamat kiadásokat, az egyéb pénzügyi műveletek kiadásait (ideértve az év közbeni valutakészletek, valamint a devizaszámlán lévő deviza forintra történő átváltásakor realizált árfolyamveszteséget, és a külföldi pénzértékre szóló kötelezettséghez kapcsolódó realizált árfolyamveszteséget).

E költségvetési sor legjelentősebb tételei az áfa kiadások, összesen 8 565,4 millió Ft értékben, ami a teljes előirányzat 99,0%-a. A 2022. évi terv érték 607,8 millió Ft-tal haladja meg a megelőző évi áfa kiadásokat, melynek magyarázata, hogy növekedést tartalmaz mind az előzetesen felszámított áfa sor a növekvő dologi kiadások miatt, mind pedig a fizetendő áfa sor, a megnövekedett bevételek miatt. (Nem a teljes áfaköteles többlet díjbevétel áfa tartalma jelenik meg növekményként, mert egyes 2022. évben lejáró díj kategóriák - folyamatos teljesítésű - 2022-ben esedékes vevő számláinak áfája már 2021. évben bevallásra és megfizetésre kerülnek.)

Itt került megtervezésre az egyéb dologi kiadások tétele is 89,6 millió Ft értékben. Ez a jogcím magában foglalja a tevékenység ellátásával kapcsolatban felmerülő adó- (áfa nélkül), vám-, illeték- és más adójellegű befizetéseket, a kötelező jellegű díjakat (pl. úthasználati díjat, a járművek műszaki vizsgáztatásának díját), közbeszerzési díjakat. Fedezetet biztosít a más rovaton nem szerepeltethető dologi jellegű kiadásokra (pl. kötbér, jótállás, késedelmi kamat).

4. EGYÉB MŰKÖDÉSI CÉLÚ KIADÁSOK

Tervjavaslat: 14 320,0 millió Ft

Ez az előirányzat magában foglalja a nemzetközi kötelezettségekkel összefüggő kiadásokat (tagdíjak), valamint a működési célú támogatásokat. A jogcímnek a tervszáma a 2021. évinél jelentősen, 41,8%-kal magasabb. Ez tartalmazza a Hatóságnak a saját bevételek fel nem használt részéből kigazdálkodott előző évvel azonos összegű működési támogatását az Alap részére (10 000,0 millió Ft). A növekmény oka a többletbevételekből képződő várható tartalékképzés összege (4 220,0 millió Ft).

Nemzetközi kötelezettségek

Tervjavaslat: 20,0 millió Ft

Ezen a rovaton kell elszámolni a nemzetközi szervezetekben történő részvétel után fizetendő tagsági díjakat.

Egyéb működési célú támogatások államháztartáson belülre

Tervjavaslat: 30,0 millió Ft

Az egyéb működési célú kiadásokon belül, az államháztartáson belüli támogatásra 30,0 millió Ft-ot tartalmaz a tervjavaslat.

Egyéb működési célú támogatások államháztartáson kívülre

Tervjavaslat: 10 050,0 millió Ft

Az előirányzat az együttműködési megállapodásokon alapuló működési célú támogatások mellett, tartalmazza az Alap részére nyújtandó támogatást is. Ezt az összeget (10 000,0 millió Ft) az Alap közérdekű célra, a műsorszórás költségeinek finanszírozására használhatja fel, figyelemmel az M4 csatorna fenntartására és HD terjesztésére, valamint az ehhez szükséges csatornakínálat- és kapacitásbővítésre, az európai elérhetőséget nyújtó sugárzásra.

Tartalékok

Tervjavaslat: 4 220,0 millió Ft

A Hatóság a 2022-ben befolyó jelentős összegű többletbevételeiből 4 220,0 millió Ft tárgyévi működési tartalék képzését tervezi.

5. BERUHÁZÁSOK

Tervjavaslat: 4 100,0 millió Ft

A felhalmozási kiadások tervjavaslata a 2021 első félévi tény adatok, a várható teljesítések és a 2021. évi törvény szerinti előirányzatok figyelembe vételével került kialakításra.

Ez az előirányzat a 2021. évi tervhez képest 250,0 millió Ft növekedést tartalmaz, melynek magyarázata, hogy a következő évben folytatódnak a mérésügyi és informatikai fejlesztések, valamint lecserélésre kerül az elöregedett intézményi gépjárművek egy része.

Immateriális javak beszerzése, létesítése

Tervjavaslat: 720,0 millió Ft

Az immateriális javak beszerzése, létesítése terv soron az új szoftverek licenc,- használati- és tulajdonjogára fizetendő összegek szerepelnek.

A jogcímcsoport egyik jelentős eleme a mérési célú szoftverek beszerzésére tervezett 300,0 millió Ft. Ezen a soron kell elszámolni azokat a mérési célú szoftvereket, amelyeket a Hatóság használati joggal vesz meg.

A szoftverek, licencek beszerzésére tervezett 420,0 millió Ft azokra a tételekre nyújt fedezetet, amelyek biztosítják a folyamatos működést.

Informatikai eszközök beszerzése, létesítése

Tervjavaslat: 860,0 millió Ft

Az informatikai eszközök 2022. évi terve a Hatóságnak a számítástechnikai eszközök vásárlására irányuló igényeit tartalmazza. Az előző évi tervvel megegyező a 2022. évi tervszám, a jövő év során folytatódnak a storage cserék és a hálózati eszközök beszerzései.

Ezen jogcím kerete teszi lehetővé az informatikai rendszerek működtetéséhez szükséges tűzfal rendszer folyamatos fejlesztését, központi switch beszerzéseket, a munkaállomások színvonalának fenntartását biztosító beszerzéseket, valamint a speciális feladatokat ellátó IT eszközök megvásárlását.

Egyéb tárgyi eszközök beszerzése, létesítése

Tervjavaslat: 1 791,7 millió Ft

Az egyéb tárgyi eszköz beszerzésekre tervezett összeg fedezetet nyújt az Infokommunikációs Erőforrások Divízió által koordinált műszervásárlásokra és mérőhelyek kialakítására, az elavult, elhasználódott műszerek cseréjére, továbbá új technológiájú berendezések, valamint új szolgáltatások mérésére alkalmas műszerek beszerzésére. A két jogcímre (műszerek vásárlása, mérőhelyek kialakítása) együttesen 1 300,0 millió Ft került betervezésre.

További említésre érdemes tervsor az intézményi gépjármű vásárlását biztosító 232,7 millió Ft-os keret, ami az elöregedett és magas futásteljesítményű személygépjárművek cseréjére nyújt fedezetet, valamint a 100,0 millió Ft-os keretet tartalmazó, felügyeleti mérőgépjármű beszerzésére vonatkozó tervtétel. Ez utóbbi teszi lehetővé a meglévő mérőgépjárművek cseréjét, ugyanis a polgári és a nem polgári (HM, BM) mérési kapacitásigény növekedése felgyorsította a használatban levő mérőautók elöregedését, így csak folyamatos fejlesztéssel, beruházással lehet eleget tenni a kor követelményeinek (pl. 5G képes mérés) való megfelelésnek.

Beruházási célú előzetesen felszámított áfa

Tervjavaslat: 728,3 millió Ft

A beruházási áfa a 2022-re érvényes 27,0%-os kulccsal került a tervbe.

KÖLTSÉGVETÉSI BEVÉTELEK

1. MŰKÖDÉSI CÉLÚ TÁMOGATÁSOK ÁLLAMHÁZTARTÁSON BELÜLRŐL

Tervjavaslat: 2 564,0 millió Ft

Ezen az előirányzaton az Alaptól kapott, a Médiatanács hivatali szervének működését biztosító forrás szerepel

2 564,0 millió Ft összeggel. A támogatás összege fedezi a teljes Médiafelügyeleti Divízió és a Médiatanács Titkárság

Főosztály kiadásait, amely magában foglalja a Médiatudományi Intézet kiadásait is.

2. KÖZHATALMI BEVÉTELEK

Tervjavaslat: 36 150,0 millió Ft

2.1. Igazgatási szolgáltatási díjak

Tervjavaslat: 252,7 millió Ft

Elektronikus hírközlési igazgatási eljárási díj

Tervjavaslat: 252,6 millió Ft

A 2022. évi tervezés alapját az aktuális év tényleges (a tervezésig megvalósult) és várható bevételi értéke képezi. A tervezés időpontjáig az eljárási díjak, költségek bevételére kiható, az alábbiakban kifejtett jelentős jogszabály módosulások történtek.

2020. december 21-én hatályba lépett az elektronikus hírközlési építmények elhelyezéséről és az elektronikus hírközlési építményekkel kapcsolatos hatósági eljárásokról szóló 20/2020. (XII. 18.) NMHH rendelet (a továbbiakban: Rendelet), amelyet a 2021. február 15. napját követően indult eljárásokban kell alkalmazni. A Rendelet értelmében, megszűnt az előzetes bejelentés jogintézménye, és ezt a megszűnő jogi kategóriát az engedélyezési eljárás váltotta fel. (Utólagos bejelentés 2022. május 31-ig tehető.) A változtatás hosszabb távon is kihathat az építési engedélyek számára, az abból származó bevételekre. Jelentős darabszám növekedés várható, mivel az eddig előzetes bejelentés alapján építhető hálózatok is építési engedélyként jelennek majd meg.

Az új engedélyezési Rendelethez kapcsolódóan, módosításra került a Nemzeti Média- és Hírközlési Hatóság egyes eljárásainak igazgatási szolgáltatási díjairól és a díjfizetés módjáról szóló 5/2011. (X. 6.) NMHH rendelet, amelynek értelmében a 2020. december 21. napját követően benyújtott engedélykérelmekre a módosított eljárási díjakat kell megfizetni.

A Hatóság a hírközlési hálózatok és antennatartó szerkezetek építése tekintetében 2022-re a 2021-es év törvény szerinti előirányzatához képest 3,9%-os bevétel növekedést tervezett. A tornyokhoz kapcsolódó bevételi adatok nehezen tervezhetők, mert néhány torony eljárási díjának megjelenése vagy elmaradása is jelentősen módosíthatja az egész éves bevételi tervet.

Rádióamatőr vizsgadíjak

Tervjavaslat: 0,1 millió Ft

A rádióamatőr vizsgázók által fizetendő vizsgadíjakból befolyó összeg. Nehezen határozható meg, hogy egy évben hány fő szeretne vizsgázni, ezért a több éves tapasztalat alapján lett megtervezve a díj a 2022-es évre vonatkozóan.

2.2. Frekvenciadíjak

Tervjavaslat: 30 822,9 millió Ft

A 2022. évi tervezés keretét alapvetően a mobilszolgáltató cégekkel megkötött hatósági szerződések határozzák meg. A közhatalmi bevételek 85,1%-át teszik ki a frekvenciadíjak, melyek részletes bemutatása az alábbi, jogcím szerinti bontásban történik.

 (adatok millió Ft-ban)

 Jogcím megnevezése

 Tervjavaslat részösszege

 Tervjavaslat összege

 Mobil koncessziós díjak összesen

 

 3 718,7

 900 MHz (GSM) frekvenciadíj

 2 376,0

 

 1800 MHz (DCS) frekvenciadíj

 1 342,7

 

 2100 MHz (UMTS) sávdíj

 

 2 025,0

 Műsorszóró állomások frekvenciadíja összesen

 

 643,2

 URH frekvenciadíj összesen

 

 538,6

 Mikrohullámú frekvenciadíj összesen

 

 2 142,0

 Egyéb frekvenciák használati díja összesen

 

 46,0

 2012. évi pályázat frekvenciadíjai összesen

 

 767,5

 900 MHz (E-GSM) sávdíj

 576,0

 

 26 GHz sávdíj

 191,5

 

 2014. évi pályázat frekvenciadíjai összesen

 

 9 013,7

 450 MHz sávdíj

 265,7

 

 800 MHz sávdíj

 5 400,0

 

 900 MHz sávdíj

 450,0

 

 1800 MHz sávdíj

 670,5

 

 2600 MHz sávdíj

 2 227,5

 

 2016. évi pályázat frekvenciadíjai (3400-3800 MHz sávdíj) összesen

 

 540,0

 2019. évi pályázat frekvenciadíjai összesen

 

 4 570,8

 700 MHz sávdíj

 1 950,0

 

 2100 MHz sávdíj

 1 170,0

 

 3600 MHz sávdíj

 1 450,8

 

 2020. évi pályázat frekvenciadíjai összesen

 

 6 817,4

 900 MHz sávdíj

 3 406,0

 

 1800 MHz sávdíj

 3 411,4

 

 Frekvenciadíjak mindösszesen

 

 30 822,9

Mobil koncessziós díjak

Tervjavaslat: 3 718,7 millió Ft

A három nagy mobilszolgáltató (Magyar Telekom Nyrt., Telenor Zrt., Vodafone Magyarország Zrt.) 2005. év előtt elnyert 900 MHz-es és 1800 MHz-es sávjai tartoznak ide, amelyben frekvenciahasználati jogosultsággal rendelkeznek Magyarország teljes területén, a földfelszín tekintetében, beleértve a metróalagutakat is. A szolgáltatók a szerződésekben meghatározott frekvenciasávokban az elektronikus hírközlésről szóló 2003. évi C. törvény 188. § 86-87. pontjaiban foglalt meghatározás szerinti mobil elektronikus hírközlési szolgáltatás nyújtására jogosultak, mely olyan nyilvánosan elérhető telefonszolgáltatást jelent, mely beszédátvitelre, valamint az ehhez kapcsolódó szolgáltatásokra és egyéb szolgáltatásokra (például adatátviteli szolgáltatások, rövid szöveges üzenetküldés) vonatkozik.

A szerzett frekvenciahasználati jogosultság szerint, a fenti mobilszolgáltatóknak kizárólagos joguk van arra, hogy a jogosultsággal érintett frekvenciasávokban a frekvenciahasználathoz szükséges frekvenciakijelölés és rádióengedély kiadása érdekében eljárjanak.

A mobil koncessziós sávok használati jogosultsága 2022 áprilisában lejár, azonban a 900 MHz-es sávban 2022-re vonatkozóan, nem csökken a tervezett díjbevétel 2021 évhez képest, a szerződésben foglalt sajátos fizetési ütemezés miatt: a kiállított számlák több, mint egy éves fizetési határidővel rendelkeznek, így díjbevétel még 2023. III. negyedévig várható. Az 1800 MHz-es spektrumban negyedéves csúszással, 2022. III. negyedévig fizetnek a szolgáltatók (Magyar Telekom Nyrt., Telenor Zrt., Vodafone Magyarország Zrt.).

Előzőekre tekintettel, a 900 MHz (GSM) frekvenciasávban a tervezett összeg 2 376,0 millió Ft, az 1800 MHz-es (DCS) blokk esetében 1 342,7 millió Ft bevétel várható.

A lejáró hatósági szerződések miatt, a 2020. évi pályázatok keretében értékesítésre kerültek a felszabaduló frekvenciablokkok, aminek részletes bemutatása a 2020. évi pályázat frekvenciadíjai jogcím részletezésénél történik.

2100 MHz (UMTS) sávdíj

Tervjavaslat: 2 025,0 millió Ft

A 2100 MHz (UMTS) sáv a hagyományos, 3G technológiára alkalmas készülékek működtetését biztosítja, mely technológia azonban idővel majd kivezetésre kerül. A szolgáltatókkal kötött szerződések értelmében a frekvenciablokk a szerződések lejártáig a szolgáltatóknál marad.

A tarifarendelet 2011. április 1-jei hatállyal módosította az UMTS frekvenciasáv után fizetendő díjakat. Megszűnt a felhasznált csatornák darabszámától függő díj, a szolgáltatóknak havonta kizárólag sávdíjat kell fizetniük, mely az egységdíj, az értékesített frekvenciasávok szélessége és az arra vonatkozó sávszorzó szorzataként képződő havi fix összeg.

A korábban alkalmazott negyedéves számlázás helyébe a havi fix összegű kiszámlázás lépett, mivel már nem kell a szolgáltatók havi adatközlésére várni. Ennek értelmében, a használt sáv után a szolgáltatók már egységesen, a sávszélesség alapján fizetik a díjat, mely beruházás ösztönző lépésként minősíthető.

A sávdíj mértéke 2014. január 1. óta nem változott, így a korábbi évekhez hasonló összegű bevétel várható.

Műsorszóró állomások frekvenciadíja

Tervjavaslat: 643,2 millió Ft

2022-től jelentős változás nem várható a műsorszóró frekvenciákból származó bevételekkel kapcsolatban.

A digitális televíziókkal kapcsolatosan, a tervezésnél figyelembe lett véve a mára csaknem teljes egészében kialakult 5 új országos hálózat, valamint a helyi televíziók teljesítményemelése, melyek magasabb frekvenciahasználati díjakat eredményeznek. Jelentős változásra tehát nem számít a Hatóság az országos és helyi/körzeti digitális televízióadókkal kapcsolatban, a bevételek várhatóan a 2021-es szint körül stagnálnak majd.

Az analóg rádiózás terén, az Mttv. értelmében fokozatosan kerül sor médiaszolgáltatási lehetőségek újrapályáztatására. A 2022-2026-os időtávban lejáró országos FM hálózat engedélye lejár, újrapályáztatásuk és jelentős műszaki változás nélküli tovább üzemeltetésük feltételezhető. A helyi és körzeti médiaszolgáltatások számának stagnálása feltételezhető, ami miatt jelentősebb változás nem várható az FM műsorszórásból származó bevételekben.

A digitális rádiózás jövőjével, bővítésével kapcsolatban egyelőre nincs hivatalos, konkrét döntés. A bevételi tervszámok becslésekor azzal a feltételezéssel élt a szakterület, hogy digitális rádió adóállomás nem fog üzemelni Magyarországon a 2022-2026-os időtávban. Még kérdéses, hogy a T-DAB hálózat kiépítése mikor és milyen formában várható, melyről jelenleg nem áll rendelkezésre információ.

URH frekvenciadíj

Tervjavaslat: 538,6 millió Ft

Az URH rendszerek biztosítják többek között a vasúti rendszerek, a különböző diszpécser szolgálatok, a taxihálózatok, vagy adott telephelyek közti helyi kommunikációt. Az URH rendszerek száma már több éve stagnál, így az előző évekhez hasonló összegű bevétel lett tervezve 2022-re. Ennek egyik oka, hogy a korszerű nyilvános rádiótelefon szolgáltatások több területen is betörtek erre a piaci szegmensre is. A másik ok, hogy a korszerű digitális modulációk olyan hatékony spektrum használatot indukálnak, melynek következtében nem kell sávszélesség bővítést alkalmaznia a felhasználónak, és így a tarifája sem módosul.

Mikrohullámú frekvenciadíj

Tervjavaslat: 2 142,0 millió Ft

Az előző években tapasztalt frekvencia lekötési díj stagnálása után a mikrohullámú frekvenciadíjakon a jövőben növekedés feltételezhető. A korábbi bevételi tervhez képest, nagyobb eltérés a hagyományos mikrohullámú sávoknál mutatkozik. A számok emelkedése - és természetesen az engedélyek darabszámának növekedése - azt mutatja, hogy a nagy távközlési szolgáltatók (de nemcsak kizárólagosan) ismét dinamikusan bővítik rendszereiket, ennek köszönhetően a bevételek is növekedési pályán állnak.

Mivel az optikai hálózatokat nem lehet olyan gyorsan kiépíteni, mint amennyire a bázisállomási rendszereket bővíteni szükséges, ezért a szolgáltatók mikrohullámú eszközöket telepítenek, amelyek ugyanúgy alkalmasak a szélessávú adatátvitelre. A mikrohullámú technológiának köszönhetően, gyors telepítési lehetőség nyílik „pont-pont közötti” összeköttetések létrehozására, amit számos szolgáltató igénybe is vesz.

Másfelől a szolgáltatók már készülnek az Európai Unió által is szorgalmazott 5G technológiához szükséges nagyobb kapacitás igényekre, hogy a pályázatok lezárása után minél könnyebben és gyorsabban el tudják indítani a szolgáltatásokat.

Egyéb frekvenciák használati díja

Tervjavaslat: 46,0 millió Ft

E kategóriába azon rendszerek tartoznak, amelyek a frekvenciadíjak többi kategóriájába nem illenek. Tekintettel az ilyen típusú rendszerekben üzemeltetett alacsony állomásszámra és díjtételre, ez nem szignifikáns összeg a bevételekben.

2012. évi pályázat frekvenciadíjai

Tervjavaslat: 767,5 millió Ft

A 2013. október 11-én módosított hatósági szerződések biztosítják a három nagy szolgáltató 2012. évben elnyert 900 MHz (E-GSM) frekvenciasáv blokkjainak használatát, valamint ezek határozzák meg a sávdíjak értékét, melynek alapján ezen a jogcímen 576,0 millió Ft bevétel kalkulálható. A 900 MHz-es E-GSM sáv használati ideje lejár 2022. áprilisban. A blokkok sávdíját a szolgáltatók szintén eltolt ütemezéssel fizetik, ezért ebből a sávból bevétel még 2023. III. negyedévben is várható. A felszabaduló frekvenciasáv blokkjainak használata a 2020. évi új frekvencia pályázatba beépítésre és újrapályáztatásra, azaz értékesítésre került.

A 2012. évi pályázat szerint, a 26 GHz-es mikrohullámú sávban a fix sávdíjas mikro bevételek 2014. óta konstans értéken vannak és a jövőben sem várható ennek módosulása. A sávokat használó szolgáltatók továbbra is aktívan üzemeltetnek eszközöket ebben a spektrumban is. 2022. évben 191,5 millió Ft bevétellel tervez a Hatóság.

2014. évi pályázat frekvenciadíjai

Tervjavaslat: 9 013,7 millió Ft

A 450 MHz sáv pályáztatása még 2013-ban sikeresen lezárult, melyből 2022. évben 265,7 millió Ft bevétel prognosztizálható.

A 800 MHz-es sávban a három szolgáltató havi 450,0 millió Ft-os fizetési kötelezettséggel bír, amelyet a számlaegységesítési megállapodásnak megfelelően, a negyedév első hónapjának közepén számláz ki a Hatóság 30 napos fizetési határidővel. 2022-ben 5 400,0 millió Ft a várható bevétel ebben a sávban.

A 900 MHz-es sávban szintén minden blokk elkelt, a három szolgáltató havi 37,5 millió Ft-os fizetési kötelezettség szerint teljesít. A terv szerint 450,0 millió Ft bevétel várható ezen a jogcímen.

Az 1800 MHz-es sávban szintén minden megpályáztatott blokk értékesítésre került. A két nyertes szolgáltatónál havi 55,9 millió Ft-os fizetési kötelezettség jelentkezik. Ezen a jogcímen a várható teljesítés 670,5 millió Ft.

A 2600 MHz-es sávban négy blokk kelt el. A három sávban a nyertes szolgáltatóknak havi 140,6 millió Ft-os díjfizetési kötelezettségük keletkezett. A negyedik blokk esetén (FDD sáv) a Vodafone Magyarország Zrt. a szerződése szerint halasztott fizetéssel nyerte meg a sávot, az 1 393,1 millió Ft kumulált összeget kamatokkal együtt 2017. májusban és augusztusban kellett megfizetnie és ezen időponttól kezdődően folyamatos a díjfizetési kötelezettsége.

2022. évben 2 227,5 millió Ft összegű bevétellel tervez a Hatóság.

2016. évi pályázat frekvenciadíjai (3400-3800 MHz sávdíj)

Tervjavaslat: 540,0 millió Ft

A 2016 első félévében lezárult pályázat alapján a 3400-3800 MHz-es frekvencia tartományban 2*30 MHz duplex és 20 MHz szimplex sáv használati joga került értékesítésre. A sávok használatához kiadott határozatok hosszútávra rögzítik a frekvenciadíjakat. 2022-ben a DIGI Távközlési és Szolgáltató Kft. a teljes díjat fizeti meg (216,0 millió Ft), mivel lejárt a kiépítési időszakra biztosított 50,0%-os kedvezmény. A Vodafone Magyarország Zrt. viszont a 2019-2020. évi pályáztatás során nyilatkozott az 5G beruházásokról, és így megkapta a kiépítés további időszakára is az 50,0%-os díjkedvezményt (324,0 millió Ft).

2019. évi pályázat frekvenciadíjai

Tervjavaslat: 4 570,8 millió Ft

A 700 MHz-es sáv teljes spektruma elkelt 2020-ban. A terv szerint 1 950,0 millió Ft bevétel várható ezen a jogcímen.

A 2100 MHz-es sávban két szolgáltató havi 97,5 millió Ft-os fizetési kötelezettség szerint teljesít. A 2022. évi várható bevétel 1 170,0 millió Ft ezen a jogcímen.

A 3600 MHz-es sávban három nagy szolgáltató szerzett jogosultságot, az éves bevételi összeg 1 450,8 millió Ft.

2020. évi pályázat frekvenciadíjai

Tervjavaslat: 6 817,4 millió Ft

Mivel a mobil koncessziós díjak hatósági szerződései 2022. április hónapban lejárnak, szükségessé vált a felszabaduló frekvenciablokkok újbóli értékesítése. Hatósági szempontból a mobil távközlési szolgáltatások ily módon továbbra is gördülékenyen megvalósíthatók a 900 MHz-es és 1800 MHz-es frekvenciasávok vonatkozásában is. Az érintett frekvenciákon jelenleg több millió előfizetőt szolgálnak ki a mobilcégek, ezért ebben az esetben is hangsúlyos szempont a szolgáltatás folytonosságának biztosítása.

Az érintett sávok frekvenciahasználati jogosultságainak licitálására 2021. január 28-án került sor. A résztvevő három nagy szolgáltató, a Magyar Telekom Nyrt., a Telenor Zrt. és a Vodafone Magyarország Zrt. összesen 150,2 milliárd forint értékben licitált a másfél évtizedre szóló használati jogosultságokért. Az árverésen a szolgáltatók az egyes frekvenciasávokon belül arra licitálhattak, hogy az adott sávban a kezdőlicit értékéről indulva mennyi frekvenciablokkra tartanak igényt.

A Magyar Telekom Nyrt. a 900 MHz-es sávban 16 MHz-et, az 1800 MHz-es sávban 40 MHz-et nyert el. A Telenor Zrt. a 900 MHz-es sávban 26 MHz-et szerzett, az 1800 MHz-es sávban pedig 40 MHz-re licitált sikerrel. A Vodafone Magyarország Zrt. a 900 MHz-es sávban 18 MHz-re, az 1800 MHz-es sávban pedig 40 MHz-re tett szert.

Az árverésen megszerzett spektrummennyiségekért a licitáló szolgáltatók tehát jelentős összeget fizetnek a magyar államháztartásnak: a 900 MHz-es sáv blokkjai 73,8 milliárd Ft-ért, az 1800 MHz-es sáv részei 76,4 milliárd Ft-ért keltek el.

A jogosultságok tizenöt évig, 2037. április 9-ig érvényesek, azután, hogy a mostani jogosultságok 2022 áprilisában lejárnak.

2022. évre a 900 MHz sávdíj tervezett bevétele 3 406,0 millió Ft, míg az 1800 MHz sávdíjra 3 411,4 millió Ft bevétellel kalkulál a Hatóság. A 2020. évi pályázatok határozatai szerint, az új blokkok után havonta fizetnek majd a szolgáltatók. A fizetés 2022. április 9. után kezdődik.

2.3. Azonosítók díja

Tervjavaslat: 2 550,0 millió Ft

Ez a bevételi jogcím az azonosítók használati díjából áll.

A hírközlő hálózatok működéséhez és működtetéséhez, illetőleg a szolgáltatások nyújtásához szükséges számok, címek és ezek tartományai - összefoglaló néven az azonosítók - korlátozott erőforrások. A rendelkezésre álló azonosítókat az Azonosítók Nemzeti Felosztási Terve tartalmazza, amely az azonosítók összességének az egyes tevékenységek és szolgáltatások közötti felosztását, az azonosítók típusát, felosztását és terjedelmét határozza meg.

Az azonosítók díja beszedése az elektronikus hírközlési szolgáltatásokhoz szükséges azonosítók lekötésének és használatának díjáról szóló 5/2012. (I. 24.) NMHH rendelet alapján történik.

A 2021. évi várható magasabb pénzforgalmi teljesítés ellenére, a szakterület 2022-re vonatkozóan fenntartja a korábbiakban prognosztizált díjbevétel tervet, azaz a 2 550,0 millió Ft azonosítógazdálkodási díjbevétel prognózist.

Hosszabb időtávlatban az azonosítóhasználati díjbevétel változással járó nagyobb cégmozgások előre nem láthatóak.

A kijelölhető azonosítók nagy száma miatt, előzetes lekötések nem indokoltak, ezért lekötési díjbevétel tervezése nem szükséges.

A számhordozási díjak éves átlagban kiegyenlítődnek, mivel az egyik szolgáltatótól „elhordozott” számok díjai néhány nap differenciával megjelennek a fogadó szolgáltatónál, így egyenlegében nulla összeggel kalkulált a Hatóság.

2.4. Felügyeleti díj

Tervjavaslat: 2 134,3 millió Ft

A felügyeleti díj mértékét, valamint a felügyeleti díjjal kapcsolatos adatszolgáltatást a felügyeleti díjról szóló 7/2016. (X. 14.) NMHH rendelet szabályozza.

Az elmúlt tizenhét év adatai alapján, a 2022-es évre a Hatóság a szolgáltatók számának minimális csökkenésével, és az általuk befizetett felügyeleti díj 0,2%-os növekedésével számol.

A tervezés így kellő tartalékot tartalmaz arra az esetre, ha a jelenlegi fejlődési tendenciában jelentős mértékű, kedvezőtlen változás következne be.

2.5. Üzemeltetési díjak

Tervjavaslat: 6,8 millió Ft

A műsorterjesztés és a digitális átállás szabályairól szóló 2007. évi LXXIV. törvény 43/N. § (6) bekezdése alapján, a helyi és körzeti vételkörzetű földfelszíni műsorterjesztési szolgáltatások nyújtását lehetővé tevő digitális televízió- műsorszóró adó üzemeltetési jogosultságának gyakorlására feljogosító hatósági szerződésben a felek által meghatározott üzemeltetési jogosultságért fizetendő díj mértéke alapján tervezett bevétel.

2.6. Egyéb bírság bevételei

Tervjavaslat: 383,0 millió Ft

A bírság nagyságrendje nehezen becsülhető, mivel a kirótt bírságok nagymértékben függenek a szolgáltatók jogkövető magatartásától.

2.7. Késedelmi pótlék

Tervjavaslat: 0,3 millió Ft

Az államháztartás számviteléről szóló 4/2013. (I. 11.) Korm. rendelet (a továbbiakban: Áhsz.) értelmében az adók, díjak módjára behajtható bevételekhez kapcsolódó késedelmi pótlékot a közhatalmi bevételek között kell kimutatni, így ezen a jogcímen 0,3 millió Ft bevételt prognosztizál a Hatóság.

3. MŰKÖDÉSI BEVÉTELEK

Tervjavaslat: 9 040,0 millió Ft

Tulajdonosi bevételek

Tervjavaslat: 2,8 millió Ft

A jogcím az egyéb központi osztalékbevételből származó összeget tartalmazza. A tervsor az Interszputnyik Nemzetközi Űrtávközlési Szervezet befizetéséhez kapcsolódik. E szervezetnek Magyarország az egyik alapító tagja. A nemzetközi szerződés alapján, a Hatóság képviseli hazánkat, így a szervezet a Hatóság részére utalja át a tárgyévben Magyarországot illető osztalékot.

Kiszámlázott áfa

Tervjavaslat: 9 015,4 millió Ft

Az általános forgalmi adó bevételek az adóköteles bevételek után befolyt áfa összegét tartalmazzák, a 2022. évre érvényes 27,0%-os kulccsal. A tervezés szempontjából releváns főbb adóköteles bevételek a frekvenciadíjak, valamint az azonosítók díja jogcímeken befolyó bevételek.

Biztosítók által fizetett kártérítés

Tervjavaslat: 2,0 millió Ft

Az Áhsz. értelmében, ezt a jogcímet külön soron kell nyilvántartani. A 2021. évi tényadatokból kiindulva 2,0 millió Ft bevétel szerepel a javaslatban.

Egyéb működési bevételek

Tervjavaslat: 19,8 millió Ft

Ezen soron a kötbérből, kártérítésből, késedelmi kamatból, jogtanácsosi díjakból, perköltségekből, alkalmazottak térítéséből származó és előző évi kiadások megtérülésével kapcsolatos bevételek szerepelnek. Ez a bevétel típus is a jellegéből adódóan kizárólag bázis alapon tervezhető.

4. FELHALMOZÁSI BEVÉTELEK

Tervjavaslat: 40,0 millió Ft

Ezen a jogcímen jelenik meg a felesleges és az elhasználódott eszközök értékesítéséből származó bevétel. Az értékesítési bevételek jelentősebb tétele a lecserélt intézményi gépjárművek eladásából származó bevételek.

5. FELHALMOZÁSI CÉLÚ ÁTVETT PÉNZESZKÖZÖK

Tervjavaslat: 6,0 millió Ft

A munkavállalók részére nyújtott kölcsönök visszatérüléséből számított összeg szerepel a tervsoron.

A 2-3. §-hoz

A MÉDIATANÁCS KÖLT SÉGVETÉSE

A MÉDIATANÁCS MŰKÖDÉSI KÖLTSÉGVETÉSE

A Médiatanács hivatali szerve a Nemzeti Média- és Hírközlési Hatóság Hivatala.

A Médiatanács munkájának támogatásával kapcsolatos teendők kiadásait a Hatóság költségvetése tartalmazza. A Médiatanács a 641/2011. (V. 18.) számú határozatában úgy döntött, hogy a saját költségvetésének előirányzatai csak a tagok tiszteletdíjait és a szakértői díjak fedezetét tartalmazzák.

A társszabályozó hatóságokkal kötött szerződésekben foglalt feladatokra, az együttműködés magas szintű folyamataira, a felek közötti kapcsolatok erősítésére hivatkozva határozott a testület az 1286/2013. (VIII. 28.) számú döntésében arról, hogy fentieken kívül, előirányzati fedezetet biztosít a pénzeszközök átadására is az egyéb működési célú kiadások előirányzaton.

A hatályos államháztartási számviteli rendnek megfelelően, a Médiatanács működési költségvetése tartalmazza a Médiatanács kezelésében lévő előirányzatok után kiszámlázott, valamint az előzetesen felszámított és fizetendő áfa összegeit is.

KÖLTSÉGVETÉSI KIADÁSOK

1. SZEMÉLYI JUTTATÁSOK

Tervjavaslat: 102,0 millió Ft

A Médiatanács létszáma 5 fő, mely a Médiatanács elnökéből és annak tagjaiból áll.

Az Mttv. 2019. augusztus 1-i módosítása érintette a Médiatanács elnökének és tagjainak illetményére vonatkozó szabályozást is.

Az Mttv. 130. § (1) bekezdése szerint: „A Médiatanács elnöke az Elnök havi illetménye 10%-ának megfelelő mértékű tiszteletdíjban részesül, illetve költségtérítésre jogosult.”

A tagok tiszteletdíjának összegéről az Mttv. 130. § (2) bekezdése rendelkezik: „A Médiatanács tagja az Elnök havi illetménye 40%-ának megfelelő mértékű tiszteletdíjban részesül, illetve költségtérítésre jogosult.”

A Hatóság Elnökének illetménye a Magyar Nemzeti Bankról szóló 2013. évi CXXXIX. törvény 149. § (1) bekezdése szerinti havi bér 80%-a, azaz havi 4,0 millió Ft.

Fentieknek megfelelően, a Médiatanács elnökének illetménye 0,4 millió Ft, a tagoké pedig 1,6 millió Ft havonta.

A Médiatanács elnökének és tagjainak tiszteletdíjaként a fentiek alapján összesen 81,6 millió Ft került a tervbe, a korábbi évekkel egyezően.

A Médiatanács munkájának szakértői támogatására a személyi juttatások között 20,4 millió Ft megbízási díj van előirányozva.

Az összes személyi juttatási előirányzat terve 102,0 millió Ft.

2. MUNKAADÓKAT TERHELŐ JÁRULÉKOK ÉS SZOCIÁLIS HOZZÁJÁRULÁSI ADÓ

Tervjavaslat: 16,0 millió Ft

A tiszteletdíjak és a megbízási díjak után számított szociális hozzájárulási adó mértéke 2022. július 1-től 15,5%-ról 15,0%-ra csökken, így a 2022. évi tervezet is ezzel az értékkel számol az év második félévére.

3. DOLOGI KIADÁSOK

Tervjavaslat: 549,0 millió Ft

A dologi kiadások között került tervezésre a Médiatanács munkájának támogatására a külső szakmai szolgáltatások fedezete 36,0 millió Ft összegben. Az előirányzat tartalmazza továbbá az egyéb szolgáltatások (pl. számlavezetési díj) 3,2 millió Ft-os összegét, a dologi kiadásokra számított működési célú előzetesen felszámított áfa 10,6 millió Ft-os összegét, valamint a médiapiaci bevételek - NAV felé továbbutalandó - áfa részét (499,2 millió Ft), melyek együttes összege 549,0 millió Ft.

4. EGYÉB MŰKÖDÉSI CÉLÚ KIADÁSOK

Tervjavaslat: 28,0 millió Ft

A társszabályozó szervezetek működésének finanszírozására 28,0 millió Ft támogatás került a tervbe.

KÖLTSÉGVETÉSI BEVÉTELEK

1. MŰKÖDÉSI CÉLÚ TÁMOGATÁSOK ÁLLAMHÁZTARTÁSON BELÜLRŐL

Tervjavaslat: 195,8 millió Ft

A működési célú támogatás előirányzata nem változott az előző évhez képest.

2. MŰKÖDÉSI BEVÉTELEK

Tervjavaslat: 499,2 millió Ft

A működési bevételek előirányzata teljes összegében a Médiatanács kezelésében lévő bevételi előirányzatok áfa köteles bevételeinek áfa vonzatát tartalmazza.

A MÉDIATANÁCS KEZELÉSÉBEN LÉVŐ ELŐIRÁNYZATOK KÖLTSÉGVETÉSE

KIADÁSOK

A kiadási előirányzatok a bevételi előirányzatokkal egyezően kerültek a tervbe.

BEVÉTELEK

A Médiatanács kezelésében lévő előirányzataként kerültek tervezésre a Hivatal által kiszámlázandó, de véglegesen az Alapot illető médiaszolgáltatási-, frekvencia- és támogatási pályázati díjak, valamint a kötbér, a bírság és az óvadék összege.

A médiaszolgáltatási díjak tervezett összegében figyelembevételre kerültek a legnézettebb országos kereskedelmi televíziók - az előző évhez képest nagyságrendileg változatlan - bevételei (RTL Klub Zrt. - 77,6 millió Ft, TV2 Zrt. - 104,4 millió Ft), az országos rádiós kereskedelmi jogosultság hasznosításából származó bevétel (Hold Rádiós és Televíziós Reklám Kft. - 977,0 millió Ft), valamint minden más kereskedelmi rádiós és audiovizuális médiaszolgáltatás várható bevétele (671,0 millió Ft). Az utóbbi összeg növekményét az előző évi 526,2 millió Ft-hoz képest az inflációs hatáson kívül az magyarázza egyrészt, hogy egyes rádiós médiaszolgáltatók új jogosultságot elnyerve a korábbi jogosultságnál magasabb díjfizetési kötelezettséggel rendelkeznek, másrészt jelenleg is zajlik két budapesti pályázati eljárás, amelyek jelentősen eltéríthetik felfelé a befolyó médiaszolgáltatási díj összegét.

A terv 5,0%-os átlagos inflációval számol a médiaszolgáltatási díjak növekményével kapcsolatban.

A fentiek eredményeként, összesen mintegy 1 830,0 millió Ft-os médiaszolgáltatási bevétel szerepel a tervben, ami 12,3%-os többletet jelent a 2021. évi előirányzathoz képest.

A frekvencia pályázati díj előirányzata a 2021. évivel megegyező összegben (5,0 millió Ft) szerepel a tervben, mivel kiemelkedő frekvencia-értékesítés nem szerepel a 2022. évi tervek között, így ezzel kapcsolatban felmerülő nagyobb összegű pályázati díj bevétel sem prognosztizálható.

A támogatási pályázati díjak esetében az előző évivel megegyező összeg jelenik meg a tervezetben (16,5 millió Ft). A kötbér és bírság együttes tervezett összege 38,0 millió Ft.

Az óvadék előirányzaton 10,5 millió Ft pénzforgalmi teljesítés várható 2022-ben.

A 4. §-hoz

A MÉDIASZOLGÁLTATÁS-TÁMOGATÓ ÉS VAGYONKEZELŐ ALAP KÖLTSÉGVETÉSE

KIADÁSOK

Az Alap tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az Alap egyrészt műsorokat gyárt és vásárol, gazdálkodik a rábízott közszolgálati ingatlan- és médiavagyonnal, másrészt finanszírozó a közszolgálati médiaszolgáltató, a Médiatanács, annak hivatala, a Közszolgálati Közalapítvány, továbbá a közszolgálati feladatokat ellátó leányvállalatai tekintetében, valamint a Médiatanács által kiírt pályázatok útján támogatásokat nyújt.

A költségvetés összeállítása során is e funkcióknak megfelelően kerültek meghatározásra az egyes kiadási sorok.

A központi költségvetésből kapott közszolgálati hozzájárulás egy részét az Alap pénzalapi funkciójának megfelelően továbbutalja a Médiatanács, a Médiatanács hivatali szerve, a Közszolgálati Közalapítvány részére, valamint felhasználja az alábbi jogcímeknek megfelelően.

Az Alap pályázatok útján a Médiatanács döntése alapján támogatásokat folyósít a közösségi médiaszolgáltatások támogatására, amely célra 1 440,0 millió forint került tervezésre.

Az Alap feladata a közszolgálati médiaszolgáltató működésének finanszírozása. A Duna Médiaszolgáltató Nonprofit Zrt. működésére 1 785,0 millió forintot tartalmaz a tervezet.

Az Alap médiaszolgáltatás-támogatási és vagyonkezelési tevékenységének kiadásai tartalmazzák az Alap működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Magyar Rádió Művészeti Együttesei Nonprofit Kft. az Alap tulajdonosi joggyakorlásában lévő, a Magyar Állam tulajdonában álló gazdasági társaság, melynek közhasznú működéséhez az Alap hozzájárul.

Az Alap - a Nemzeti Audiovizuális Archívumról szóló 2004. évi CXXXVII. törvény szerinti feladatok ellátására - a rádiós és televíziós műsorszámok gyűjtésének, nyilvántartásának, megőrzésének és a nyilvánosság számára történő hozzáférhetővé tételének elvégzésére létrehozta az MTVA Digitalizációs Műhely Kft.-t, amely működésének finanszírozását az Alap támogatás útján biztosítja.

A Közszolgálati Médiaakadémia Alapítványt az Alap azzal a céllal hozta létre, hogy biztosítsa a mindenkori közmédia számára - magyar és nemzetközi felsőoktatási intézményekkel együttműködve - a belső és külső képzéseket, ösztöndíj és gyakornoki programok útján segítse a közszolgálati újságíróképzést és egyéb szakmai programokat. Az Alapítvány működéséhez az Alap támogatást nyújt.

Az Mttv. 136. § (3) bekezdése alapján a médiaszolgáltatási díj az Alap bevétele, melyet a Hatóság szed be és utalja át az Alap részére. A médiaszolgáltatási díj áfa köteles bevétel. A kiszámlázott, azonban pénzügyileg nem rendezett díjak után az áfa fizetési kötelezettség a Hatóságot terheli, azt az Alap finanszírozza meg a Hatóság részére. Az Alap által a Hatóság részére finanszírozásként átutalt összeg, valamint a térülésként visszautalt összegek egyenlege az előző évek tény adatai és a tervezett médiaszolgáltatási díj alapján A Médiatanácsot terhelő, a médiaszolgáltatók által be nem fizetett áfa soron került megtervezésre.

A szerzői jogi törvény alapján az Alapnak ún. „must carry” jogdíjat kell fizetnie a jogkezelőnek.

A kiadások között az átlátható elszámolás miatt szintén külön soron kerül bemutatásra az Mttv. 134. § (5) szerinti befizetések felhasználása. A Hatóság által biztosított forrás a műsorterjesztési költségek jelentős részét hivatott finanszírozni. A műsorterjesztési költségek forrásátcsoportosítással finanszírozott része emiatt ezen a soron szerepel, míg a fennmaradó rész az Alap dologi költségei között.

Az Alap kamatfizetési kötelezettsége, egyéb pénzügyi ráfordítások soron elsősorban bankköltségek, pénzintézeti jutalékok, a nemzetközi szerződésekhez kapcsolódó bankgaranciák éves és kibocsátási díja került tervezésre.

A kultúrstratégiai, valamint egyes kulturális intézmények működéséhez szükséges források hosszú távú biztosításáról, továbbá az Eszterháza Turisztikai Beruházással kapcsolatos egyes intézkedésekről szóló 1501/2021. (VII. 26.) Korm. határozat (a továbbiakban: Korm. határozat) 3. pontja alapján, a Magyar Rádió Művészeti Együtteseinek a Budapest belterület 29038/3/A/5 helyrajzi számú (Budapest VI. kerület, Jókai utca 4. szám) ingatlanban történő elhelyezésével kapcsolatban 1 500,0 millió forint támogatásban részesül, melynek 2022. évre tervezett felhasználását, 1 000,0 millió forintot az egyéb céltámogatások felhasználása soron mutatjuk ki a bevétellel egyező összegben.

BEVÉTELEK

Az Alap bevételeit az Mttv. 136. § (3) bekezdése határozza meg. Ennek megfelelően a bevételek tervezése a következő tényezők figyelembevételével történt.

A közszolgálati hozzájárulás Magyarország elfogadott 2022. évi költségvetésének megfelelően került meghatározásra.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat, a pályázati díjak a frekvencia pályázati díjak és a támogatási pályázati díjak Alapot illető bevételi hányadát tartalmazzák.

A médiaszolgáltatási szerződésszegési kötbér, bírság, óvadék tartalmazza a médiaszolgáltatók által befizetett összegeket, amelyeket az Mttv., illetve a médiaszolgáltatási szerződés megsértése miatt szab ki a Médiatanács.

A médiaszolgáltatással kapcsolatos bevételi tételek a Hatóság tervei alapján kerültek meghatározásra.

Az Mttv.-nek a Hatóság és a Médiatanács gazdálkodására vonatkozó szabályai, különösen az Mttv. 134. § (5) bekezdése megfelelő alkalmazásával, a közfeladat ellátásának folyamatos magas szintű biztosítása érdekében a Hatóság elnöke dönthet arról, hogy forrást biztosít az Alap részére. Az Alap gazdálkodásához az utóbbi években a Hatóság csoportosított át forrást az Mttv. 134. § (5) bekezdésében foglalt rendelkezések alapján. A 2022-es év során is szükséges a forrásátcsoportosítás, ami az Alap műsorterjesztési költségeinek egy jelentős részét hivatott finanszírozni.

Az Alap a Korm. határozat alapján, a Magyar Rádió Művészeti Együtteseinek elhelyezésével kapcsolatban 1 500,0 millió forint támogatásban részesül, mely összegből 1 000,0 millió forintot a 2022. évi költségvetésben az egyéb céltámogatások soron veszünk figyelembe.

Az Mttv. alapján a kereskedelmi és vagyongazdálkodási bevételek az Alapot illetik. Ezen a jogcímen a reklámbevételek és az egyéb vállalkozási bevételek szerepelnek bruttó módon. A tervezés során a reklámpiac helyzete és a 2022-es bevételi várakozások kerültek figyelembevételre.

Az 5. §-hoz

A § a maradványok felhasználásáról szóló szabályozást tartalmazza.

A 6. §-hoz

A § a törvény hatályba léptetéséhez szükséges rendelkezést tartalmazza.