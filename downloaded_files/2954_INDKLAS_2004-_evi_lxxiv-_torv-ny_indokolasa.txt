2004. évi LXXIV. törvény indokolása

az állattenyésztésről szóló 1993. évi CXIV. törvény módosításáról

-----STARTING---POINT---ALTALANOS--- 

Az Európai Unióhoz történő csatlakozásunkhoz szükséges jogharmonizációs feladatok körébe tartozik az állattenyésztésről szóló 1993. évi CXIV. törvény folyamatos felülvizsgálata és módosítása.

Az Európai Unióhoz való csatlakozásra tekintettel egységes szabályozást kell alkalmazni az állattenyésztés területén.

Az állattenyésztési törvény felülvizsgálata során megállapított eltérések nem jelentenek jelentős változást az eddigi szabályozáshoz képest, csak pontosítást, illetve az Európai Unió szabadságjogaiból adódó kötelezettségek átvételét.

A módosításban új elemként a tenyészállat és szaporítóanyag behozatal szabályozásának enyhítése jelenik meg. Megszűnik a minisztérium engedélyező szerepe, azaz a behozatalhoz nem szükséges a minisztérium szakmai hozzájárulása. Ehelyett a behozatal bonyolítójának a behozatalt be kell jelenteni - a szakmai tartalom bemutatásával - a tenyésztési hatóságnak, hogy az szúrópróbaszerű, illetve eseti ellenőrzést végezhessen, viszont a bejelentéssel kapcsolatos előírások megszegőire bírságot lehet és kell kiszabni.

A társadalmi elvárással teljes összhangban a módosítás az európai gyakorlattal szinkronban - a tenyésztés társadalmi alapjait erősítve - az elismert tenyésztő egyesületek (szövetségek) által létrehozott szövetség (a továbbiakban: állattenyésztő szövetség) állattenyésztéssel összefüggő feladatait is meghatározza.

-----STARTING---POINT---RESZLETES---

Az 1. és 3. §-hoz

Az állattenyésztésről szóló hatályos törvény hatálya nem terjedt ki a bivaly és a szamár fajokra, míg az Európai Unió ezen fajok fajtáinak fenntartását, törzskönyvi nyilvántartását, az ezt végző szervezetek elismerési rendjét, teljesítményvizsgálatuk módját stb. szabályozza. Ennek megfelelően - a hazai tenyésztő szervezetek igényével is egyetértésben - a törvény hatálya kiterjed ezeknek a fajok tenyésztésére is. Ezen kívül szükséges, hogy a fel nem sorolt állatfajok tekintetében a törvény úgy határozza meg az egyéb állatok körét, hogy abba bármely állat beletartozzék, és azt ne rendeleti szintű szabály határozza meg.

A 2. §-hoz

A tenyésztés eredményét, a tenyészállatot és szaporulatát az élet egyre szélesebb területén használják fel, ezért a megváltozott társadalmi környezetben a gazdasági cél fogalmának kibővítése vált szükségessé. Erre példa a ló és az egyéb állatfajok sport- vagy kedvtelési céllal folytatott tenyésztése. A jogalkalmazásban ez a bővítés érdemi változást nem jelent, hiszen ez ideig sem csak a húshasznú és a mezőgazdasági igavonásra használt lófajták, hanem az angol telivér és ügető fajták tenyésztésére is kiterjedt a szabályozás. A módosítás e kérdésben összhangba hozza a szabályozást az Európai Unió előírásaival.

A törvény elfogadása óta a minisztérium neve megváltozott, amit ez a módosítás javít ki a törvény szövegében.

A 4. §-hoz

A közösségi jog vonatkozó előírásainak megfelelő szabályozást tartalmaz a szaporítóanyagok kísérő dokumentumaira vonatkozó módosítás. Eszerint, ha a műszalmában egynél több embrió, illetve petesejt található, azt a kísérő dokumentumban egyértelműen jelezni kell. Ez esetben az embriók és petesejtek genetikai hátterének egyformának kell lenniük.

A törvény a tojások esetében a jogalkalmazás során felmerült igény szerint határozza meg a kísérődokumentumokkal kapcsolatos követelményeket. Ez a változás nem jelent eltérést a jelenleg alkalmazott szabályoktól, mivel a végrehajtási rendeletek alapján eddig is ez érvényesült.

Az 5-6. és a 8. §-hoz:

A tenyésztő egyesületek és szövetségek az elmúlt tíz év alatt faji szövetségeket, illetve a teljes állattenyésztés területére egységes szövetséget hoztak létre. Ezek a szervezetek nem rendelkeznek a törvény előírásai szerinti elismeréssel, de egy-egy fajjal kapcsolatos, illetve az állattenyésztés egészét érintő fontos feladatokat látnak el. Ezeknek a szervezeteknek a jelentősége igen nagy az Európai Unió tagállamaiban. A törvény ilyen irányú módosítása jogszabályi háttérrel erősíti meg ezeknek a szervezeteknek a szerepét, növelve az állattenyésztés területén a társadalmi szerepvállalást és ezzel együtt a felelősséget is.

A 7. §-hoz

A tenyészállat és a szaporítóanyagok behozatalához a hatályos törvény a minisztérium faladataként szakmai hozzájárulás kiadását írta elő. Ez a kereskedelem liberalizálódásával túlzott és formális adminisztrációvá vált, továbbá nincs összhangban az Európai Unió szabályozásával. Ezért a szakmai hozzájárulás kiadása a törvény szerint kikerül a minisztérium feladatainak köréből, az Átv. 15. § (2) bekezdésének a) pontjában csak az elismerés kiadása marad. Ezáltal a minisztérium mentesül egy hatósági feladat végzése alól, ami összhangban áll a közigazgatás korszerűsítésének céljával.

A 9. §-hoz

Az Európai Unió szabályozása szerint a tenyésztő szervezeti elismerés kérelem alapján induló eljárás. Ez eddig kifejezett módon nem jelent meg a törvényben.

A 10-11. §-hoz

A hatályos szabályozás a tenyésztő szervezeti elismerésre határozott időtartamot írt elő. Ez nincs összhangban a közösségi jog szabályaival, amelyek alapján az elismerést visszavonásig adják meg. A törvény szerint az ideiglenes elismerés a tenyésztési program végrehajtásához szükséges állatlétszám eléréséhez van kötve, amit meghatározott idő alatt kell elérnie az elismerést kérő szervezetnek. Ezt követően lehet kiadni az elismerést a tenyésztő szervezetnek. Ez jelentősen csökkenti az elismerésekhez kapcsolódó adminisztrációt.

A 12. §-hoz

A tenyészállat és a szaporítóanyagok behozatalához a törvény szerint nem szükséges a minisztérium által kiadott szakmai hozzájárulás, a behozatalt a tenyésztési hatósághoz kell bejelenteni.

A 13. §-hoz

A törvény szerint a jövőben az állam nem ad támogatást a tenyésztésvezetők díjazásához, a többi eddig támogatott feladathoz azonban továbbra is hozzájárul.

A 14. §-hoz

A törvény az állattenyésztési bírság intézményét kiterjeszti a tenyészállat és a szaporítóanyag behozatal, illetve a kiállítás és árverés szervezés szabályainak betartására is. Az állattenyésztési bírság befizetésére és behajtására vonatkozó rendelkezés a hatóságok jogalkalmazását segíti elő.

A 15. §-hoz

A törvény korrigálja a felhatalmazó rendelkezést, amely eddig az „így különösen” szövegrésszel példálózó jellegű volt, ami nem felelt meg a jogalkotásra vonatkozó jogszabályi előírásoknak.

-----STARTING---POINT---VEGE---

A 16. §-hoz

A törvény rendelkezései az Európai Unióhoz történő csatlakozásunkhoz szükséges jogharmonizációs feladatok körébe tartoznak, a Magyar Köztársaságnak az Európai Unióhoz történő csatlakozásáról szóló nemzetközi szerződést kihirdető törvény hatálybalépésének napján lépnek hatályba.

Az állattenyésztési törvény a behozott állatok tekintetében a kizárólagosság hiánya esetében több szervezet részére is lehetővé tette az elismerés megadását [21. § (6) bekezdése]. Ez a szabály nincs összhangban a törvény azon előírásával, amely szerint egy fajta esetében csak egy tenyésztő szervezet ismerhető el [21. § (3) bekezdése], valamint a 26. § (3) bekezdés c) pontja szerinti szabállyal, miszerint fajta elismerését a kizárólagos forgalmazási joggal rendelkező szervezetnek kell kérnie. Az összhang megteremtése és az átlátható szervezeti rendszer érdekében ez a szabály hatályát veszti. A további rendelkezések hatályon kívüli helyezése a törvény szerinti módosításokból következik.