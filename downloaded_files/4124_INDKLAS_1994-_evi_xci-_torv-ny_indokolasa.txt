1994. évi XCI. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS---

Az adózás rendjéről szóló törvény 1991. január 1-jei hatálybalépését követően történt módosítások - az adózás megváltozott (és változó) feltételrendszeréhez igazodóan -folyamatosan korszerűsítették a törvényes és eredményes adóztatás jogi feltételrendszerét.

A költségvetés egyensúlyvesztése következtében hangsúlyossá váltak a bevétel-stabilitás megteremtésének szempontjai. Ennek érdekében a jogalkotásban olyan változtatások szükségesek, amelyek bővítik az adóhatóságok mozgásterét.

A javasolt változtatások révén mérsékelhető a kintlevőségek kialakulásának veszélye, javul a tartozások beszedhetősége és "megdrágulnak" a fizetési könnyítés feltételei, gyorsul az adóbehajtás folyamata.

Az adóbevételek beszedhetőségét biztonságosabbá tévő szabályok mellett szükség van olyan módosításokra is, amelyek egyszerűsítik az adókötelezettségek teljesítését, csökkentve ezzel az adózók és az adóhatóságok adminisztrációs terheit. A kezdő vállalkozások támogatását jelentheti a várható adó - sokat vitatott - bejelentési kötelezettségének megszüntetése, javítja az adóhatósági ellenőrzés feltételeit az általános forgalmi adó bevallásának "ritkítása", a helyi adóbevallás rendjének korszerűsítése.

A bevallási rend korszerűsítése nem egyszerűen csak adminisztrációs terheket csökkentő hatású. Ennek révén az általános forgalmiadó-bevallások számát sikerül olyan mértékre szorítani, ami arányos az adóhatóságok mai feldolgozási és ellenőrzési kapacitásával, így a rendszer működésének zavarása nélkül kiszűrhetők a jogosulatlan igénylések, feltárhatók a nagy számban tapasztalható visszaélések.

A bevételstabilitást elősegítő és az adminisztrációt mérséklő változtatások mellett a Javaslat magába foglalja a jövedelemadó-átalány működtetéséhez szükséges eljárási szabályokat is, egyidejűleg megszünteti a kifizetőknek az egyéni vállalkozókra vonatkozó adatszolgáltatási kötelezettségét. Ezen túlmenően a Javaslat tartalmazza azokat a korrekciókat is, amelyek az adóztatás jogi feltételrendszerének változásai miatt szükségesek, illetőleg a jogalkalmazás lépett fel a változtatás igényével.

-----STARTING---POINT---RESZLETES---

Az 1. §-hoz

Az Art. tárgyi hatályát negatív oldalról meghatározó szabályának pontosítását az időközi jogszabályi változások indokolják. Az egységes Társadalombiztosítási Alap - mint elkülönített állami pénzalap - eddig sem tartozott az Art. hatálya alá sem a befizetések, sem az Alap terhére folyósított ellátások tekintetében. A szövegpontosítás - követve az 1993-ban bekövetkezett változásokat - teszi egyértelművé, hogy a két társadalombiztosítási pénzalap (a Nyugdíjbiztosítási és az Egészségbiztosítási Alap) javára teljesített befizetések és ellátások nem tartoznak az Art. hatálya alá.

Az előzőekhez hasonló ok - a jövedéki törvény hatálybalépése - teszi szükségessé a (4) bekezdés második fordulatának módosítását is. A jövedéki törvény - szemben a korábbi szabályozással - nemcsak a szesz jövedéki adóztatását vonja hatókörébe, hanem a jövedéki termékek teljes skálájára rendel sajátos ellenőrzési és adóztatási szabályokat. Ezért a Javaslat a jövedéki termékekkel összefüggő hatósági tevékenység egészét kivonja az Art. hatálya alól.

A 2-4. §-hoz

Az Art. hatályos szabályai mechanikusan sorolják az önadózók közé a helyi adók vonatkozásában is a jogi személyt és az egyéb szervezetet. Ez azzal jár, hogy a vagyoni típusú helyi adók (építményadó, telekadó) esetében is a személyüknél fogva önadózásra "ítélt" adózók a jellemzően változatlan adóalapokról az adóévet követően ismétlődően tesznek adóbevallást, az adójukat pedig - ettől függetlenül -a tárgyév során kell megfizetniük.

A Javaslat az adózók és az adóhatóságok adminisztrációs terheit csökkenti azzal, hogy e két adó tekintetében a kivetéses adómegállapítást teszi általánossá. Ennek következtében az 1994. évről szóló adóbevallás alapján az adóhatóság a kivetett adót rögzíti, és az adózóknak csak akkor kell újabb bevallást adniuk, ha a kötelezettségben változás történik. Ezért módosulnak az önadózásra vonatkozó rendelkezések mellett a bejelentés szabályai is, hiszen ezentúl nemcsak a magánszemély adózó esetében lehetséges, hogy a kivetéses adóztatás természetes velejárójaként az adókötelezettségét az erről szóló bevallásában jelentse be (2. §).

Az adókivetés útján megállapítandó helyi adók számának gyarapodásával módosul az Art. 78. §-ának (1) bekezdése is. A kivetéses adókat az Art. ezen §-a sorolja fel. Az önadózás alóli kivételek ismertetése helyett az Art. 18. §-ának (2) és (3) bekezdései ugyanazon utaló szabály alkalmazásával juttatják ezt kifejezésre (3. §).

Egyszerűsíti a kötelezettségek teljesítését a vállalkozók kommunális adójának és az iparűzési adó bevallási határidőiben meglévő különbözőség megszüntetése. A két adó bevallási határidejének május 31-i egységesítése nem okoz feldolgozási nehézséget az önkormányzati adóhatóságnak sem, mert általában nem jellemző együttes alkalmazásuk. Minthogy az adózókat különböző adóhatóságoknál érheti együtt is e két kötelezettség, célszerűbb és egyszerűbb azonos időre teljesíteni, mint külön-külön.

A helyi adók közül az önkormányzat illetékességi területén eltöltött vendégéjszakákra bevezetett idegenforgalmi adó sajátos adómegállapítási módszerrel, az ún. adóbeszedéssel érvényesül. Ennek lényege, hogy a szállást adó a beszedett adót megfizeti az önkormányzatnak, majd erről más adóbevallásával egyidejűleg vagy külön ad számot.

Minthogy az adóbeszedés egyben mások - a szállást igénybe vevők - adójának megállapítását is jelenti, az elszámolás egyszerűsítése és ellenőrizhetősége érdekében a Javaslat az adóbeszedő terhére a befizetéssel egyidejűleg bevallási kötelezettséget is előír (4. §).

Az 5. §-hoz

Az Art. hatályos szabályai szerint, ha az adóhatóság késedelmének következtében az adózót éri kár (mert az őt megillető támogatást, adóvisszatérítést az adóhatóság késlekedve bocsátja rendelkezésre), ugyanolyan mértékű kamatot fizet, mint ami az adózót terheli az adófizetés késedelme esetén.

Az általános forgalmi adóban, de a költségvetési támogatásoknál is - sajnálatosan - megszaporodtak a minden jogalapot nélkülöző igénylések. Ennek következtében az adóhatóság rákényszerül, hogy mind nagyobb számban vonja ún. előzetes ellenőrzése körébe az igényléseket, bevallásokat.

Az önadózás rendjétől valójában idegen a kényszerű - közbeeső - ellenőrzés, amely gyakran okozza azt, hogy az adóhatóság a jogos igényeket is késve teljesíti. Ennek kamatköltsége a költségvetést terheli.

A Javaslat kiegészíti a kamatfizetési szabályokat és kimondja, hogy amennyiben egy igénylés (bevallás) jogos és jogosulatlan részeket is tartalmaz, a jogos, de késve kiutalt összeg után sem jár kamat, ha az igénylés (bevallás) ezt meghaladó mértékben tartalmaz jogosulatlan igénylést. A költségvetés terhére kialakult helyzetet a Javaslat nem drasztikusan, a törvényeket betartó, esetleg tévedő adózókat egyaránt sújtó megoldással kívánja megszüntetni. Ezért a Javaslat csak abban a körben szünteti meg az adóhatóság kamatfizetési kötelezettségét, ahol az előzetes vizsgálat feltárja, hogy az igényelt összeg több mint 50 %-ban jogosulatlan.

A 6. §-hoz

Az Art. 31. §-ának (1) bekezdése szerint az adóhatóság, ha adótörvény előírja, a fizetendő előleg összegét vagy az adóévről benyújtott bevallás határidejétől, vagy a várható adó bejelentésétől számított 30 napon belül fizetési meghagyással közli. Minthogy a társasági adóról szóló törvény módosítása el kívánja hagyni az adóévben jogelőd nélkül alakult vállalkozások adóelőleg fizetési kötelezettségét, a Javaslat - ehhez igazodóan - hatályon kívül helyezi az ezzel összefüggő bejelentési kötelezettség teljesítését, illetőleg az adóelőleg megállapítási szabályból a várható adóra vonatkozó szövegrészt.

A 7. §-hoz

Az Art. szerint az adóhatóság évente egy alkalommal értesíti az adózót adószámlájának egyenlegéről. Ez a jellemzően folyamatos - évente ismétlődő - adófizetési kötelezettségek esetén kellő tájékoztatást ad az adózó fennálló tartozásáról és a felszámított késedelmi pótlékáról.

Az adózónak is elemi érdeke, hogy értesüljön számlájának állásáról. Ezért a módosítás egyértelművé teszi, hogy valamennyi adóhatóság köteles az adózó folyószámlájának legalább évi egyszeri lezárására és a tartozást, vagy túlfizetést mutató számlákról a határozat értékű tájékoztatás kiadására.

A Javaslat a költségkímélés szempontjait figyelembe véve az egyenlegértesítő kiküldését akkor engedi mellőzni, ha az sem tartozást, sem túlfizetést nem mutat, tehát az egyenleg 0.

Az állami adóhatóságnál a nagyszámú adózó majdnem egyidőben történő értesítése azonban megoldhatatlan feladatot jelent. A Javaslat ezért két lépcsőben teszi kötelezővé az értesítők kiküldését. Ha az adózónak valamely adójában május 31-ig kell bevallást tennie, akkor a folyószámla egyenlegéről október 31-ig kap tájékoztatást. Ez előnyös is, mert a számla zárása az adózó éves bevallását és befizetését is

tartalmazhatja. A többi adózó változatlanul augusztus 31-ig értesül adószámlájának egyenlegéről.

A 8. §-hoz

A jogalkalmazói igényeknek kíván eleget tenni a Javaslat az Art. 42. §-a (3) bekezdésének módosításával. A szövegpontosítás egyértelművé teszi, hogy az önellenőrzés milyen mozzanatokból tevődik össze és mivel fejeződik be. Ennek abból a szempontból van jelentősége, hogy csak a jogszerűen végzett (és befejezett) önellenőrzés mentesíti az adózót az egyéb adóügyi jogkövetkezmények alól. A Javaslat világossá teszi, hogyha egyébként kell önellenőrzési pótlékot fizetni, akkor csak ennek megállapításával, bevallásával és befizetésével teljesülnek a törvényi feltételek.

A hatályos szabályozás kimondja, hogy a számlahelyesbítés nem minősül önellenőrzésnek, az ebből adódó elszámolási szabályokat az általános forgalmi adóról szóló törvény tartalmazza. Nincs azonban rendelkezés arról, hogy mi a teendője az adózónak, ha azért kénytelen elszámolását módosítani, mert a termékimport esetén az előzetesen felszámított és megfizetett adóját megállapító határozatot a vámhatóság utólag módosítja. Minthogy ez eredményét illetően a számlahelyesbítéssel esik egy tekintet alá, a Javaslat az ebből eredő elszámolási kötelezettséget a számlahelyesbítésre vonatkozó előírásokhoz hasonlóan rendezi.

A 9. §-hoz

Az Art-nek az állami adóhatóság hatáskörét rendező előírásait a Javaslat kiegészíti.

Az éves költségvetési törvény és az állami garanciavállalásról rendelkező egyéb jogszabályok adók módjára behajtandónak tekintik a költségvetés helytállási kötelezettségének "eredményeként" kifizetett közpénzeket, de az ennek behajtására kötelezett hatóságot nem minden esetben jelölik meg.

Az Art. 49. §-ának (3) bekezdése értelmében, ha az egyes adók módjára behajtandó köztartozásokat megállapító jogszabályok a behajtási feladat "címzettjéről" külön nem rendelkeznek, akkor ezt a feladatot a települési önkormányzat jegyzőjének kell ellátnia. Minthogy jelen esetben a központi költségvetést megillető "követelésről" van szó (csakúgy mint az adó esetében) a Javaslat - a pontatlan szabályozásból eredő diszfunkció elkerülése érdekében - egyértelművé kívánja tenni az állami adóhatóság szerepét, "kizárólagos" hatáskörébe utalva e feladat ellátását.

A 10. §-hoz

Az Art. előírásai szerint az önellenőrzés - ha az önellenőrzési pótlék fizetési kötelezettséggel jár - a pótlék megfizetésével zárul. Így az adózók csak a már jogszerűen megfizetett önellenőrzési pótlék mérséklését kérhetik, ha mérséklésre okot adó körülmények állnak fenn.

A mérséklés iránti kérelmek megítélésében a gyakorlat nem egységes. Ezért a Javaslat pozitív szabállyal kívánja rendezni a már megfizetett önellenőrzési pótlék mérséklésének lehetőségét abban az esetben, ha az adózó az önellenőrzéssel érintett bevallás benyújtásakor a tőle elvárható körültekintéssel járt el.

A 11. §-hoz

Az adóbírság hatályos szabályai esetében jogalkalmazási gondot okoz a termékimportot terhelő adónak az idő előtti visszaigénylésében megnyilvánuló jogsértés. A visszaigénylési jog megnyíltát követő, de az eggyel korábbi elszámolási időszak bevallásában szereplő visszaigénylés az egyik havi bevallásban adóhiányt, a következőben pedig (visszaigényelhető) adótöbbletet okoz. Az adóhatóság által a havonta megállapított adóhiány (és adóbírság) a jellemzően azonos hibához, de rövidebb-hosszabb időn keresztül "folytatólagosan" elkövetett "tévedéshez" képest túl súlyos.

A költségvetést ért kár valójában az egy hónapi késedelmi kamat, minthogy a befizetést követően a visszaigénylési jog megnyílik. Tekintve, hogy az egyes hónapok között a megállapított adóhiány ennek megfelelően pénzügyileg rendeződik, így nincs vagy csak minimális a ténylegesen fizetendő adóhiány. Indokolt tehát a bírság kiszabásának a lehetőségét is a sérelem súlyához kötni. Ellenkező esetben a jogszerűen megállapítható adóbírság a többszöröse is lehet az adózót valójában terhelő utólagos befizetési kötelezettségnek.

Ezért a Javaslattermékimport esetén csak az ellenőrzési időszak egészére vonatkozóan megállapítható és ténylegesen befizetendő adót tekinti az adóbírság alapjának.

A 12. §-hoz

Az Art. 74. §-ának (5) bekezdésébe foglalt, az adóelőleg-fizetési kötelezettséggel összefüggő mulasztási bírság szabályait érintő változást a társasági adóról szóló törvénynek az adóelőleg-megállapításra vonatkozó rendelkezéseit érintő, 1995. január 1-jét követő módosulása teszi szükségessé.

A társasági adóról szóló törvény módosítására benyújtott Javaslat - a jogelőd nélkül a tárgyévben alakult vállalkozások adóterheit csökkentve - meg kívánja szüntetni a bejelentett várható adó alapján megállapított adóelőleg-fizetési kötelezettséget.

A várható adó bejelentési kötelezettségének megszüntetésével tehát feleslegessé válik a mulasztási bírság kilátásba helyezése.

Az Art-nek a mulasztási bírságokat tartalmazó 74. §-ának hatályos szabályozása tételesen felsorolja azokat a bírsággal sújtható eseteket, amelyeknél az adott bekezdésben megállapított bírságmérték alkalmazása során nem lehet magánszemélyek esetében 1.000 forintnál, nem magánszemély adózóknál 10.000 forintnál kevesebb bírságot megállapítani.

A "bírságminimum" intézménye különösen a kisösszegű adóterhekkel kapcsolatos mulasztások, késedelmek során hozta felszínre a szabályozás ellentmondásosságát. Ha ugyanis a bírság az adó %-ában megállapított és az adó kis összegű, a jogkövetkezmény lehet aránytalanul magas, akár az adó többszöröse is.

Ezért a Javaslat megszünteti a kötelező minimum alkalmazását. A (15) bekezdés módosításával - az adóhatóság mérlegelési lehetőségét bővítve - kimondja, hogy ha a %-os jogkövetkezmény számított összege 1.000 forint, illetőleg nem magánszemély adózóknál 10.000 forint alatt van (tehát a bírság visszatartó ereje a csekély összeg miatt nem biztosított) az adóhatóság a %-os mértékkel számított és a ma hatályos minimum összegek között állapíthatja meg az arányos, de a visszatartó erő szempontjából nem jelentéktelen összegben a büntetést.

A 13. §-hoz

A Javaslat 3. és 4. §-ánál említettekkel összefüggésben módosul az Art. 78. §-ának (1) bekezdése, amelyben a törvény meghatározza az adókivetéssel megállapítandó adók körét. A helyi adóknál most már három adó kivételével általánossá válik a kivetés, és nem változik ez a módszer a termékimportot terhelő adók esetén sem.

Minthogy a termékimportot terhelő adók sora az utóbbi időben kiegészült a fogyasztási adóval, a Javaslat nem utal vissza a vámhatóság adóhatósági hatáskörét megállapító rendelkezésre, hanem gyűjtő elnevezéssel, termékimportot terhelő adóknak nevezi az e körbe tartozó kötelezettségeket.

A 14. §-hoz

A Javaslat a jogalkalmazást és az adófizetési fegyelmet javítandó újrarendezi a fizetési halasztás és részletfizetés engedélyezésének feltételrendszerét. A gyakorlatban gondot okozott a jogalkalmazás számára, hogy a magánszemély adózókra megállapított feltételek és az általános feltételek egymáshoz való viszonya a szabályozásban nem volt élesen elhatárolható egymástól. Ezért a Javaslat világosan megkülönbözteti azokat a körülményeket, amelyeket a magánszemély adózók kérelmének vizsgálatakor kell figyelembe venni.

A fizetési fegyelem javítása irányába hat a halasztás és a részletfizetés pótlékolásának újraszabályozása. Megszűnik az a magánszemélyekre vonatkozó és sokak által kihasznált szabály, mely szerint a kérelem elbírálásáig nem volt helye pótlékszámításnak, a teljesített kedvezmény után viszont a főszabály szerint "büntető pótlékot", azaz késedelmi pótlékot kellett fizetni.

A munkaterhek torlódása miatt az adóhatóság a benyújtott -igen nagy számban alaptalan - kérelem elbírálásával lényeges késedelembe esve az adózónak "kényszerűségből" fizetési haladékot biztosított, majd határozatában közölve a kedvezményt kísérő késedelmi pótlék mértékét - jelenleg évi 50 % - az adózót "elriasztotta" annak tényleges igénybevételétől.

A Javaslat ezt az ellentmondást kiküszöböli, a fizetési könnyítés igénylői számára egyértelművé teszi, hogy a kedvezmény után "kamatot" kell fizetni, ami azonban az engedély nélkül késedelmesen fizetők pótlékának csak a fele, a pótlékolás kezdő időpontja pedig az adó eredeti esedékessége. Emiatt várhatóan csak azok kérnek majd fizetési könnyítést, akiknek erre ténylegesen szükségük van - egy elfogadható mértékű kamat megfizetése mellett is.

A jogi személyek és egyéb szervezetek, illetőleg azok a magánszemélyek, akik kérelmüket az esedékesség után terjesztik elő,csak abban az esetben és csak arra az időszakra fizetnek majd a jegybanki alapkamattal azonos mértékű kamatot, amelyre nézve az adóhatóság a fizetési könnyítést engedélyezi. Az esedékesség és a kérelem elbírálása közötti időre a késedelmi pótlékot - a jegybanki alapkamat kétszeresét - kell fizetniük.

Az adóhatóság csak kivételes méltánylást érdemlő esetekben alkalmazza majd a pótlék nélküli fizetési könnyítést, amelyet a törvény a szélsőséges esetek kezelésére tart fenn.

A 15. §-hoz

A jelenlegi szabályok is módot adnak az adóhatóságnak a pótlék- és bírságtartozás mérséklésére. Esetenként, főleg hosszabb idő elteltével a pótlék- és bírságtartozás halmozódva a folyó fizetési kötelezettségekkel már olyan mértékű lehet, amelynek megfizetése az adózó gazdasági tevékenységének ellehetetlenülését eredményezheti. Ennek elkerülése érdekében a Javaslat lehetővé teszi, hogy az adóhatóság a pótlék- és bírságtartozást - a jelzett körülményre tekintettel - mérsékelje. Az ellehetetlenülés körülményeinek fennállását az adózónak kell bizonyítania, az adóhatóság azonban a kérelem teljesítését a tőketartozás egy részének (vagy egészének) befizetéséhez kötheti, ami a hátralékállomány csökkenéséhez vezethet.

A 16. §-hoz

A bírói joggyakorlat az adózók jogérvényesítési lehetőségét szűkítve értelmezte a bíróság által felülvizsgálható jogerős másodfokú adóhatósági határozatok körét. A Javaslat ugyanakkor garanciális okból kimondja, hogy minden adóhatósági határozat érdemi és így - ha az adózó azt jogsértőnek tartja - bíróság előtt felülvizsgáltatható, amennyiben az valamely adókötelezettséget érint, illetőleg az adózó jogát, kötelezettségét állapítja meg. A Javaslat kivonja az érdemi határozatok köréből a fizetési könnyítés (halasztás, részletfizetés) tárgyában hozott adóhatósági döntéseket.

A 17-20. §-hoz

Az adóbevételek beszedhetőségének javítása érdekében a Javaslat kötelezővé teszi az adótartozást biztosító jelzálogjog bejegyzését az ingatlannyilvántartásba.

A hatályos szabályok szerint az adóhatóságot megillető jelzálogjog olyan, ingatlannyilvántartási bejegyzést nem igénylő ún. törvényi zálogjog, amely kielégítési elsőbbséget jelent a szerződéses zálogjogokkal szemben.

Az adóbeszedési érdekeket eredményesebben szolgálja, -összhangban az ingatlannyilvántartás közhitelességéhez fűződő érdekekkel is - ha a tartozást bejegyzett, azaz az érdekeltek számára látható módon feltüntetett "biztosíték" is védi.Ezzel az adóhatóság nem kerül kedvezőbb helyzetbe, mint a korábban már jelzálogjogukat bejegyeztetett többi hitelező, de kedvezőtlenebbe sem, mert "közreműködése" nélkül az ingatlan nem idegeníthető el, illetve nem hajtható végre (17. §).

Ugyancsak a beszedés feltételeit javítja a végrehajtási eljárás szüneteléséről rendelkező szabály módosítása. A Javaslat szerint a végrehajtás során előterjesztett fizetési könnyítés engedélyezésére irányuló adózói kérelem csak egy alkalommal "akaszthatja" meg a végrehajtási cselekmények foganatosítását. A hasonló jogalappal előterjesztett újabb és újabb folyamodvány - bár a kérelmet érdemben kell elbírálni - ilyen joghatással már nem rendelkezik (18. §).

A végrehajtási költség átalány jellegű legkisebb összegét a módosítás csak az ingó- és ingatlanfoglalás esetére tartja fenn. A főleg adminisztrációs költséggel járó - íróasztal mellől megtehető - munkabér-letiltás, bankszámla ellen benyújtott azonnali beszedési megbízás alkalmazása esetén méltánytalan lenne a 2.000 forintos legkisebb mérték alkalmazása (19. §).

Az értékviszonyok változásával összefüggésben a Javaslat lehetővé teszi, hogy a 100 forint alatti adótartozásokat az adóhatóság nyilvántartásából adminisztrációs terheinek csökkentése érdekében törölhesse, ha a behajtás érdekében szükséges intézkedések megtétele nem gazdaságos. Az ellenőrizhetőség érdekében ezeket a tételeket külön listába kell foglalni (20. §).

A 21. §-hoz

Az adózók és az adóhatóságok érdekét egyaránt szolgáló, a kötelezettségek teljesítését egyszerűsítő szabály, hogy az adatszolgáltatást az adózók gépi adathordozón is teljesíthetik. A törvénymódosítás ezt a lehetőséget kiterjeszti az adóbevallás benyújtására is, ha ennek programját az adóhatóság előzetesen jóváhagyta.

A gépi adathordozón teljesített bevallás mellett be kell nyújtani az azzal azonos tartalmú aláírt iratot is a későbbi viták megelőzése érdekében. Ez azonban nem azt jelenti, hogy az egyébként rendszeresített nyomtatványt is ki kell tölteni. Elégséges a gépi adathordozóról készített leporellónak az aláírása is, miután ez az irat - a Javaslat szerint - a kitöltött és aláírt nyomtatvánnyal azonos értékű okirat.

A 22. §-hoz

Az Art. hatályos 96/A. §-a, amely az egyes adókra vonatkozó különös rendelkezéseket tartalmazza, kiegészül egy új (6) bekezdéssel. Az illetéktörvény módosítása - elfogadása esetén - ismét bevezeti az ún. okirati illetékeket. Az okirati illetéket a legtöbb eljárási illetékhez hasonlóan bélyegben (az illetékköteles okiratra felragasztva) kell leróni.

Minthogy az új kötelezettség teljesítése az Art-nek az eljárási illetékekre vonatkozó rendelkezéseihez képest kiterjedt eltérő szabályozását nem igényli, a Javaslat kimondja, hogy az okirati illetékek esetén az eljárási illetékekre vonatkozó előírások szerint kell eljárni.

A Javaslat mindösszesen két különbséget állapít meg. Összhangban az illetéktörvény tervezett módosításával kimondja, hogy az okirati illetéket - bárki is a kötelezett - mindig önadózással kell teljesíteni, és ennek elmulasztása esetén a bírság megállapításnak nem előfeltétele a mulasztó fél felszólítása a hiányosság pótlására.

A 23. §-hoz

A törvény értelmező rendelkezéseit a Javaslat új z) és zs) ponttal egészíti ki. A Javaslat 13. §-ában foglaltakkal összhangban elkerülhetetlen, hogy a törvény különböző helyein megtalálható hol felsorolt, hol gyűjtő néven említett - a termékimporthoz kapcsolódó - adókat, mint új fogalmat az értelmező rendelkezések definiálják. Ezen adók körének jövőbeni változása során elégséges lesz az értelmező szabály korrekciója, és elkerülhető a törvény több ponton történő módosítása.

Úgyszintén szükséges - összhangban az ÁFA törvény 48. §-ának módosításával - a nettó módon számított fizetendő általános forgalmi adó fogalmának meghatározása.

-----STARTING---POINT---VEGE---

A 24-26. §-okhoz

A Javaslat záró rendelkezései a hatálybalépés időpontjáról, illetőleg az emiatt "feleslegessé" váló rendelkezések hatályon kívül helyezéséről rendelkeznek.

A Javaslat átmeneti szabályai egyrészt hagyományosan arról szólnak, hogy a módosuló szabályokat a folyamatban lévő ügyekben is alkalmazni kell, kizárva ugyanakkor az adózókra nézve terhesebb kötelezettséget jelentő szabályok visszaható hatályát.

A jogértelmezést segítik azok a rendelkezések, amelyek az általánoshoz képest különös szabályként érvényesülnek a fizetéskönnyítési, adómérséklési és a végrehajtási eljárás során előterjesztett méltányossági ügyekben. E megújított szabályokat - éppen,mert új feltételeket határoznak meg - a folyamatban lévő ügyekben nem, csak a törvénymódosítás hatálybalépését követően kell alkalmazni.

A Javaslat a mellékletekben előírt és az állami adóhatósághoz benyújtandó adóbevallások rendjét csak a hatálybalépést követő időszak adókötelezettségeire engedi érvényesülni. A hatálybalépés előtti időszak adókötelezettségeit a kötelezettség keletkezésekor hatályos szabályok szerint kell teljesíteni, ide nem értve az egyéni vállalkozókra vonatkozó kifizetői adatszolgáltatási kötelezettséget (3. számú melléklet), mert ezt a Javaslat visszaható hatállyal 1994. január 1-ig visszamenőleg szünteti meg (24. §).

A helyi adókban bekövetkező új bevallási rend az önadózás helyére lépő adókivetéssel érintett adókban szintén átmeneti szabályokat igényel. Az egyszerűsítés érdekében az előző évről, a korábban hatályos szabályok szerint benyújtott bevallásban kell az adózóknak feltüntetni azokat az adatokat is - 1995. január 1-jén fennálló állapotnak megfelelően -, amelyek alapján az 1995. évi adókivetés és adóalap-rögzítés megtörténhet (25. §).

A Javaslat a 26. §-ában az egyes elkülönített állami pénzalapokról szóló 1992. évi LXXXIII. törvény 11. §-ának (5) bekezdését módosítja. A fizetési kötelezettségek teljesíthetősége szempontjából nélkülözhetetlen, hogy a mai szabályozásból hiányzó előlegfizetési időpontokat a törvény meghatározza. A hatályos szabályok szerint a járulékot negyedévenként kell fizetni, de pontosan mikor, azt a törvény nem tartalmazza. Ezt pótolja a Javaslat.

A 27. §-hoz

Az Alkotmánybíróság a 15/1991. (IV. 13.) AB számú határozatával alkotmányellenesnek minősítette a személyi szám általános és egységes, korlátozás nélküli használatát. Ezzel összhangban az Országgyűlés még 1992. évben két olyan törvényt is alkotott, melynek rendelkezése szerint a személyi szám cseréjéről "véges" határidőn belül gondoskodni kell.

A polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) 8. § (1) bekezdésének c) pontja és 39. §-ának (3)-(4) bekezdésének hatályon kívül helyezése egy a hatályos törvénynek az 1994. december 31-ig megállapított határidőig az anyagi és technikai feltételek hiánya miatt nem megoldható feladatát rendezi. Az elképzelések szerint a mai rendszerben meglévő három adatkezelő, az OSZH, a TÁKISZ-ok és az önkormányzatok közül a TÁKISZ-ok adatkezelési jogát kellett volna megszüntetni, és csak az önkormányzatok illetőleg az OSZH közötti adattovábbítási feladatait megtartani. Minthogy az egyes önkormányzatok és a TÁKISZ-ok közötti számítógépes kapcsolat kiépítése közel 500 millió Ft költséget és ma még nem biztosítható személyi feltételeket jelentene, a törvényi határidő ez ügyben nem tartható. A Javaslat alkalmazkodva a körülményekhez, megerősíti a TÁKISZ-ok adatkezelési jogosultságát, tudomásul véve, hogy az egyes önkormányzatok és a megyei központokba telepített TÁKISZ-ok közötti számítógépes vonalak kiépítésére csak egy későbbi időszakban kerülhet sor.

A Nytv. 37. §-a a személyi szám azonosítójel szerinti használatát 1994. december 31-ig engedélyezi. Ez praktikusan azt jelenti, hogy ezen időpontot követően a magánszemélyek adóztatásához és a kifizetések kontrolljához (tehát az Szja elszámolási és számonkérési rendjéhez) már új számjelrendszert kellene alkalmazni, illetve a korábbi "személyi számos" nyilvántartást az új adóazonosítónak kellene felváltania. Az új nyilvántartás létrehozásának, a meglévő azonosító rendszer átkonvertálásának - mely csupán az állami adóhatóság esetében mintegy 3-3,5 milliárd forintba kerül - anyagi fedezetét az 1994. évi költségvetés nem biztosította.

A 3354/1993. Korm. határozat értelmében az 1994. évi költségvetés végrehajtásával, valamint a forráshiányos ügyekkel összefüggő jogszabályokat szükség szerint módosítani kell. Miután az új azonosító jelre történő átálláshoz szükséges források nem teremthetők meg, ezért a Javaslat módosítja a Nytv. 8. §-ának (1) bekezdését és 37. §-ának (2) bekezdését. Ezzel biztosítva, hogy az adóigazgatás szervei a személyi számot, mint a magánszemélyek azonosító jelét még 1 évig, 1995. december 31-ig alkalmazhassák. Enélkül az adófeldolgozás rendszere működésképtelenné válna.

Az 1. számú melléklethez

Az Art. hatályos előírásai szerint az állami adóhatósághoz teljesítendő adóbevallások rendjét megállapító szabályoknak a kerekítésre vonatkozó rendelkezései kiegészítésre szorulnak.

A Javaslat kimondja, hogy a magánszemélyek jövedelemadója és földadója kivételével az adatokat 1.000 forintra kerekítve és 1.000 forintban kifejezve kell feltüntetni. Ez a rendelkezés és a tartalmilag ugyanezt, csak pontatlanul jelentő hatályos szabályok nem kezelték azokat a jellemzően havonta megállapítandó, fizetendő kötelezettségeket, amelyek a kerekítés miatt vagy mindig 0, vagy mindig 1.000 forintot jelentettek. A Javaslat ennek a helyzetnek a kezelésére annak érdekében, hogy az éves bevallások és a befizetések ne kerülhessenek ellentmondásba, e kötelezettségek göngyölített számítását és bevallását írja elő.

A jogosulatlanul igénybe vett támogatások évközi - kiutalás előtti - szankcionálását biztosítja az a kiegészítő rendelkezés, amely az évközi igénybevétel érdekében kitöltött igénylőlapot bevallássá nyilvánítja és így a feltárt jogsértést azonnal (nemcsak az éves bevallás adataihoz képest) meg lehet állapítani.

Igazodva az általános forgalmiadó-törvény módosításához, a Javaslat bevezeti az eddigi kizárólagos havi elszámolási, bevallási rendhez képest a negyedéves bevallás szabályait. Ennek praktikus oka, hogy a havi bevallások tömegének feldolgozása és ellenőrzése meghaladja az adóhatóság mai teljesítőképességét. Az ellenőrizetlenség pedig durva visszaélések, jogosulatlan költségvetési pénzek igénybevételének lehetséges forrása.

Ezért azok az adózók, akiknek (amelyeknek) az előző évben a nettó fizetendő általános forgalmi adójuk az 1 millió forintot nem érte el, mindaddig negyedévenként adnak bevallást (a forgalmi adóban), ameddig a tárgyévben át nem lépik az 1 millió forintos értékhatárt. A negyedéves bevallás határidejét a Javaslat a negyedévet követő hó 20-ában határozza meg.

A gyakorlat által felvetett igényt teljesít a Javaslat, amikoris az általános forgalmi adóról szóló törvényben az utolsó - havi, negyedévi - elszámolási időszak bevallásában feltüntetendő, de a bevallás benyújtására előírt határidőig nem minden esetben számba vehető korrekciós tényezők miatt szükséges önellenőrzések elvégzését pótlékmentesen teszi lehetővé. Ennek feltétele, hogy azt az éves bevallás - február 15. - benyújtására előírt határidőig az adózó teljesítse.

A 2. számú melléklethez

A befizetési határidőket megállapító melléklet - igazodva a bevallási rendben bekövetkező változásokhoz - az áfa negyedéves befizetési határidejét állapítja meg a negyedéves bevallással egyidőben, és a jellemzően visszaigénylő pozícióban lévő adózók (pl. exportőrök) érdekében lehetővé teszi a havi elszámolás engedélyezését.

Korrigálja a Javaslat a helyi adók befizetési szabályát -igazodva az előlegfizetési kötelezettségek teljesítésében időközben bekövetkezett változásokhoz (előlegkivetés) - és elhagyja a két egyenlő részletben történő fizetésre utaló kitételt, mert ez az előlegkivetés következtében nem hatályosult.

A fogyasztási adóról és a fogyasztói árkiegészítésről szóló törvény a HTO utalványok felhasználásával kapcsolatban sajátos adóvisszaigénylési lehetőséget teremt. Ezen adóvisszaigénylési ügyekben biztosít a Javaslat az általánostól eltérő szabályokat.

A 3. számú melléklethez

Többévi bizonytalanságot szüntet meg és mérsékli a kifizetők adminisztratív kötelezettségét (egyszersmind költségét) a Javaslat azzal, hogy törli a kifizetőknek az egyéni vállalkozókra vonatkozó adatszolgáltatási kötelezettségét. Ez annál is inkább indokolt, mivel ezen információ hasznosíthatósága kétséges, így felesleges ennek szolgáltatásával terhelni az adózók nem kis csoportját.

A magánszemélyek jövedelemadójának módosításával összefüggésben a biztosítások adókedvezményének újbóli szabályozása miatt szükséges az Art. 3. számú melléklete B) pontjának módosítása, mely a biztosító intézetek adatszolgáltatási kötelezettségéről rendelkezik.

E rendelkezés alapján kapja meg az állami adóhatóság a biztosító intézetektől azokat a kontroll-információkat, melyek alapján ellenőrizni tudja a magánszemély adózók által igénybe vett, biztosításokhoz fűződő adókedvezmények jogosságát, illetőleg ennek alapján értesül az adóhatóság azokról a körülményekről, melyek következtében az adózó elveszíti a korábban már igénybe vett kedvezményéhez a jogot.

A 4. számú melléklethez

A hatályos szabályok különválasztják a külföldi szervezetektől a társasági adó szabályai alapján belföldi személyek által levont társasági adó bevallásának határidejét. Ha a levonó személy alanya a társasági adónak, május 31-ig a saját bevallásában szerepelteti az adatot, ha viszont nem alanya, külön bevallást tesz február 15-ig. A Javaslat - az egységesítés érdekében - a nem társasági adóalanyoktól is az adóévet követő május 31-ig követeli meg a bevallást, külön erre a célra rendszeresített nyomtatványon.

Az 5. számú melléklethez

Az egyéni vállalkozók által választható átalány jellegű adózáshoz ad az általános előírásokhoz képest különös szabályokat a Javaslat.

Ebben meghatározza a legfontosabb bejelentési, befizetési és nyilvántartási előírásokat, szoros összhangban a magánszemélyek jövedelemadójáról szóló törvénynek az átalányadózást meghatározó mellékletével.