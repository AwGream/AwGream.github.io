2017. évi CV. törvény indokolása

a településkép védelméről szóló 2016. évi LXXIV. törvény és a településkép védelméről szóló 2016. évi LXXIV. törvény módosításáról szóló 2016. évi CLXXIV. törvény módosításáról

-----STARTING---POINT---ALTALANOS--- 

2016. június 13-án az Országgyűlés elfogadta a településkép védelméről szóló 2016. évi LXXIV. törvényt (a továbbiakban: Tvtv.). A Tvtv. nem határozta meg a helyi önkormányzatok számára a településképi rendeletek elkészítésére vonatkozó határidőt. A Tvtv. rögzítette, hogy a helyi építési szabályzatokban meghatározott településképi követelményeket, továbbá az építészeti örökség helyi védelméről szóló, a reklámok, reklámhordozók és cégérek elhelyezésének, alkalmazásának követelményeiről, feltételeiről és tilalmáról szóló, és a településképi véleményezési, illetve a településképi bejelentési eljárás sajátos jogintézményekről szóló önkormányzati rendeleteket 2017. december 31-ig lehet alkalmazni, kivéve, ha az önkormányzat településképi rendeletét korábban megállapítja.

A 2016. évi CLXXIV. törvénnyel (a továbbiakban: Módtv.) a vizuális környezetszennyezés hatékony visszaszorítása érdekében beiktatott módosítás a jelzett alkalmazási határidő 2017. szeptember 30-ig történő módosítása mellett kimondja, hogy a helyi önkormányzat képviselő-testületének legkésőbb 2017. október 1. napjáig meg kell alkotnia, illetve módosítania kell a településképi rendeletét.

Jelen módosítás célja a településkép védelmét biztosító településképi rendelet elkészítésére vonatkozó véghatáridő módosítása, és az átmeneti időszakban a törvényben meghatározott önkormányzati kötelezettségek és egyéb önkorlátozó rendelkezések enyhítése.

-----STARTING---POINT---RESZLETES---

Az 1-2. §-hoz

A Tvtv. 11/A. § (3) bekezdése és a településfejlesztési koncepcióról, az integrált településfejlesztési stratégiáról és a településrendezési eszközökről, valamint egyes településrendezési sajátos jogintézményekről szóló 314/2012. (XI. 8.) Korm. rendelet 26/B. § (1a) bekezdése alapján a polgármester a reklám-elhelyezési kormányrendeletben szereplő általános elhelyezési, és a településképi rendeletben szereplő különös településképi követelmények vagy a különös településképi követelmények meghatározásának hiányában, a reklám-elhelyezési kormányrendeletben szereplő általános elhelyezési követelmények érvényesítése érdekében településképi bejelentési eljárást folytat le. Ezzel összefüggésben a Tvtv. 8. § (2) bekezdés c) pontjának és a 10. § (1) bekezdésének a pontosítása indokolt, egyéb esetekben a településképi bejelentési eljárás lefolytatása nem kötelező.

A 3. §-hoz

Az önkormányzatok a településkép-védelmi feladataik ellátásának támogatására felhatalmazást kapnak arra, hogy az új településképi rendeletük hatálybalépéséig a már hatályban lévő a reklámok, reklámhordozók és cégérek elhelyezésének, alkalmazásának követelményeiről, feltételeiről és tilalmáról és a településképi bejelentési eljárásról szóló önkormányzati rendeleteiket módosíthassák, vagy megalkothassák azokat.

A 4. §-hoz

Jelen törvény alapján a 14. § (2) bekezdésben foglaltak szerint a településképi rendelet hatálybalépésig, de legkésőbb 2017. december 31-ig lehet módosítás nélkül alkalmazni a hatályban lévő településképi követelményeket.

Az új (2b) bekezdés lehetőséget biztosít településképi rendelet hiányában az önálló rendeletek 2018. december 31-ig történő alkalmazására.

Az 5. §-hoz

A módosítás jogtechnikai jellegű.

A 6. §-hoz

Az önkormányzatok többsége jelenleg is rendelkezik a településkép védelmét biztosító helyi rendeletekkel. A településkép-védelmi feladatokkal kapcsolatos kötelezettségek enyhítése érdekében a törvény az önkormányzatok számára lehetőséget biztosít arra, hogy a településképi rendelet megalkotásáig a szakmai alátámasztást nem igénylő feladataikat ütemezetten hajtsák végre.

A 7. §-hoz

A Módtv. 5. §-a szerinti módosítás, mely értelmében „az állam, a helyi önkormányzat, költségvetési szerv és e szervezetek együtt, vagy külön-külön 100%-os tulajdonában álló gazdálkodó szervezetek kizárólag olyan reklámhordozón helyezhetnek vagy helyeztethetnek el reklámot, amely megfelel az e törvény - Módtv. által megállapított - és a végrehajtására kiadott jogszabályok rendelkezéseinek.” a Módtv. 8. § (2) bekezdése értelmében 2017. október 1-jén lép hatályba. Ezen önkorlátozó rendelkezés hatálybalépését a kellő felkészülési idő biztosítása érdekében 2018. február 15-re indokolt módosítani.

A 8. §-hoz

2017. június 15. napját követően az önkormányzatok térítésmentesen jutnak a településképi követelmények meghatározásához szükséges állami ingatlan-nyilvántartási térképi adatbázis adataihoz.

Magyarország 2017. évi központi költségvetéséről szóló 2016. évi XC. törvény módosításáról szóló 2017. évi LXXXVI. törvényben foglaltak alapján, a településképi arculati kézikönyv elkészítésével kapcsolatos feladatok ellátására a 10 000 lakos alatti és a 32 000 forint egy lakosra jutó adóerő-képességet el nem érő települések 1 millió forint vissza nem térítendő támogatásban részesülnek. A támogatás folyósítása nettó finanszírozás keretében történt augusztus hónap végén.

Az önkormányzatok visszajelzései alapján a kistelepülések többsége a térképi adatbázishoz való hozzáférés, és a forrás rendelkezésre állását követően kezdi meg a településkép védelmét biztosító településképi arculati kézikönyv és településképi rendelet kidolgozását.

A feladat eredményes ellátása és az önkormányzatok további támogatása érdekében indokolt a határidő jelen törvény szerinti módosítása.

A 9. §-hoz

Jogtechnikai jellegű módosítás.

-----STARTING---POINT---VEGE---

A 10. §-hoz

Hatályba léptető rendelkezés.