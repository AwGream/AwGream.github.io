2000. évi LIII. törvény indokolása

a munkaerőpiaci szolgáltatás szervezetéről szóló, a nemzetközi munkaügyi konferencia 1948. évi 31. ülésszakán elfogadott 88. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1948. július 9-én elfogadott 88. számú Egyezmény a munkaerőpiaci szolgáltatás megszervezéséről szól.

Az Egyezmény ratifikálásával a tagállamok arra vállaltak kötelezettséget, hogy ingyenes és nyilvános munkaerőpiaci szolgálatot tartanak fenn, amelynek alapvető feladata a munkaerőpiac hatékony megszervezésének biztosítása. E szolgálat országos hatóság irányítása alatt álló munkaügyi hivatalok országos rendszeréből áll, személyzetének tagjai köztisztviselők. Tanácsadó bizottságok révén a szolgálat szervezetében és működésében biztosítani kell a munkaadók és a munkavállalók képviselőinek együttműködését. Speciális intézkedéseket igényel a fiatalkorúak és a fogyatékosok megfelelő foglalkoztatása.

A Magyar Köztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.