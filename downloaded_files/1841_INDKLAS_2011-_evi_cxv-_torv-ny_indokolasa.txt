2011. évi CXV. törvény indokolása

a nemzetgazdasági szempontból kiemelt jelentőségű gazdálkodó szervezetek csődeljárásának és felszámolásának különleges szabályairól és az azzal összefüggő törvénymódosításokról

-----STARTING---POINT---ALTALANOS--- 

A törvény célja, hogy a nemzetgazdasági szempontból kiemelt jelentőségű gazdálkodó szervezetek esetében - ha azok csődeljárás vagy felszámolási eljárás alá kerülnek - akkor a csődeljárásról és a felszámolási eljárásról szóló 1991. évi XLIX. törvény (a továbbiakban: Cstv.) Cstv. általános szabályaitól eltérő szabályok érvényesülhessenek. Közérdek, gazdaságpolitikai érdek, a közszolgáltatások biztonságosságához fűződő elvárások fűződnek ugyanis ahhoz, hogy az említett vállalkozások adósságrendezése, hitelezőikkel való megegyezése, reorganizációjuk, kiemelt ügyként valósuljon meg, ha pedig a vagyonhiányuk és fizetésképtelenségük nem szüntethető meg, akkor a jogutód nélküli megszüntetésük gyorsabb, átláthatóbb és egységesített eljárásrend szerint, a felszámolás hatékonyabb szakmai kontrolljával történjék.

-----STARTING---POINT---RESZLETES---

Az 1. §-hoz

Egyértelművé teszi a Cstv. 12. § (1) bekezdésében, hogy a hitelezői követelések bejelentésére meghatározott határidő irányadó a nyilvántartásba vételi díj megfizetésére is.

A 2. §-hoz

A Cstv. csődegyezségre vonatkozó szabályainak kiegészítése azért szükséges, hogy a hitelezőket a határidők betartására, a többi hitelezővel, az adóssal és a vagyonfelügyelővel való együttműködésre ösztönözze. Ezért aki a csődeljárásban elmulasztotta a követelése bejelentését, az nem kerülhet előnyösebb helyzetbe a csődegyezségben résztvevő hitelezőkhöz képest. Az a hitelező, aki nem teljesítette a csődeljárásban a követelése bejelentésével és nyilvántartásba vételével összefüggő jogszabályi kötelezettségét, nem kap szavazati jogot a csődegyezség megkötése során, ezért nem tudja a jogait érvényesíteni. Nem élvezheti továbbá a Cstv. 20. § (2) bekezdés szerinti garanciákat, nem húzhat hasznot sem abból, hogy rá nézve nincs a csődegyezségben rendelkezés. A sikeresen megkötött csődegyezség teljesíthetőségét tehát nem veszélyeztetheti az olyan hitelező, aki nem járt el a tőle elvárható módon, nem vállalta a csődeljárással járó, számára jogszabályban előírt kötelezettségeket, és azt, hogy a többi hitelezőhöz hasonló módon a követeléseihez csak a csődegyezség keretei között, rosszabb feltételekkel jutna hozzá. Tekintettel arra, hogy a nemzetgazdasági szempontból kiemelt vállalkozásoknál különösen fontos szempont, hogy a hitelezők visszaélésszerű magatartásának elejét lehessen venni, a jelen törvénymódosításban a Cstv. 20. §-ának kiegészítése mindenképpen szükséges.

A 3. §-hoz

Az a) pont esetében a maradandó érték a jelenleg hatályos levéltári jogszabályi megfogalmazás. Az adós székhelye szerint illetékes levéltár helyett a területileg illetékes levéltár fogalma fedi le a levéltárak közti illetékességi elhatárolást. Pontosító megfogalmazás, hogy az illetékesség a gazdálkodó szerv szerinti, nem a felszámoló székhelye szerinti.

A b) pontba beillesztett szakaszt a 10/2002. (IV. 13.) NKÖM rendelet 12. §-a tartalmazza ugyan, de a rendelet hatálya nem egyértelmű, mivel a megfogalmazás szerint a 10/2002. (IV. 13.) NKÖM rendelet hatálya a közlevéltárakra, a nyilvános magánlevéltárakra, a levéltárak fenntartóira és használóira terjed ki. A köziratot keletkeztető szervek iratkezelésére van hatályos jogszabály, mely kellőképp rögzíti a levéltári átvétel szabályait. Magániratkezelésre vonatkozó jogszabály ugyanakkor nincs, a köziratokról, a közlevéltárakról és a magánlevéltári anyag védelméről szóló 1995. évi LXVI. törvény (a továbbiakban: Ltv.) 32. §-a is csak annyit mond ki, hogy a nem közfeladatot ellátó szervek irattári anyaguk kezelésének módját maguk alakíthatják ki, ugyanakkor az illetékes közlevéltártól szaktanácsot kérhetnek.

A magániratkezelésben a jogszabályokban meghatározott őrzési időket általában betartják ugyan, de az irattározás mikéntjét már semmi nem szabályozza. Szabályozás hiányában a levéltárak kevés kivételtől eltekintve csak a felszámolás/végelszámolás során „nyerik vissza” illetékességüket, annak hatékonysága pedig nagyban függ az adott szerv iratkezelési kultúrájától. Tapasztalati tény, hogy a jogszabályokban kötelezően előírt őrzési időket a cégek betartják (pénzügyi, számviteli iratok, munkaügyi iratok), de a levéltár számára fontos maradandó értékű iratok mennyisége a felszámolás idejére jelentősen megfogyatkozik, selejtezésre kerül. Az utolsó mondat esetében a felszámoló felelőssége válik egyértelművé.

Az (1) és (3) bekezdés esetében gyakorlatban jelentkező probléma, hogy a Cstv.-ben a felszámoló részére rögzített törvényi kötelmet - mind a jogszabályi előírások alapján tovább őrzendő, mind a maradandó értékű iratok tekintetében - a felszámolók polgári jogi szerződéssel harmadik félre ruházzák. Ha ez az iratok őrzésével megbízott vállalkozás nem teljesít, akár szubjektív okból - nem akar teljesíteni -, akár objektív okból - megszűnik tevékenysége - a felszámoló arra hivatkozik, hogy a törvényi kötelmét szerződésben átruházta és ezzel a törvényben előírtakat teljesítette. Ezekben az esetekben azonban a maradandó értékű iratok nem kerülnek a levéltárba és az egyéni állampolgári jogok (munkaviszony) igazolásának feltételei sem biztosítottak. A törvényhely fenti pontosítása egyértelműsíti a felszámoló felelősségét.

A 4. §-hoz

A Cstv. új IV/A. fejezete szabályozza az ún. nemzetgazdasági szempontból kiemelt vállalkozások csőd- vagy felszámolása esetén követendő sajátos szabályokat. Az eltérések csak ott indokoltak, ahol ezen vállalkozási kör tevékenységének sajátos jellege, stratégai, biztonsági megfontolások vagy a közszolgáltatásokkal összefüggő szempontok ezt indokolják.

Ezt a közérdeket a Kormány mérlegeli, amikor a fizetésképtelenségi eljárás alá került vállalkozást ebbe a kategóriába sorolja.

A nemzetgazdasági szempontból kiemelt vállalkozások vagyonfelügyelőjeként és felszámolójaként állami felszámoló társaság jár el, amely feladatra a Kormány csak az ilyen tevékenységi profillal rendelkező, kizárólagos állami tulajdonban álló nonprofit gazdasági társaságot jelölhet ki. Ezt a felszámolót nem kell bejegyezni a felszámolók névjegyzékébe, ugyanazok a tőkekövetelmények, vagyoni biztosítékok és szakmai követelmények érvényesek rá, mint a többi felszámolóra, intézkedései vagy mulasztásai ugyanúgy kifogással támadhatók meg a bíróság előtt, továbbá magánjogi kártérítési felelőssége is ugyanaz, mint a többi felszámoló cégé.

A törvény főként a felszámolási eljárásra nézve mond ki sajátos szabályokat a nemzetgazdasági szempontból kiemelt vállalkozások tekintetében. Ezek azt célozzák, hogy az állami felszámoló gyorsabban, hatékonyabban dolgozzon, ugyanakkor azonban jobban elő tudja segíteni az egyezségkötést a felszámolási eljárásban is. Az egyezségkötés elősegítése azért kiemelt feladat, mert elsegíti a fizetőképesség visszanyerését, lehetővé teszi a reorganizációt, munkahelymegtartást.

Ugyanakkor azonban a törvény azt az esetkört is rendezi, amikor a fizetésképtelenség már nem szüntethető meg, a cég annyira vagyonhiányos, illetve veszteséges, hogy gazdaságpolitikai cél és közérdek a piacról történő minél gyorsabb kivezetése. A törvény elősegíti, hogy a felszámolás ezekben az esetekben rövidebb határidővel fejeződjön be.

Amennyiben a felszámoló a bíróságnak a kifogásnak helyt adó végzését nem hajtja végre, akkor az állami felszámolóval, illetve a felszámolóbiztossal szemben hatékony szankciókat lehessen érvényesíteni, tekintettel arra, hogy az állami felszámoló szervezetet nem lehet felmenteni.

A Cstv. új 68-69. §-ának célja a kiemelt (pl. nemzetbiztonsági védelem alá eső) közszolgáltatók, közfeladatot ellátó vállalkozások piacról történő gyors és ellenőrzött kivezetése, ha a veszteségeik finanszírozása nem lehetséges, a veszteségek halmozódása nem szüntethető meg. Ilyen fizetésképtelenségi eljárásra csak kivételes esetben kerül vélhetően sor, mindazonáltal a sajátos szabályozás ebben az esetben különösen fontos közérdek, tekintettel a közszolgáltatások ellátására.

Ezek a szabályok tehát a Cstv. új IV. fejezetén belül további sajátosságokat fogalmaznak meg a Cstv. általános felszámolási szabályaihoz képest. Az eljárás célja az adós közszolgáltatási tevékenysége folyamatosságának és folytatásának biztosítása, és a vállalkozás vagyonának működő üzemként történő értékesítése.

Az ilyen vállalkozások ellen a hitelezők nem kezdeményezhetnek csődeljárást. A felszámolási eljárásban felfüggesztésnek nincs helye.

Az állami felszámoló - mint vagyonfelügyelő - soron kívül kirendelésre kerül a bíróság által, ennek költségeit az adós előlegezi és fizeti. A felszámolás elrendelését követően az állami felszámolónak az adós vagyonát a sajátos tevékenység és a közszolgáltatás folytatásához fűződő közérdek érvényesítésének figyelembe vételével kell kezelnie.

A rendelkezés részletes szabályokat tartalmaz az eljárás megindítására, rövidebbek az eljárási határidők, a bíróság meghallgatást is tarthat.

Az adóst azonnali, rendkívüli moratórium illeti meg, a működésének időleges fenntartása érdekében. Ebből az okból a hitelezők és az állam a szerződéseket nem mondhatja fel, de a szerződésekből eredő kifizetések fedezetét biztosítani kell, az állami felszámoló ellenjegyzési jogot gyakorol a csődvagyon védelme érdekében.

Ha az adós nem fizetésképtelen, és emiatt a bíróság megszünteti az eljárást, természetesen megszűnik a rendkívüli moratórium. Ha viszont elrendeli a bíróság a felszámolást, akkor még 90 napos időtartamra meghosszabbítja a moratóriumot, ennek célja az adós tevékenységének lezárása érdekében szükséges üzemszerű tevékenység szerződéses hátterének biztosítása.

A Cstv. új 70. §-ába kerülnek a 68-69. § szerinti sajátos felszámolási eljárás vagyonértékesítési szabályai.

Az állami felszámolónak az adós vagyonának értékesítésekor meg kell kísérelnie az ingatlan- és ingó vagyont és az ezek hasznosításával összefüggő immateriális javakat működő üzemként, a forgalomban elérhető legmagasabb áron értékesíteni. Az értékbecslésre vonatkozó szabályokat úgy kell alkalmazni, hogy a felszámoló nyilvános pályázattal, legalább három, független értékbecslő szervezetet választ ki, és a becsértéket az általuk adott értékbecslés átlaga alapján állapítja meg. A felszámoló szabályszerű eljárását a Cstv. garanciái biztosítják és végső esetben a büntetőjog eszközrendszere is a jogszabályszerű eljárás irányába hat. Az adóssal együtt a többségi befolyása alatt álló társaságok felszámolása is a jelen §-ok szerint történik, ha ellenük is indul felszámolás.

Az 5. §-hoz

A rendelkezés e törvény hatályba lépésekor folyamatban lévő csőd - és felszámolási eljárásokra vonatkozóan az átmeneti rendelkezéseket tartalmazza.

A 6. §-hoz

A törvény kiegészíti a Cstv. felhatalmazó rendelkezéseit a Kormány részére rendelet alkotására vonatkozó felhatalmazással: A Kormány nevesíti a nemzetgazdaságilag kiemelt jelentőségű, és ezzel sajátos csőd- és felszámolási szabályok hatálya alá kerülő vállalkozásokat, ha azok ilyen bírósági eljárás hatálya alá kerültek.

A Kormány kijelöli továbbá az állami felszámoló társaságot, és meghatározza a nyilvántartásba vételével és hatósági ellenőrzésével összefüggő szabályokat.

A 7. §-hoz

A Munka Törvénykönyvének módosítása a nemzetgazdasági szempontból kiemelt jelentőségű gazdálkodó szervezetek csődeljárásának és felszámolásának sajátosságai, és az említett eljárások gyorsítása érdekében történik.

A 8. §-hoz

A tisztességtelen piaci magatartás és a versenykorlátozás tilalmáról szóló törvény kiegészítését tartalmazza, a nemzetgazdasági szempontból kiemelt jelentőségűnek minősített gazdálkodó szervezet [Cstv. 65. § (1) bekezdés] felszámolási eljárása során létrejött, a kiemelt jelentőségű gazdálkodó szervezet vagy vállalkozásrésze feletti irányításszerzést vagy irányításváltozást eredményező összefonódása esetére vonatkozóan. A módosítás az irányítási jogok GVH engedély megszerzését megelőzően történő korlátozott gyakorlásáról rendelkezik, továbbá az egyes eljárási határidők rövidítését mondja ki. A rendes üzletmenet folytathatóságának lehető legnagyobb mértékű biztosításának érdekére is figyelemmel a versenytanács az érdemi határozata meghozataláig terjedő időre az irányítási jog gyakorlását korlátozhatja, feltételhez kötheti vagy arra vonatkozóan kötelezettséget írhat elő. Az irányításkorlátozó előírást sértő bármilyen ügylet semmis.

-----STARTING---POINT---VEGE---

A 9. §-hoz

Hatálybaléptető rendelkezést tartalmaz.