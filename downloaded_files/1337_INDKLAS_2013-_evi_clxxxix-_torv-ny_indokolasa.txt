2013. évi CLXXXIX. törvény indokolása

a pénzügyi rezsicsökkentéssel összefüggésben a pénzforgalmi szolgáltatás nyújtásáról szóló 2009. évi LXXXV. törvény módosításáról

-----STARTING---POINT---ALTALANOS--- 

Az elmúlt egy évben jelentősen drágultak hazánkban a banki szolgáltatások. A KSH adatai alapján 2012 decemberéhez képest banki költségek átlagosan több mint 45%-kal emelkedtek, miközben az Európai Unió tagállamaiban átlagosan csupán 0,8%-os növekedés volt tapasztalható.

A banki költségek drasztikus emelkedése elsősorban az alacsony keresetű családokat érinti hátrányosan, hiszen esetükben akár a havi jövedelem 2-3%-át is felemészthetik a különböző banki díjak és jutalékok.

A hazai pénzintézetek az őket terhelő adóköltségeket jelentősen meghaladó mértékben emelték az ügyfeleket érintő díjakat és jutalékokat, úgy, hogy ezek a költségek az ügyfelek számára előre nem látható módon, és nem kiszámíthatóan változtak.

Ezen folyamatok együttesen indokolttá teszik jelen törvénymódosítást. Az ingyenes készpénzfelvétel fogyasztói jogként való rögzítése azonban nem általános, hiszen csak a nettó átlagjövedelmet nem meghaladó mértékig lehet érvényesíteni.

A törvény a pénzügyi rezsicsökkentés első lépéseként fogyasztói jogként kívánja biztosítani 150 ezer forint összeghatárig a jövedelemhez való készpénzben történő hozzáférést, ezzel is mérsékelve a családokra nehezedő pénzügyi terheket.

A törvény értelmében 2014. február 1-jétől ingyenes az adott naptári hónapban bármely készpénzkiadó automatánál végrehajtott első két készpénzfelvétel együttes összegének 150 ezer forintot meg nem haladó része.

Az ingyenes készpénzfelvételre a Magyarországon lakóhellyel vagy tartózkodási hellyel rendelkező 16. életévét betöltött személy jogosult azt követően, hogy nyilatkozatban megjelöli azt a tulajdonában lévő fizetési számlát, amely esetében az ingyenes készpénzfelvételi lehetőséget érvényesíteni kívánja.

-----STARTING---POINT---RESZLETES---

Az 1. §-hoz

A törvény rögzíti, hogy ha az ügyfél, fogyasztó, azaz a pénzforgalmi szolgáltatás nyújtásáról szóló 2009. évi LXXXV. törvény értelmező rendelkezése szerint természetes személy, a hátrányára nem lehet eltérni az e törvény által biztosított rendelkezésektől.

A 2. §-hoz

A törvény értelmében 2014. február 1-jétől ingyenes az adott naptári hónapban bármely készpénzkiadó automatánál végrehajtott első két készpénzfelvétel együttes összegének 150 ezer forintot meg nem haladó része. A munkabér és a támogatások felvétele akkor is költségmentes 150 ezer forint erejéig, ha a fizetési számla egyenlege negatív.

Amennyiben a két készpénzfelvétel összege a 150 ezer forintot meghaladja, a 150 ezer forintot meghaladó rész után a pénzforgalmi szolgáltató jogosult díjat, költséget felszámítani.

Az ingyenes készpénzfelvételre a Magyarországon lakóhellyel, vagy tartózkodási hellyel rendelkező, 16. életévét betöltött személy jogosult.

A jogosult személynek nyilatkoznia kell arról, hogy melyik tulajdonában lévő fizetési számla esetében kívánja az ingyenes készpénzfelvételi lehetőséget érvényesíteni.

Amennyiben a fogyasztó az adott naptári hónap 20-áig megküldi nyilatkozatát a pénzforgalmi szolgáltatónak, az ingyenes készpénzfelvételre a következő naptári hónaptól lesz jogosult.

A fogyasztó azt a fizetési számlát, amely után az ingyenes készpénzfelvétel lehetőségét igénybe kívánja venni, új nyilatkozat megtételével módosíthatja. Az ügyfél a módosítással érintett valamennyi pénzforgalmi szolgáltatót köteles írásban tájékoztatni.

Amennyiben a pénzforgalmi szolgáltató, azért nem számol fel díjat, mert a fogyasztó tájékoztatási kötelezettségének nem tett eleget (jogosulatlanul, több helyről élvezi a költségmentességet), vagy nyilatkozatában valótlant közölt, jogosult a készpénzfelvétel díját, költségét visszamenőleg egy összegben érvényesíteni.

A nyilatkozatok kezeléséhez szükséges központi nyilvántartási rendszert legkésőbb 2014. december 31-ig kell létrehozni.

A 3. §-hoz

Felhatalmazást tartalmaz a fogyasztói nyilatkozat megtételének részletes szabályozására.

A 4. §-hoz

A kedvezményt először 2014. február 1-jétől lehet igénybe venni, amihez legkésőbb 2014. január 20-ig kell a fogyasztóknak nyilatkozatot tennie.

Az 5. §-hoz

Szövegcserés módosítások.

A 6. §-hoz

Hatályon kívül helyező rendelkezéseket tartalmaz.

-----STARTING---POINT---VEGE---

A 7. §-hoz

Hatályba léptető rendelkezést tartalmaz.