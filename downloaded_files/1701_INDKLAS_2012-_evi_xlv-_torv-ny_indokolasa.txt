2012. évi XLV. törvény indokolása

a Magyar Export-Import Bank Zrt. és a Magyar Exporthitel Biztosító Zrt. feletti tulajdonosi jogok gyakorlásával összefüggő egyes törvények módosításáról

-----STARTING---POINT---ALTALANOS--- 

A Magyar Export-Import Bank Zrt.-hez (a továbbiakban: Eximbank) és a Magyar Exporthitel Biztosító Zrt.-hez (a továbbiakban: Mehib) fűződő kormányzati, külgazdasági, államháztartási kapcsolatok indokolttá teszik az állami tulajdon kizárólagosságát és a tulajdonosi jogok külgazdaságért és a Kárpát-medencei Gazdasági Övezet gazdaságfejlesztéséért felelős miniszter általi gyakorlását. További előny a kormányzati szerepkör változtatása kapcsán az, hogy a külgazdaságért és a Kárpát-medencei Gazdasági Övezet gazdaságfejlesztéséért felelős nemzetgazdasági miniszter tölti be a szakterületileg szintén részben érintett államháztartásért felelős, valamint a pénz-, tőke- és biztosítási piac szabályozásáért felelős miniszteri feladatkört is.

A két intézmény részben közvetlen és részben közvetett módon jelenleg is 100%-os állami tulajdonban áll, mivel a részvényei 25% + 1 szavazat mértéke közvetlen állami tulajdonban van jelenleg is, a többi 75% - 1 szavazat mértéke pedig a Magyar Fejlesztési Bank Zrt. (a továbbiakban: MFB) tulajdonába tartozik, az MFB maga azonban 100%-os állami tulajdonban áll, tehát lényegében csak az ún. köztes vállalkozás szerepét tölti be a tulajdonos állam és a két társaság között.

Szakmai és gyakorlati szempontok alapján azonban indokolatlan és célszerűtlen az egységes állami tulajdon valamint a tulajdonosi joggyakorlás megosztása több állami, illetve kormányzati szereplő között. Ezért szükséges, hogy az Eximbank és a Mehib állami tulajdonban álló részvényei - azaz a 25% + 1 szavazat - tekintetében a tulajdonosi joggyakorlásnak a külgazdaságért felelős miniszterhez való átkerülésével egy időben a többi 75% - 1 szavazat is átkerüljön a közvetett állami tulajdonból közvetlen állami tulajdonba, s ezáltal azon társasági részesedés is a külgazdaságért felelős miniszter - szakmai irányítási, felügyeleti hatásköreit biztosító - tulajdonosi joggyakorlása alá kerüljön.

-----STARTING---POINT---RESZLETES---

Az 1. §-hoz

Az állami vagyonról szóló törvény általános tulajdonosi joggyakorlási szabályától eltérő speciális rendelkezést épít be e szakasz az Eximbankra és a Mehibre vonatkozó szaktörvénybe.

A 2. §-hoz

Az előbbi szabályozáshoz kapcsolódó rendelkezést helyez el a nemzeti vagyonról szóló törvényben.

A 3. §-hoz

E szakasz egyrészt hatályon kívül helyezi az Eximbank és Mehib részvényei 75% - 1 szavazatának az állam tulajdonából az MFB tulajdonába történő átruházását elrendelő korábbi törvényi rendelkezést, másrészt az MFB-ről szóló törvényben az Eximbank és a Mehib feletti MFB általi tulajdonosi joggyakorlásra vonatkozó, valamint az Eximbank-ban és a Mehib-ben az MFB általi tulajdonrész-szerzés lehetőségére vonatkozó, feleslegessé váló rendelkezéseket deregulálja.

-----STARTING---POINT---VEGE---

A 4. §-hoz

Hatálybaléptető rendelkezést tartalmaz.

Az 5. §-hoz

E rendelkezés az MFB számára a két érintett tulajdoni részesedés átruházását írja elő, és az államra történő vagyonátruházásra irányuló jogügylet során is már a nemzetgazdasági minisztert határozza meg az állam képviseletét ellátó személyként.