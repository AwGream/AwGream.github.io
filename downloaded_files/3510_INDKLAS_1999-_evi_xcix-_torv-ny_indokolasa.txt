1999. évi XCIX. törvény indokolása

az adókra, járulékokra és egyéb költségvetési befizetésekre vonatkozó egyes törvények módosításáról

-----STARTING---POINT---ALTALANOS--- 

A kiszámíthatóság, a folyamatosság és a stabilitás értékeinek megszilárdítása, megőrzése - az utóbbi hónapok eseményei nyomán - háttérbe szorítja az adórendszer radikális átalakításától hosszabb időszak alatt várható előnyöket, amelyek a jelenlegi helyzetben szükségtelen és a magyar társadalom által nehezen befogadható feszültségekkel járnának. A gazdaság működésének külső és belső feltételrendszeréhez fűződő alapvető érdekeinkre és a kiszámíthatóságra figyelemmel a törvény azokat a változtatásokat fogalmazza meg, amelyek nélkülözhetetlenek az ország nemzetközi kötelezettségvállalásai és a Kormányprogramban foglaltak megvalósítása érdekében.

A törvény összegzi azokat a kormányzati elképzeléseket, amelyek folytatják az adórendszer átalakítására tavaly megkezdett változtatásokat. Ezek többsége közvetlenül levezethető a Kormányprogramból. A módosítások szinte kivétel nélkül illeszkednek az 1999-től életbe lépett változtatásokhoz, leggyakrabban azok szerves folytatását képezik. Ezek közé tartozik a járulékrendszer átalakításának folytatása, a járulékigazgatás integrációja, a jövedelemcentralizáció csökkentése, az EU jogharmonizációs kötelezettségek teljesítése (áfa, jövedéki adó), az adókikerülés és adókijátszás lehetőségeinek további visszaszorítása, az adóigazgatási rendszer hatékonyságának növelése.

Az adó- és járulékrendszert érintő változtatások a költségvetési irányelvekkel összhangban a következő évi költségvetés bevételi oldalának megalapozását szolgálják. Az egyidejűleg megvalósítandó célok eszközeinek összehangolása az államháztartási és jogalkotási feladatokon túlmutat. A fiskális politikán túl a gazdaság- és társadalompolitika egyéb eszközeit is fel kell használni az adó- és járulékrendszer eredményes működtetéséhez.

A változtatások között vannak az adórendszer szinte valamennyi elemét érintő sajátosságok. Ezen általános jellegzetességek között kell megemlíteni az adminisztrációs kötelezettségek mérséklését és az adózás szabályainak egyszerűsítését, amelyeket az anyagi jogi és eljárásjogi szabályok egyaránt tükröznek.

Az adó- és járulékrendszert érintő módosítások egyik meghatározó vonulata - legalábbis a parlamenti ciklus egészére - az élőmunka terhelés csökkentése, illetve a munka- és tőkejövedelmek terheinek közelítése. Megvalósítandó követelmény az is az államháztartás bevételi igényei mellett, hogy az adóterhelés egyetlen jövedelemsávban se nőjön, illetőleg a családosok helyzete javuljon.

Különösen a fogyasztást terhelő adók esetében jellegzetes módosítási kényszert teremt a jogharmonizációs kötelezettség. Ezzel együtt már a közeli években a közvetlen adóknál is nagyobb szerepe lesz az Európai Unióval összefüggő kötelezettségeknek.

A változtatások külön csoportját képezik az egyes adókat érintő, sajátos célokat követő korrekciók. Ilyenek megemlítendők mind a közvetlen adóknál (pl. családi adókedvezmény), mind a közvetett adóknál (pl. a bor jövedéki szabályozása).

Az érdeklődés középpontjában mindig a személyi jövedelemadó változások állnak, különösen az adótábla alakulása, jóllehet a 2000-től bevezetett változtatások teher-átrendező hatása tekintetében a fogyasztást terhelő adók jelentősebbek, mint a jövedelemadó módosítások, ahol éppen az átrendezés elkerülése volt a legfőbb célok egyike.

Feltétlen elsőbbséget élvez 2000-ben is a családok helyzetének javítása a Kormányprogramban foglaltak megvalósítására. Ezt különösen a jövedelemadó eszközei, a tavaly újjáélesztett gyermekkedvezmény további emelése testesíti meg. Az öngondoskodás és a civil kezdeményezések támogatását több változtatás is határozottabban érvényesíti (pl. a közcélú alapítványok jövedelemadó preferenciája). A kisvállalkozások működési feltételeit kedvezőbbé teszi az átalányadózás lehetőségének kiszélesítése.

Az adórendszer átalakítása során a kiszámíthatóság azt igényli, hogy a feltételeknek az adórendszer által is közvetített átrendezésére az adózók, különösen a vállalkozók időben fel tudjanak készülni, és szerződéses kapcsolataikat az adózási és járulékfizetési feltételek ismeretében alakíthassák. Ebből a szempontból ma már nem pusztán az adó- és járulékfizetés mértéke a meghatározó. Az adminisztrációs, a bejelentési, az előlegfizetési, a visszaigénylési és visszatérítési feltételeknek, vagy a bevallási gyakoriságnak is döntő szerepe lehet a vállalkozások működése során.

A jogállamiság feltételrendszerének részét alkotják azok az utóbbi évtizedben fokozatosan kikristályosodott alkotmányos követelmények, amelyek a jogbiztonság érdekében a módosítások azonnali hatályosulásának gátat szabnak, megfelelő átmenetet igényelnek a változtatásokhoz. Ezzel ellentétes igény, hogy a gyakorlatban felmerült konfliktusokat, ellentmondásos helyzeteket, az adókikerülés és adókijátszás hatékonyabb korlátozása, az igazságosabb teherviselés érdekében minél gyorsabban megoldjuk. A kétféle szempont összehangolása nehéz feladat, de a megoldás kizárólag az alkotmányossági követelmények maradéktalan megtartásával történhet.

A törvény szakít az államháztartás bevételi oldalát megalapozó adórendszerbeli változtatások jogalkotási technikájának kialakult gyakorlatával, amelyet az jellemzett, hogy évente tucatnyi adótörvény módosítás került az Országgyűlés elé. A Kormány egyetlen, látszólag terjedelmes, de a korábbiaknál összességében mégis tömörebb, áttekinthetőbb javaslatot terjeszt elő, amely a nemzetközi gyakorlatban nem szokatlan. A törvény felöleli valamennyi adót, vámot, illetéket és a társadalombiztosítási járulékokat érintő változást, továbbá néhány, az adó- és járulékrendszer eredményesebb működtetését lehetővé tévő más törvénymódosítást.

Az általános forgalmi adó szabályozási elvei megfelelnek az Európai Unió hozzáadott-érték típusú forgalmi adóra vonatkozó joganyagának. A további jogharmonizáció érdekében elsősorban a termékek és szolgáltatások adókulcsok szerinti besorolásában szükséges módosítás. Jelentős változást hoz a visszaigénylési rendszer szigorítása, amely az e területen mutatkozó visszaéléseket kívánja visszaszorítani.

A jövedéki adó szabályainak módosítását elsődlegesen a tételes jövedéki adók valorizálása, a jövedéki adókból származó költségvetési bevételek reálértékének megőrzése miatt szükséges, „szokásos” éves nominális emelése indokolja. Az adóemelés mértéke - két termékcsoport kivételével - követi az inflációt, átlagosan 7%. A kivételt egyes szeszipari termékek (gyümölcspálinka, borpárlat, köztes alkoholtermékek) és a cigaretták képezik, e körben ugyanis - az EU irányelvekben meghatározott minimum adószint elérése céljából - a tervezett inflációt meghaladó adóemelés szükséges. A jövedéki adó 1998-ban bevezetett rendszere az EU ajánlásaival alapvetően összhangban van, s az eltelt időszak tapasztalatai alapján jól működik. A jogharmonizáció további feladatai a kialakított keretbe beilleszthetők. Ennek részeként kerül sor a törvény szerint 2000. augusztus 1-től a bor jövedéki körbe vonására. Ezt a lépést a jogharmonizáció mellett elsődlegesen az teszi időszerűvé, hogy tovább már nem tartható fenn a borpiacon kialakult helyzet. Az adózást elkerülő borforgalom, a műborgyártás miatt a költségvetés kieső összes adóbevétele (fogyasztási adó és áfa) óvatos becslések szerint is közelíti az 5 milliárd forintot. A jövedéki adótörvény szabályrendszere kínál olyan megoldást, amely e téren eredményre vezethet. A jogharmonizációban jelent előrelépést néhány további kisebb változtatás is, így például az ásványolaj termékkör szűkítése, a fűtőolajok fokozatos bevonása a jövedéki adóztatás alá vagy a nemzetközi hajózásban felhasznált üzemanyag adómentességének biztosítása.

A személyi jövedelemadó 2000. évre vonatkozó szabályainak kialakításánál az alapvető törekvés a stabilitás és a jogbiztonság erősítése volt. E feltételek között olyan változtatásokra kerül sor, amelyek a gazdasági és társadalmi célok megvalósításának elősegítése mellett egyben az adózással összefüggő adminisztrációt is egyszerűsítik. E célokat szolgálja a gyermekek után járó adókedvezmény mértékének növelése, valamint az átalányadózás választási lehetőségének bővítése. Az adókedvezmények rendszere alapvetően nem változik, de néhány kedvezmény (így például az önkéntes kölcsönös biztosító-pénztári befizetések adókedvezményének, a közcélú adományok után járó kedvezménynek) feltételrendszere módosul. A gyermeket nevelő családok helyzetének további javítása céljából a gyermekek után járó adókedvezmény összege emelkedik. Az adminisztrációs terhek mérséklése érdekében 2000-től valamennyi főfoglalkozású egyéni vállalkozó lehetőséget kap az átalányadó szabályainak alkalmazására. A változtatások kielégítik a központi költségvetés bevételi igényét.

A nemzetközi gyakorlatban általános, hogy a biztosítási adó önálló, ún. fogyasztást terhelő adó, és nem a hozzáadottérték-adó rendszer része, mint amilyen a magyar áfa. Az Európai Unió 77/388/EGK Tanácsi irányelve szerint a biztosítási tevékenység mentesül a hozzáadottérték-adó megfizetése alól, ehhez ugyanakkor nem jár adó-visszaigénylési jog (a konstrukció gyakorlatilag a magyar tárgyi adómentességgel azonos tartalmú). A speciális szabályozás kialakult nemzetköz gyakorlatának főbb okai:

- az áfa rendszerben való elhelyezés fő szabályként lehetőséget teremt az adóalanyoknak a biztosítási díj áfájának levonására, így az főként a magánszemélyeket terheli, míg a biztosítási adó az áfa alany vállalkozókat, illetve az ilyen tevékenységet nem folytató szervezeteket és magánszemélyeket egyaránt terheli.

- az áfa rendszer kizárja a különböző biztosítások adómértékének megkülönböztetését.

Az illetéktörvény legjelentősebb változásai a gazdasági élet szereplőinek illetékkötelezettségével függenek össze. A vagyonszerzési illeték szabályok változtatására vonatkozó javaslatokat alapvetően az elmúlt évtizedben végbement társadalmi-gazdasági folyamatok stabilizálódása, a korszerű gazdálkodási szervezeti struktúrák kiépülése indokolja. A statisztikai illeték megszűnése nemzetközi kötelezettség teljesítésének minősül. A gyakorlati jogalkalmazás során felvetődött problémák, jogbizonytalanság feloldását célzó fontosabb rendelkezések közé sorolható az ingatlanlízingelés igazolási rendjének átalakítása, egyes jogvesztő határidők enyhítése. Az alkotmányossági követelmények alapján kerül sor a lakáscserére vonatkozó szabályok - illetékteher csökkenést eredményező - módosítására. A gépjárműadó módosítást a gyakorlatban felmerülő, a székhely, illetve telephely szerint illetékes önkormányzatok közötti illetékességi összeütközések indokolják. A helyi adók megújítására sokféle munka folyt az elmúlt évben. A sokféle elképzelés, fenntartás és a változtatási korlát eredményeként elkészült javaslat a helyi adók rendszerének egészét nem érinti, egyfajta kompromisszum eredménye.

Az adózás rendje módosuló szabályainak többsége továbbra is az egységes adó és járulék folyószámlarendszer kiépítéséhez, a módosuló bevallási, befizetési, adatszolgáltatási rendhez és az eljárások egységesítéséhez szükséges. A törvény érvényesíti azt a rendező elvet, hogy a járulékok megállapítása, bevallása, befizetése a jövedelemadó szabályaitól minél kevesebb eltéréssel történjék. A változtatások másik karakterisztikus eleme az általános forgalmi adó visszaigénylés eljárási szabályainak szigorítása összhangban az anyagi jogi szabályokkal azért, hogy az adóhatóság a visszaigényléseknek a korábbinál jóval nagyobb hányadát ellenőrizhesse.

Az adózás rendjével összefüggésben, elsősorban az adóigazgatási tevékenység hatékonyabbá tétele érdekében sor kerül más jogszabályok módosítására is. A cégtörvény módosítása következtében a cégbíróság valamennyi bejelentett adatváltozásról tájékoztatja az adóhatóságot.

Az állampolgári jogok országgyűlési biztosának ajánlása szerint tartalmaz a törvény rendelkezést az APEH nyomozóhatóságának tevékenységét szabályozó egyes törvényi feltételek megváltoztatásáról. A bírói engedélyhez nem kötött titkos információgyűjtés alkalmazását a bűnügyi igazgató engedélyéhez köti, szabályozza a jogorvoslatot, célhoz köti a feltartóztatás alkalmazását és felhatalmazza a pénzügyminisztert részletes eljárási szabályok alkotására.

A járulékrendszer és egyes más társadalombiztosítási szabályok átalakításával összefüggésben több törvény módosítása szükséges.

1999-ben a munkáltatók társadalombiztosítási járulékfizetési kötelezettsége 6 százalékkal csökkent. Ez azt eredményezte, hogy mintegy 115 milliárd forinttal emelkedett az a lehetőség, amely fejlesztésekre fordítható. A 2000. évi járulékváltozásoknál a következő prioritások érvényesülnek:

- az adminisztrációs terhek csökkentése,

- arányos járulékterhelés a finanszírozás hatékonyságának növelése érdekében.

A társadalombiztosítás pénzügyi alapjai finanszírozásának biztonsága szükségessé teszi, hogy 2000-ben minimális mértékben, de emelkedjen a foglalkoztatók tételes egészségügyi hozzájárulás fizetési kötelezettsége. Ez azt jelenti, hogy a jelenlegi havi 3.600 Ft/fő/hó-ról 2000-ben havi 3.900 Ft/fő/hó-ra növekszik a tételes egészségügyi hozzájárulás összege. Ez a mérték összhangban van az átlagkereset növekedéssel, így a relatív munkáltatói terheket ez a változtatás nem érinti.

 
-----STARTING---POINT---RESZLETES---

ELSŐ RÉSZ

I. fejezet

Az általános forgalmi adóról szóló 1992. évi LXXIV. törvény módosítása

Az 1. §-hoz

A közhasznú szervezeteknek juttatott természetbeni adományra vonatkozó módosítás technikai jellegű, a társasági és osztalékadóról szóló törvénynek a közhasznú szervezetekről szóló törvénnyel összefüggő változását követi le. A közhasznú szervezetek részére történő térítésmentes átadás csak akkor nem jár adófizetési kötelezettséggel, ha a társasági és osztalékadóról szóló törvény által adóalapot csökkentő tételként elismert adományról van szó. Ezzel az adományozás terén mind az adótörvények, mind pedig a közhasznú szervezetekről szóló törvény előírásai között megteremtődik az összhang.

Az egyéni vállalkozó halála esetén az egyéni vállalkozásról szóló törvény lehetővé teszi, hogy a vállalkozó özvegye, örököse; illetve cselekvőképességének elvesztése esetén a törvényes képviselője a vállalkozó elhalálozása, illetőleg cselekvőképességének elvesztése időpontjától számított három hónapon belül a kamarának történő bejelentés alapján folytathatja a vállalkozást. Az egyéni vállalkozó halála esetén megszűnéshez kapcsolódó bevallást kell tenni. Mivel a megszűnést az áfa-törvény adózási pontként kezeli, az említett esetben adófizetési kötelezettség keletkezik. Ha az özvegy, illetve az örökös folytatja a tevékenységet, a folytonosság más jogviszonyokban adott, azonban az áfa tekintetében az adófizetési kötelezettség ellentételezéséül az özvegy (örökös) nem rendelkezik adólevonásra jogosító bizonylattal az átvett készletek tekintetében. A törvény célja, hogy az egyéni vállalkozó tevékenységét özvegye, vagy örököse is adómentesen folytathassa.

A 2. §-hoz

A hatályos szabályozásban a NATO Biztonsági Beruházási Program keretében megvalósuló termékértékesítés és szolgáltatásnyújtás esetén utólagos visszatérítési rendszer működik. A NATO-hoz való csatlakozásunk következtében a beruházások számának jelentős növekedése miatt indokolt ezeket az értékesítéseket 0%-os adómérték alá sorolni. E rendelkezés hatálybalépését a NATO Biztonsági Beruházási Programról szóló törvény rendezi.

A 3. §-hoz

A folyamatosan teljesített termékértékesítések és szolgáltatásnyújtások körét a hatályos szabályozás nem határozza meg. Ugyanakkor ezen értékesítések teljesítési időpontja eltér a főszabálytól, és így az adófizetési kötelezettség, illetve az adólevonási jog keletkezése az egyes részkifizetések esedékességének időpontjához igazodik. A gyakorlatban kialakult bizonytalanság miatt a törvény meghatározza a folyamatos teljesítés fogalmát.

A 4. §-hoz

A teljesítési hely meghatározása az áfa fizetési kötelezettség keletkezése szempontjából döntő jelentőségű. A hatályos szabályozás nem különbözteti meg egyértelműen a teljesítési helyet attól függően, hogy a mérnöki szolgáltatás termékhez, ingatlanhoz kapcsolódik, vagy egyéb mérnöki szolgáltatásnak minősül. A törvény ennek az elhatárolásnak megfelelően pontosítja a teljesítési helyet.

Az 5. §-hoz

A közös jogkezelés körében a felhasználóktól a közös jogkezelő által beszedett díjak átalánydíjak. Ennek összege, amely egyben a szerzőnek járó jogdíj összege is, az év folyamán csak az adott jogdíjnemre vonatkozó felhasználási adatok beérkezése után a Felosztási Szabályzat alapján állapítható meg. Ez kizárja azt, hogy a szerző, szerzői jogosult az adókötelezettségének az adott bevallási időszakban határidőre tegyen eleget. A módosítás célja, hogy azon jellegzetes közvetített szolgáltatások esetén, amikor az ellenértéket jogszabály alapján kell megállapítani, a teljesítési időpont is ehhez igazodjon.

A 6. §-hoz

A hatályos szabályozás az ellenértékbe beszámítható pénzösszeg átvétele esetén kifejezetten csak az adófizetési kötelezettségről keletkezéséről rendelkezik. A gyakorlatban ezért az előleg utáni adólevonási jog érvényesítése bizonytalanná vált. Erre tekintettel a törvény az ellenértékbe beszámítható pénzösszeg átvételének (jóváírásának) napját teljesítési időpontként ismeri el, ezzel - az adófizetési kötelezettség keletkezése mellett - az előleg utáni adólevonási jog is kifejezett elismerést nyer.

A 7. §-hoz

A módosítás technikai jellegű. A hatályos áfa-törvény 20. §-ának (6) bekezdése értelmében a nyilvántartásait pénzforgalmi szemléletben vezető adóalany az egyszeres könyvvitelt vezető adóalannyal esik egy tekintet alá, következésképpen adófizetési kötelezettségét az ellenérték megfizetéséig, maximum azonban 60 napig elhalaszthatja. A költségvetés alapján gazdálkodó szervek beszámolási és könyvvezetési kötelezettségét szabályozó 54/1996. (IV. 12.) Korm. rendelet módosításával a könyvviteli eljárás elnevezése „módosított teljesítés” szemléletre változott, mely módosulás a nyilvántartások módjában érdemi változást nem eredményezett. Ezt az elnevezésbeli változást veszi át a törvény.

A 8. §-hoz

Az áfa-törvény a szolgáltatások besorolások tekintetében a KSH Szolgáltatások Jegyzékére támaszkodik. A hatályos szabályozás az SZJ 1994. június 15-i állapotát tekinti irányadónak az egyes szolgáltatások adómértének meghatározásakor. A Szolgáltatások Jegyzékének KSH által megújított Európai Unióval konform változata 1999. január 1-jétől érvényes. Az áfa-törvény esetén is időszerűvé vált az új SZJ-re való áttérés. A módosítás ezzel összefüggésben a törvényben nevesített szolgáltatások új SZJ számát rögzíti.

A 9. §-hoz

A hatályos szabályozás szerint az adóalany kizárólag a saját nevére szóló számla birtokában élhet adólevonási joggal, illetve a nem létező adóalany által kibocsátott számla esetén a levonást jogosulatlannak tekinti. Átalakulás esetén azonban indokolt e szabályok merevségén oldani. Erre tekintettel a törvény kimondja, hogy átalakulás esetén a jogutód is élhet a levonási joggal a jogelőd nevére szóló számlával. A jogelőd által kibocsátott számla tekintetében az azt fogadó félnek adólevonási joga van. Azonban a jogutód bejegyzésétől a jogelőd már nem létező adóalany, tehát az adóhatóság a másik félnél a levonási jogot vitathatja. A törvény ezen időszak tekintetében a számlát fogadó félnél is elismeri az adólevonási jogot.

A 10. §-hoz

Az előzetesen felszámított adót arányosítás alkalmazásával levonni csak akkor lehet, ha az adóköteles és tárgyi adómentes tevékenységhez egyaránt használt beszerzés, igénybevett szolgáltatás előzetesen felszámított adójának tételes megosztására lehetőség nincs. Amennyiben egy adott beszerzés (igénybevett szolgáltatás) adóköteles és adóalanyiságon kívüli célokat egyaránt szolgál, előzetesen felszámított adójának csak a tételesen elkülöníthető része vonható le, arányosítás alkalmazását ilyenkor - a 33. § (1) bekezdés a) pontjának 1995-től érvényes előírása alapján - nem teszi lehetővé a törvény. A módosítás egyértelmű tiltást fogalmaz meg az arányosítás alkalmazására olyan esetekben, amikor a beszerzés (igénybevett szolgáltatás) akárcsak részben is nem az adóalanyiság körében történő felhasználást szolgálja (pl. lakástól el nem különült irodában felmerülő közüzemi díjak áfa-ja, cégautó magánhasználatával összefüggő áfa stb.).

A 11. §-hoz

A gazdasági társaságokról szóló törvény kimondja, hogy a gazdasági társaság iratain és a megkötött jogügyletek során az átalakulás folyamatban létét kifejezetten jelezni kell. Ezzel összhangban a törvény kötelezettségként rögzíti az adóalanyok számára, hogy az átalakulásról hozott döntéstől kezdve számláikon az „átalakulás alatt” kifejezést tüntessék fel. Ez egyúttal segíti az adóhatóságot az átalakulás időszakában történő ellenőrzések során.

A 12. §-hoz

Az éves bevallás feltételei a tárgyévet megelőző évhez kötődnek. A hatályos szabályozás nem rendezi azt az esetet, amikor valamely adóalany - akár kezdő vállalkozásként, akár pedig amiatt, hogy a tárgyévet megelőző évben kevés bevételre tett szert - a rendelkezések alapján éves bevallásra kötelezett, de a tárgyévben bevétele már meghaladja az éves bevallásra előírt összeghatárt. A törvény az éves bevallók negyedéves bevallásra történő áttérési kötelezettségének kimondásával kívánja ezt rendezni, amely egyben megoldást jelent a költségvetést terhelő likviditási gondokra is. Azok az éves bevallók ugyanis, akik - a kötelező áttérés hiányában - nagy bevételük ellenére sem válnak negyedéves bevallókká, elszámolandó adójukat csak a következő évben rendezik, az általuk kiállított számlák áfa tartalmát azonban a számlát fogadó fél levonásba helyezi, illetve negyedéves, vagy havi bevalló lévén vissza is igényli. A törvény szerint az éves bevallás 8 millió Ft bevételi határhoz kötődik. Az év közben áttérőknek a negyedéves bevallás benyújtásának határidejéhez igazodva kell adókötelezettségüket teljesíteni, azonban havi bevallásra köteles áttérni az adóalany akkor, ha a tárgyévi első adóbevallása pozitív előjelű és elérte az egymillió forintot.

A 13. §-hoz

A visszaigénylés szigorításával a szándék kétirányú. Egyrészt elősegíti az ellenőrzés hatékonyságának növekedését, másrészt kifejezésre juttatja azt a szándékot, hogy csak a ténylegesen működő vállalkozások igényelhessenek vissza áfa-t. A visszaigénylésre jogosító bevételi összeghatár 4 millió forintra emelkedik, melynek eredményeképpen a visszaigénylést tartalmazó bevallások száma jelentősen lecsökken, a kiutalás előtti ellenőrzöttség szintje nagymértékben javulhat. Ha az adóalany év közben jelentkezik be az áfa hatálya alá, úgy a 4 millió forint időarányos részét kell teljesítenie. A módosításnak további három lényeges eleme van.

- Havi bevallók esetében a felemelt értékhatár elérése esetén sem utalja vissza az adóhatóság minden hónapban az adózó negatív adóját, hanem két egymást követő hónapban negatív egyenleggel kell zárulnia az adóbevallásnak ahhoz, hogy az adó kiutalható legyen. E szigorú feltétel teljesítése alól csak azok mentesülhetnek, akik a havi bevallói körbe nem az áfa-törvény vonatkozó feltételrendszere alapján kerültek, hanem a gyakoribb bevallásra az adózás rendjéről szóló törvény előírásai alapján váltak jogosulttá.

- Megszűnéskor a jogutód nélküli megszűnés esetén keletkezik visszautalható áfa, és csak akkor, ha a megszűnő adózó meghatározott mértékben 0, illetve mérsékelt adókulcs alá tartozó tevékenységet végzett. Nyereségre törekvő gazdálkodás mellett ugyanis ekkor indokolt a negatív egyenleg. Jogutódlással történő megszűnés esetén a megszűnéshez kapcsolódó adóbevallásban szerepeltetett negatív elszámolandó adó a jogutód számára az általános szabályoknak megfelelően adólevonás útján térül meg.

- Az adózó azon beszerzések (igénybe vett szolgáltatások) esetében válik jogosulttá az áfa visszaigénylésére, mely beszerzések adóval növelt vételárát a bevallás benyújtására előírt határidőig meg is fizette, kivételt képez ez alól az az eset, ha szerződésben előre kikötött teljesítési garancia miatti visszatartás történt. Ez esetben megfizetettnek kell tekinteni a vételárat, szolgáltatási díjat. Az előírás jelentősen csökkenti a fiktív számlázásokat, igazságosabb elszámolást eredményez (a kiegyenlítetlen beszerzéshez kapcsolódó adóösszeg nem térül meg az adózó számára). A szigorítás az adólevonási jog gyakorlásában nem korlátozza az adóalanyt, csak a visszaigényelt áfa tekintetében jelent korlátot.

A beruházások támogatása érdekében továbbra is megmarad a tárgyi eszköz beszerzéshez kötődő visszaigénylési jogcím. A beszerzett tárgyi eszközök előzetesen felszámított adójának göngyölített összege azonban 200 ezer forinttal kell, hogy meghaladja az ugyanezen időszakban fizetendő adó összegét, havi bevallók esetében azonban három egymást követő adómegállapítási időszak negatív egyenlege szükséges a visszaigénylési feltétel teljesítéséhez. Ez utóbbi szigorítás azért szükséges, mert ennek hiányában a havi bevallókra előírt feltétel nem jelent igazi korlátot, a két feltétel egymást közömbösítheti.

A 14. §-hoz

A hatályos szabályozás mentesíti azokat az adóalanyokat a bevallási kötelezettség alól, amelyek az adott adómegállapítási időszakban kizárólag tárgyi adómentes értékesítést végeznek. A bevallás elmaradása esetén nehezen állapítható meg, hogy az e törvényhelyen alapul, vagy mulasztás következménye. A törvény ezért a bevallási kötelezettség alóli mentesülést szűkíti azzal, hogy e törvényhely a jövőben kizárólag a tárgyi adómentes tevékenységet végzőként bejelentkezett adóalanyokra alkalmazható.

A 15. §-hoz

Az 1995. évi CXVII. törvény (a továbbiakban: Szja törvény) 4 millió forintban határozza meg az átalányadózás választására jogosító éves bevételi összeghatárt, emellett kötelezően előírja áfa-adózás tekintetében az alanyi adómentesség választását. A módosítás ezzel összhangban határozza meg az alanyi adómentesség átalányadózókra vonatkozó összeghatárát.

Ezáltal az átalányadózásból adódó adminisztráció csökkenés is jobban érvényesül, hiszen az áfa levonási joggal nem rendelkező átalányadózást választó egyéni vállalkozó az Szja törvény előírásai értelmében csupán bevételi nyilvántartás vezetésére kötelezett. Az áfa-törvény szerint ezen túlmenően az adózót áfa megállapítási, -nyilvántartási, -bevallási és -elszámolási kötelezettség sem terheli.

A 16. §-hoz

Az idegenforgalmi tevékenységet folytató adóalany akkor köteles a különös adózási szabályokat alkalmazni, ha saját nevében az utas javára olyan utazási csomagot értékesít, amelyben más adóalany által értékesített terméket (szolgáltatást) használ fel, hasznosít. A törvényben nevesített 213/1996. (XII. 23.) Korm. rendelet mögöttes jogszabályként funkcionált eddig is, kiemelésével azonban egyértelművé tehető, hogy az árrés-adózás csak akkor kötelező az idegenforgalmi tevékenységet folytató adóalany számára, ha legalább két szolgáltatásból álló ún. utazási csomagot értékesít. Amennyiben önmagában csak menetjegy-értékesítésről, vagy szálláshely közvetítéséről van szó, úgy a közvetített szolgáltatás szabályai az irányadók.

Az idegenforgalmi tevékenységet folytató adóalanyra - külön kimondott teljesítési időpont nélkül - a polgári jogi teljesítés vonatkozik, ez pedig az utas visszaérkezésének napja. A bizonylat kibocsátásával összefüggő feladatok egyszerűsítését célozza a módosítás azzal, hogy - kizárólag áfa-szempontból - teljesítési időpontnak az útiokmányok átadásának napja minősül, így már az elutazás előtt sor kerülhet a számla kibocsátására.

Az árrés-számítás a módosítás szerint pozíciószámra összesítetten történik szemben az, utankénti számítási kötelezettséggel. Ezzel elismerést nyer az utazásszervezői gyakorlatban alkalmazott kalkulációs egység. A szakmai és az adózásbeli nyilvántartás összhangjának megteremtésével az adóellenőrzés munkája is egyszerűsödik. A módosítás meghatározza az előkalkulált, majd korrigált árrés képzésének szabályait.

Az Európai Unió ajánlásával összhangban az idegenforgalmi szolgáltatásról kibocsátott számlán a módosítás szerint áthárított adót feltüntetni nem lehet. Ezzel az adóalap feltüntetésének kötelezettsége is megszűnik. A szabályozás módosulásával az adólevonási jog még üzleti út esetében sem lesz gyakorolható.

A 17-18. §-hoz

Az új SZJ-re való áttérés miatt az állapotrögzítő is változik. A hatályos szabályozás szerinti 1994. június 15-i állapotot az SZJ 1999. július 1-jei állapota váltja fel. Egyúttal az Építményjegyzéknek is az 1999. július 1-jén érvényes besorolási rendje lesz az irányadó.

A 19. §-hoz

E § felhatalmazza a Kormányt arra, hogy közművelődési, oktatási és könyvtári dokumentumok beszerzése esetén alkalmazandó adóvisszatérítési támogatás módját és szabályait kidolgozza.

II. fejezet

A jövedéki adóról és a jövedéki termékek forgalmazásának különös szabályairól szóló 1997. évi CIII. törvény módosítása

A 20. §-hoz

A jövedéki adós termékek köre - megteremtve az EU szabályozással való teljes összhangot - kiegészül a bor termékkel. A jogharmonizáció kiteljesítése mellett a változtatás elsődlegesen a borpiacon kialakult helyzet rendezését, az adóelkerülések, a borhamisítások visszaszorítását célozza.

A 21. §-hoz

A bor jövedéki körbe vonásával összefüggésben az Országos Borminősítő Intézet az a szakhatóság, amely a jövedéki jogsértések felderítésében közreműködhet. Célszerű ezért az intézet megnevezése a törvényben.

A 22. §-hoz

A módosítás a törvényben használt fogalmakat egészíti ki, pontosítja. A bor Jöt. hatálya alá vonásával kapcsolatos kiegészítés értelmében a természetes személyek évi 1000 liternél kisebb mennyiségű bor előállítása 500 m2-nél kisebb szőlőterület esetén nem tekintendő termékelőállításnak, vagyis nem kell hozzá adóraktári engedély, és nem keletkezik ezen mennyiségre adókötelezettség.

A termékek azonosításához használt Kereskedelmi Vámtarifa vámtarifaszámainak állapotrögzítése megváltozik, összhangba kerül az áfa-törvényben alkalmazottal.

Az adóraktár fogalmának pontosítása a borral összefüggésben szükséges, továbbá egyértelműsíti, hogy az egyszerűsített adóraktár a Jöt. rendelkezéseinek alkalmazása szempontjából az egyéb adóraktárakéval azonos státuszú.

A jövedéki biztosíték feleződésével járó megbízható adós kategóriát a törvény szerint a nagykereskedőkre, exportőrökre, importőrökre is lehet alkalmazni 2000. január 1-jétől. A Jöt. bevezetése óta 2 év telt el, amelynek alapján az adóraktári körön túli engedélyesekre is már megítélhetővé válik a megbízhatóság.

A 23. §-hoz

A törvény lehetővé teszi, hogy az adómentes felhasználó a keretengedélyében szereplő telephelyek között is szállíthasson adófelfüggesztéssel. Azt, hogy milyen esetben lehet a keretengedélyben több telephelyet, illetve a feldolgozó üzemen kívül raktározásra szolgáló telephelyet is bejegyezni, a törvény 31. §-a tartalmazza.

A 24. §-hoz

A törvény az EU jogharmonizációs követelményekhez igazodva lehetővé teszi az üzemanyag adómentes felhasználását a nemzetközi hajózásban a külföldi és belföldi hajók esetében egyaránt, továbbá a NATO tagállamok és a Békepartnerség más tagállamai szolgálati járműveiben, repülőgépeiben, hajóiban. Biztosítja továbbá azon ásványolajtermék adómentességét, amelyet a kőolajfinomítóban az ásványolaj termékek előállításához segédanyagként vagy a termelési célt szolgáló hőtermelésre használnak fel.

A törvény szerint az adóraktárban a jövedéki termék felhasználása egy nem jövedéki termék előállításához szintén az adó alóli végleges mentesüléssel jár. Ezzel a módosítással egyszerűsödik az engedélyezés rendszere, az adóraktárnak nem kell külön keretengedélyt is szerezni, amennyiben ilyen tevékenységet végez.

A 25. §-hoz

A törvény a NATO részére történő adómentes üzemanyagszállítás esetén követendő rendelkezéssel egészíti ki a Jöt. 14. §-át, illetve pontosítja a keretengedélyesek készlethiánya esetén az adómegállapítási és adófizetési kötelezettség beálltának időpontját.

A 26. §-hoz

A törvény az adóraktári engedély megszerzésénél a kettős könyvvezetés és a mérleghitelesítés általános követelménye alól kiveszi az egyéni vállalkozókat és a mezőgazdasági őstermelőket, ha az SZJA törvény szerinti nyilvántartást vezetik. A módosítással megteremtődik a két törvény előírásai közötti összhang. A mezőgazdasági őstermelőkre a rendelkezés lényegében csak akkor vonatkozik, ha ilyen státuszban folyamodnak bor adóraktári engedélyért (az egyszerűsített adóraktári engedély esetén ugyanis a törvény nem ír elő a könyvvezetésre feltételt).

A 27. §-hoz

A törvény a rendelkezésben szereplő hivatkozásoknak a bor Jöt. hatálya alá vonásával összefüggésben szükséges módosítását tartalmazza.

A 28. §-hoz

A jövedéki biztosítéknyújtás formáit bővíti a törvény. Elsődlegesen a bor adóraktárak miatt lehetővé teszi az Agrár Vállalkozási Hitelgarancia Alapítvány garancianyújtását is. A bankgaranciánál pontosítja, hogy az csak visszavonhatatlan, vagy olyan visszavonható bankgarancia lehet, amely a visszavonhatóság feltételéül rögzíti a vámhatóság jóváhagyását. Előírja továbbá, hogy az éppen érvényes bankgarancia lejártát két hónappal megelőzően az adóraktáraknak be kell mutatnia a lejárattól induló újabb bankgaranciát. Ez utóbbi rendelkezések célja, hogy a jövedéki biztosítékból jogsértés esetén az állam követelése valóban érvényesíthető legyen (az esetben is, ha pl. a jogsértés az adóraktár megszűnésekor és a garancia lejártakor kerül felderítésre, a készletfelvétel alkalmával).

A 29. §-hoz

A törvény a termékkísérő okmány alkalmazásának szabályait pontosítja, továbbá a sűrített gáztöltő adóraktárt mentesíti a termékkísérő okmány kiállítása alól a sűrített gáz előállításának sajátosságaira tekintettel (egy mozzanatban történik az előállítás, betöltés a gépkocsi tartályba, értékesítés végfelhasználónak).

A 30. §-hoz

A törvény az adóraktár engedélyesek vevőnyilvántartására vonatkozó rendelkezéseket módosítja. A sűrített gáztöltő adóraktárnak nem kell vevőnyilvántartást vezetni, az üzemanyag tároló adóraktárnak viszont nemcsak az értékesítésről kell nyilvántartást vezetnie, hanem - amennyiben nem vagy nemcsak a saját áruját készletezi - tulajdonosonként a készletről és kitárolásról is.

A 31. §-hoz

A törvény szövegpontosítást tartalmaz annak érdekében, hogy a jogalkalmazás során felmerülő félreértések elkerülhetők legyenek (pl. a tüzelőolaj villamos erőműben való felhasználása esetén a hatályos törvény szerinti ún. termékelőállításra szolgáló üzemnek minősíthető-e az erőmű).

A 32. §-hoz

A törvény meghatározza, hogy milyen esetben lehet a keretengedélyhez adómentes telephelyként nemcsak a jövedéki terméket feldolgozó üzemet, hanem egy olyan tároló raktárt is bejegyezni az engedélyben, amely az adómentesen beszerzett jövedéki terméknek nem a feldolgozás helyén történő tárolására szolgál. A feltételek rögzítése azért lényeges, mert a törvény szerint adófelfüggesztéssel a keretengedélyes telephelyei (üzeme és raktára) között is megengedett lesz a jövedéki termékek szállítása, de a lehetőség korlátlan kiterjesztése nem indokolt.

A 33. §-hoz

A Jöt. múlt évi módosítása a 33. §-ban az adóraktárakra vonatkozó szabályozással azonosan, az adómentes felhasználó esetében is a negyedévenkénti - vámhatóság általi - készletfelvételt rendelte el, tekintettel arra, hogy a havi gyakoriság bizonyos technológiák (pl. gyógyszeripar) esetén gyakorlatilag kivitelezhetetlen, de más gyártóknál is csak a termelés többnapos leállítása árán volt teljesíthető. Ugyanakkor a Jöt. 30. §-ában az adómentes felhasználó elszámolásánál változatlanul maradt a havi gyakoriság. A módosítás ennek az ellentmondásnak a megszüntetésére, a két rendelkezés közötti összhang megteremtésére az adómentes felhasználó elszámolásánál is tárgynegyedévet ír elő.

A 34. §-hoz

A törvény az adóvisszaigénylés szabályainak kiegészítését tartalmazza. Rendezi azt az esetet amikor az adóraktár engedélyese jövedéki terméket a szabadforgalomból igazoltan adóval növelt áron vásárolt, vagy a szabadforgalomba bocsátott üzemanyagot a lefejtéskori keveredés miatt az adóraktárába visszaszállította és annak felhasználásával újból jövedéki terméket állított elő.

A bor jövedéki adós körbe vonásával összefüggésben bővül a visszaigénylés lehetősége a bor adózott beszerzésével, ha azt adómentes célra (biológiai ecet gyártás, ipari sav előállítás) használták fel. Az adózottan beszerzett, majd ezt követően exportált termék utáni adóvisszaigénylés feltételei - a visszaélések kivédése érdekében - szigorodnak. Az adót csak azt követően lehet visszaadni, ha az adóterhek fogadó államban történt megfizetését igazolják. Ez a változtatás lényegében az EU szabályokhoz való igazodást jelenti.

A 35. §-hoz

Sem a Jöt., sem az Art. nem rendelkezik egyértelműen arról, hogy a gázolaj visszaigénylése és visszatérítése esetén a kiutalás előtti ellenőrzés milyen ellenőrzésnek minősül. A kiutalás előtti ellenőrzésnek elsődlegesen az igényjogosultság felülvizsgálatára kell irányulnia, ezért nem tekinthető adóellenőrzésnek. A jövedéki adó vonatkozásában adóellenőrzésre csak az adóalany esetében, illetve akkor kerülhet sor, ha a vámhatóság a visszaigénylő részére a jövedéki adót már kiutalta.

A 36. §-hoz

A törvény a jövedéki termékként meghatározott ásványolaj termékek körét szűkíti - az EU jogharmonizációs követelményekkel is összhangban - azokkal a termékekkel, amelyeknél műszaki szempontból, a visszaélések lehetősége miatt sem indokolt fenntartani e besorolást. Így kikerülnek a jövedéki termékkörből a 2909 19 vámtarifaszámú aciklikus éterek, a 3819 vámtarifaszámú hidraulikus fékfolyadék és a 3820 vámtarifaszámú fagyásgátló és jégoldó készítmények.

A 37. §-hoz

A törvény az ásványolaj termékek adótételének valorizálását tartalmazza, a jövő évre tervezett inflációhoz igazítva 7%-os mértékkel. Kisebb jövedéki adótartalma lesz a jövőben a jobb minőségű - kevesebb kéntartalmú - ólmozatlan benzinnek, mint a gyengébb minőségűnek. Ennek elsősorban környezetvédelmi indokai vannak, amely várhatóan megfontolásra készteti az üzemanyag forgalmazókat és a felhasználókat egyaránt. A törvény úgy rendelkezik, hogy nem jövedéki termék a zárt rendszerben előállított és felhasznált, nem szabadforgalmú növényolaj motorhajtóanyag (biodízel). A gáz üzemanyag jövedéki adótartalma csökken, így az üzemanyag fogyasztói ára közel egy szintre kerül a palackos PB gáz árával. Ennek hatásaként megszűnik a palackból való átfejtésre való ösztönzés, ma ugyanis a gáz üzemre átalakított gépkocsik mindössze 10%-a tankol gázkutaknál adózott üzemanyagot. A forgalom növekedése feltételezhetően több adóbevételt eredményez, mint a jelenlegi adószint melletti.

Az adalékanyagok közül az 5 kg vagy annál kisebb kiszerelésű anyagok kikerülnek a törvény szerint a jövedéki adós körből. E termékeknél nem indokolt az adóztatás fenntartása, a visszaélése kockázatával ilyen kis kiszerelésű forgalmazás esetén nem lehet számolni.

A nem szabványos üzemanyagokra érvényesülő plusz adót a törvény kiterjeszti a gáz üzemanyagokra is, de hatályba e rendelkezés csak 2002. január 1-jén lép, mivel a szabványon kívüli minőség megállapítására, mérhetőségére megfelelő felkészülési időt szükséges biztosítani.

A 38. §-hoz

A törvény az ásványolaj termékek adómentes felhasználására vonatkozó szabályokat pontosítja, illetve egészíti ki. Tartalmi változást (egyszerűsítést) jelent, hogy az ásványolaj termék adóraktárban történő felhasználása egy másik termék előállításához nem tekintendő adómentes célú felhasználásnak, vagyis az adóraktári tevékenység részeként végezhető, arra külön keretengedélyt nem kell kérni, s az elszámolást is az adóraktári szabályok szerint kell teljesíteni.

Az ásványolaj termékek keretengedéllyel történő beszerzésének és adómentes felhasználásának lehetősége - a NATO-SOFA Egyezménnyel szinkronban - kibővül a NATO szolgálati gépjárművei, légi járművei, hajói részére - a HM Beszerzési Hivatalán keresztül - beszerzett üzemanyagra.

Energiapolitikailag indokolt, hogy a tüzelőolaj adómentes felhasználása ne csak a villamos energia előállítására és a villamos energia és kapcsolt hőtermelésre terjedjen ki, hanem a távhőtermelésre is. A hőtermelésre használt egyéb energiahordozók (földgáz, fűtőolaj) nem viselnek adót. A versenysemlegesség megteremtése indokolja az azonos adózási feltételek biztosítását.

A 39. §-hoz

A törvény az ásványolaj adóraktárakra vonatkozó szabályokat módosítja. A finomítói ásványolaj-raktárban lehetővé teszi, hogy ne csak saját előállítású terméket raktározzanak. Megengedi az adalékanyag- és kenőolaj gyártását is, az adóraktári tevékenység részeként. Pontosítja továbbá a kizárólag kőolajfinomítóban vagy olefingyárban előállítható termékek körére vonatkozó rendelkezést.

A törvény a nemzetközi hajózást végző hajók adómentes üzemanyaggal való kiszolgálására bevezeti az ún. kikötői adóraktár fogalmát, amelyet vámhatósági felügyelet mellett működő kikötőben lehet létesíteni. Feltétel továbbá a legalább 200 m3 tárolókapacitás, a jövedéki biztosítékot pedig - a repülőtéri adóraktáréval azonosan - legfeljebb 200 M Ft összegben kell nyújtani. Az üzemanyagtároló adóraktárak tárolókapacitására előírt 20 ezer m3-t a törvény 10 ezer m3-ben állapítja meg, azonosan a finomítói ásványolaj raktárra érvényesülő követelménnyel.

A tapasztalatok alapján szükséges a törvény kiegészítése egy olyan rendelkezéssel, amely előírja, hogy csak a vámhatóság engedélyével lehet ásványolaj előállítására alkalmas desztilláló berendezést előállítani, birtokolni, értékesíteni.

A 40. §-hoz

Az alkoholtermékek adótétele általában 7%-kal nő, a borpárlat és a gyümölcspálinka adója azonos lesz és körülbelül 10%-kal emelkedik. A bérfőzött pálinka adója is az átlagot meghaladóan, 9%-kal nő.

A 41. §-hoz

A törvény a gyakorlati tapasztalatok alapján pontosítja azokat az eseteket, amelyeknél eltekint a tömény alkoholok zárjegyétől. Némileg módosul a zárjegy elszámolásra vonatkozó rendelkezés is, az ellopott alkohol zárjegyeket nem lehet igazolt csökkenésként elszámolni. A hatályos szabályozás alapján ez nem egyértelmű.

A 42. §-hoz

A módosításra kerülő rendelkezés az etilalkohol, a pálinka, borpárlat előállítására alkalmas készüléket „(a továbbiakban: desztilláló berendezés)"-ként határozza meg jelenleg. Ugyanakkor a törvény 37. § (6) bekezdése az ásványolaj termék előállítására alkalmas desztilláló berendezésről is rendelkezik, így tehát desztilláló berendezés alatt e kiegészítést követően már nem csak az alkohol előállítására alkalmas berendezést kell tekinteni. Ezért a törvény „(a továbbiakban: desztilláló berendezés)” kitételt törli.

A 43-44. §-hoz

A sör adótétele az átlagnak megfelelően, 7%-kal nő. Az ellenőrzések tapasztalatai alapján a szabályozás kiegészül továbbá azzal a rendelkezéssel, mely szerint a sör gyártásra alkalmas berendezések előállítása, birtokolása és értékesítése csak vámhatósági engedéllyel történhet.

A 45. §-hoz

A törvény a bor Jöt. hatálya alá vonásának szabályait tartalmazza.

A Jöt. új 54/A. §-a a vámtarifaszámok alapján, ezen belül alkoholtartalom és annak eredete szerint meghatározza a szőlőbor és az egyéb bor (gyümölcsbor, stb.) fogalmat, s a két terméket együtt definiálja borként. Definíciót ad továbbá az egyes rendelkezésekben használt fogalmakra is.

A Jöt. új 54/B. §-a az adó alapját a bor mennyiségi egységére, literre, az adómértéket szőlőbor esetén 5 forintban, egyéb bor esetén 20 forintban határozza meg. A természetes személy adóalanyok által előállított borból - az EU szabályozással szinkronban - adómentes keretet állapít meg. Nem kell adót fizetni a természetes személy háztartásában élő felnőtt családtagonként 250 liter, háztartásonként legfeljebb 1000 liter mennyiségig.

A Jöt. új 54/C. §-a értelmében a törvény hatálya - a teljes termékpálya lefedése érdekében - kiterjed a szőlőtermelőre is. Szőlőtermelőnek az minősül a törvény alkalmazásában, aki 500 m2-nél nagyobb szőlőterületet művel és nem állít elő bort, kivéve ha a bor előállítása nem haladja meg az adómentes mennyiséget (személyenként 250 liter, háztartásonként 1000 liter). (Ez utóbbi esetben tehát a szőlőt művelő személyre nem vonatkoznak a törvény rendelkezései.) A szőlőtermelőnek be kell jelentkeznie a vámhatósághoz, amely vámhatósági nyilvántartási számot ad ki a részére. A szőlőtermelő évente egyszer, a gazdasági évet követő december 15-éig a vámhatósághoz elszámolást nyújt be a megtermelt szőlőről. A szőlő szállítása - a más jogszabályban előírtakat is figyelembe véve - borkísérő okmánnyal történhet. A vámhatóság ellenőrizheti a szőlő szállítását, a szőlőtermelő elszámolását, illetve annak adatait felhasználhatja az egyéb szereplők ellenőrzése során.

A Jöt. új 54/D. §-a rögzíti, hogy bort csak egyszerűsített adóraktári vagy bor adóraktári engedéllyel lehet előállítani.

A Jöt. új 54/E. §-a szabályozza, hogy kik jogosultak egyszerűsített adóraktári engedélyre, illetve mely esetekben lehet ezzel az egyszerűbb engedéllyel bort előállítani. Ennek korlátját egyrészt a tevékenység jellege (csak saját termésű szőlőből lehet szőlőbort előállítani), másrészt az évente előállított szőlőbor mennyisége (3 gazdasági év átlagában maximum 1000 hektoliter) képezi. (Az egyéb bor előállítói tehát nem kérhetnek egyszerűsített adóraktári engedélyt.)

Az engedélykérelemben - különböző adatok megadása mellett - nyilatkozni kell arról is, hogy milyen csatornán kerül az előállított bor értékesítésre, mivel attól függően eltérő szabályok érvényesülnek. Az egyszerűsített adóraktári engedély megszerzéséhez a törvény nem ír elő jövedéki biztosítékot, s nem rendelkezik a könyvvezetés módjáról sem.

A Jöt. új. 54/F. §-a előírja az egyszerűsített adóraktári engedélyes számára a borkísérő okmányt a szőlőbor és - ha szőlőt is értékesít - a szőlő szállítása esetén is.

A pincekönyvben a szőlőbort palackos, kannás és hordós kiszerelés szerinti bontásban kell nyilvántartani (a szőlőbor esetén tehát nem követelmény az egyéb jövedéki termékek esetében érvényesülő 8 illetve 10 vámtarifaszám mélységű bontás). A pincekönyvet tárgynegyedévenként (február 28-án, május 31-én, augusztus 31-én november 30-án) kell lezárni.

Adóbevallást ezen időpontokhoz igazodva kell adni. Amennyiben a szőlőbort kizárólag továbbfeldolgozónak (bor adóraktárnak) adják el, adóbevallást csak évente egyszer kell tenni, a gazdasági évet (vagyis a december 1-jétől november 30-áig terjedő időszakot) követő december 15-éig. Ebben az esetben jellemzően nem keletkezik tényleges adófizetési kötelezettség, mivel a szőlőbor adóraktárnak történő átadásával egyidejűleg az egyszerűsített adóraktár engedélyese az adózás alól véglegesen mentesül, s az adófizetési kötelezettség „átszáll” a felvásárló adóraktárra. Az adóbevallás ez esetben lényegében csak az adókötelezettség elszámolására (végleges mentesülés megállapítására) szolgál. Adót csak akkor fizet az ilyen termelő, ha a megtermelt borkészletével nem tud elszámolni, készletében igazolatlan hiány keletkezik.

A másik eset, amikor az egyszerűsített adóraktár engedélyese nemcsak adóraktárnak értékesít, hanem közvetlenül fogyasztónak (pincéjéből kimérve vagy palackozva) vagy kereskedőnek is. Ezekben az esetekben szabadforgalomba bocsátás történik, s az adót a termelőnek meg kell fizetni. Ebben az esetben tárgynegyedévenként kell bevallást tenni, s adót megfizetni.

Mindkét esetre előírja továbbá a törvény a megtermelt szőlő mennyiségével való évente egyszeri elszámolást, amelyet december 15-éig kell benyújtani a vámhatósághoz. Ugyanezen elszámolásban az értékesített borról vevőnkénti részletezést is kell adni.

A Jöt. új 54/G. §-a a bor adóraktárak működésének, feltételeinek különös szabályait tartalmazza, amelyeket a törvény Általános rendelkezések fejezetében foglalt előírásokon felül vagy azok helyett kell alkalmazni.

Minden szőlőbort előállító, aki nem kaphat egyszerűsített adóraktári engedélyt, továbbá minden egyéb bor előállító köteles bor adóraktári engedélyt szerezni. Az engedély megadásának nem feltétele a tárolóeszközök hitelesíttetése. Sajátos a jövedéki biztosíték szabályozása is. Nincs „belépési küszöb", vagyis minimum érték meghatározva a jövedéki biztosítékra, s legfeljebb 10 MFt értékben kell nyújtani. Amennyiben pedig a számított biztosíték összege nem éri el az 500 ezer Ft-ot, a kizárólag szőlőbort előállító adóraktár engedélyes esetén a törvény eltekint annak teljesítésétől.

A kettős könyvvezetés és mérleg hitelesítés követelménye nem érvényesül továbbá az egyéni vállalkozókra és mezőgazdasági őstermelőkre, ha az Szja. törvény szerinti nyilvántartást vezetik. (Ez a feltétel az egyéni vállalkozók esetében természetes, a mezőgazdasági őstermelőknél plusz követelményt jelent.)

Egy adott adóraktárban vagy szőlőbort vagy gyümölcsbort szabad előállítani, raktározni vagy tárolni. A kiegészítés lehetőséget ad arra, hogy borászati üzem adóraktári engedély helyett egyszerűsített adóraktári engedélyt kérjen, ha a feltételei aszerint változtak. Ha utólag azt állapítja meg a hatóság, hogy e feltételek mégsem teljesültek három évig csak adóraktári engedéllyel működhet a borászati üzem.

Adóraktári engedéllyel szőlőbor palackos vagy kannás, más bor csak palackos kiszerelésben hozható forgalomba.

A Jöt. új 54/H. §-a a bor, a szőlő boradóraktárból való kiszállításánál előírja a borkísérő okmány alkalmazását. Sajátos a szabály arra az esetre, ha az adóraktár nem a törvény hatálya alá tartozó személytől (500 m2-nél kisebb szőlőterületet művelőtől) vásárol fel bort. Ezesetben az adóraktár engedélyese állít ki borkísérő okmányt, a külön jogszabály rendelkezései szerint.

A visszaélések megakadályozására, a legális eredet egyszerű és gyors azonosíthatóságára a törvény a hordós borra a vámhatóság által felhelyezett hivatalos zár, a palackozott és kannás borra pedig zárjegy alkalmazását írja elő. Ezen adóügyi jelzések nélkül a bor nem szállítható.

A Jöt. új 54/I. §-a megtiltja a külön jogszabályban, vagyis a szőlőtermesztésről és a borgazdálkodásról szóló 1997. évi CXXI. törvényben előírtaktól eltérően előállított, kezelt szőlőbor birtokolását, értékesítését. A melléktermékeket pedig csak alkoholtermék adóraktár részére engedi meg értékesíteni.

A Jöt. új 54/J. §-a lehetővé teszi, hogy keretengedéllyel adómentesen beszerezhető és felhasználható legyen a bor a biológiai ecet és az ipari sav előállításához (a bor adómentes felhasználási céljainak meghatározása).

A 46-48. §-hoz

A törvény a pezsgőre vonatkozó rendelkezéseket módosítja. A pezsgő fogalmát - a bor jövedéki körbe lépésével összefüggésben, illetve a teljes EU konformitás megteremtése céljából módosítja. A tételes adó - az átlagosnak megfelelően - 7%-os mértékkel emelkedik. Az eddigi működési tapasztalatok alapján, illetve a borra kialakított szabályozás figyelembevételével a törvény a jövedéki biztosíték alsó határát eltörli, a felső határát pedig 30 M Ft-ra szállítja le.

A 49-50. §-hoz

A törvény a nem habzó köztes alkoholtermékek közül kiveszi az egyéb borokat (gyümölcsbor, stb.), amelyek a bor kategóriába kerülnek át, melynek adómértékét ennek megfelelően 10 Ft/literben határozza meg. Az egyéb nem habzó köztes alkoholtermékek adója - az EU minimumszinttől való elmaradásunk miatt, az ahhoz való fokozatos közelítés érdekében - az átlagot meghaladóan - 10%-kal, a habzó köztes alkoholtermékeké 15%-kal emelkedik.

Az 51-53. §-hoz

Néhány ponton módosul a dohánytermékekre vonatkozó szabályozás. A cigaretta sodrására szolgáló, ún. finomra vágott dohány külön kategóriaként kerül kiemelésre a fogyasztási dohányok közül. E termékcsoportra ugyanis külön minimum adó érvényesül az EU-ban, amelytől a magyar adószint elmarad. A fokozatos közelítés céljából a törvény a százalékos adót egy százalékponttal emeli.

A cigaretta esetében az EU minimumszinttől való nagymértékű elmaradásunk miatt, illetve arra tekintettel, hogy a Kormány az 57 százalékos minimum szint teljesítésére nem kért derogációt, átlag feletti adóemelés szükséges. Így az adó mértéke ezer darabonként 2645 forint és a kiskereskedelmi eladási ár 17 %-a lesz.

A cigaretta tételes adóalapjának (darab) a cigaretta hosszával összefüggő meghatározását tartalmazó, a korábban hatályost módosító rendelkezés az EU szabályozással való teljes összhangot biztosítja.

A törvény szerint 30 napról 15 napra lerövidül az az időszak, amikor az adómérték változását követően még a régi adójeggyel hozhatók forgalomba a dohánygyártmányok.

Az 54. §-hoz

A törvény a Jöt. kereskedelemre vonatkozó rendelkezéseiben használt fogalmakat pontosítja a működés közben felszínre került tapasztalatok alapján. Nem tekintendő jövedéki engedélyes kereskedelmi tevékenységnek a jövedéki termékek nem jövedéki engedélyes kereskedők közötti nem rendszeres értékesítése, átadása, apportálása, amelynek részletszabályait a végrehajtási rendelet fogja tartalmazni. Ezzel megoldódnak az olyan helyzetek, amikor a nem jövedéki engedélyes kereskedő (pl. ÁFEOSZ, stb.) egyik üzletét az árukészlettel együtt egy másik vállalkozó részére üzemeltetésre bérbe adja, vagy a nem jövedéki engedélyes kereskedő megszünteti tevékenységét és a megmaradó árukészletét egy másik nem jövedéki engedélyes kereskedőnek értékesíti.

A sűrített gáztöltő esetében - annak sajátosságaira tekintettel - külön fogalom meghatározás (pontosítás) szükséges, mivel a benzinkutakra vonatkozó feltételek esetükben nem értelmezhetők. A törvény ezt pótolja.

Az 55. §-hoz

A megbízható adós kategóriát a törvény kiterjeszti a jövedéki engedélyes kereskedőkre, exportálókra, importálókra is (21. § (4) bekezdés). A fix összegben meghatározott biztosíték összege 1995. óta változatlan. A megbízható adós kategória kiterjesztésével összekapcsolva ezért a törvény valorizálja a biztosítékok összegét, 50% körüli mértékben. Az ásványolaj termékekre előírt 80 M Ft-ot 120 M Ft-ra, az egyéb jövedéki termékekét 15 M Ft-ról 22 M Ft-ra emeli meg. (Megbízható adós esetében tehát a törvény értelmében 60, illetve 11 MFt a nyújtandó jövedéki biztosíték.)

Az 56. §-hoz

A hatályos rendelkezés nem tartalmazza a Jöt. 15. § (1) bekezdés a) pontja szerint lefoglalt és előzetesen értékesíthető jövedéki termék jövedéki engedélyes kereskedők általi beszerzésének lehetőségét. A törvény ezt a kiegészítést tartalmazza.

Az 57-58. §-hoz

A borra a zárjegy, illetve a hivatalos zár alkalmazásának előírása alapján szükséges a kereskedelemre vonatkozó szabályok kiegészítése is.

A terítőjáratos értékesítés lehetőségét a törvény - az életszerű szabályozás érdekében - kiterjeszti egyes ásványolaj termékek végfelhasználók részére történő értékesítésével. A terítőjáratot végző jövedéki engedélyes kereskedők esetén a törvény végrehajtási rendeletében előírt hatályos szabályok megfelelő biztonságot jelentenek az ellenőrizhetőségre.

Az egyéb rendelkezések a bor jövedéki termékkörbe vonásával kapcsolatos kisebb, értelemszerű kiegészítéseket tartalmazzák.

Kannás és hordós bort a jövőben csak olyan nem jövedéki engedélyes kiskereskedő forgalmazhat, aki borkimérésre jogosító üzletköri működési engedéllyel rendelkezik, és a törvényben előírt külön nyilvántartást vezeti.

Az 59. §-hoz

A módosítás a törvényben és végrehajtási rendeletekben előírt szabályok teljes körű ellenőrizhetőségéhez szükséges kiegészítéseket tartalmazza. A jövedéki ellenőrzést indokolt továbbá kiterjeszteni a jövedéki termék előállítására alkalmas termékekre, az azokat előállítókra, forgalmazókra az értékesítésük tekintetében (kinek, mennyit értékesítettek).

A 60. §-hoz

A hatályos rendelkezésben feleslegesen szerepel az „e törvényben.... előírt kötelezettségek” megsértésére, elmulasztására való hivatkozás, mivel azt már az (1) bekezdés is tartalmazza azáltal, hogy az (1) bekezdésben említett, Art. 74. § (10) bekezdése is visszautal „az adót.... megállapító törvényben megállapított kötelezettség” megszegésére. A törvény az (1) és (2) bekezdés közötti átfedés megszüntetését tartalmazza.

A szőlőtermelő esetében bevezeti a mulasztási bírságot arra az esetre, ha a törvényben, illetve a végrehajtási rendeletekben előírt kötelezettséget sértik meg.

A 61. §-hoz

A törvény az adózás alól elvont termék fogalmát kiegészíti a szőlőborral, ha az eredetet igazoló, a külön jogszabályban előírt bizonylatokkal nem rendelkezik, illetve amelyet zárjegy, hivatalos zár nélkül találnak.

A 62. §-hoz

A törvény megállapítja a jövedéki bírság tételeket a bor zárjegy, hivatalos zár hamisítása, jogtalan megszerzése esetére, valamint a hamis, hamisított borra.

Változik a jövedéki bírság tétele a desztilláló berendezéssel kapcsolatos visszaélésnek is. Az ismételt bírság legalább 40 ezer, legfeljebb 400 ezer lehet.

Kiegészül továbbá a szabályozás az ásványolaj előállítására alkalmas desztilláló berendezés, sör előállítására alkalmas főzőüst és forraló üst gyártására, birtokolására, értékesítésére vonatkozó új rendelkezések megsértésének szankciójával, első alkalommal 200 ezer forintban, ismétlődés esetén 400 ezer forintban megállapított felső határral.

A 63. §-hoz

Ahhoz, hogy kereskedelemre a végrehajtási rendeletekben foglalt előírások is betarthatók legyenek, szükséges ezek megsértése esetén is biztosítani a szankcionálás lehetőségét.

A 64. §-hoz

A 30, illetve 60 nap időtartamú bezárás a törvény szerint csak a zárjegyes, adójegyes szabályok megsértése esetén érvényesül, egyéb esetekben a bezárás időtartama - a reálisabb szankciók érvényesítése érdekében - 10, illetve 20 napra csökken. Az üzletbezárás szankciója kiterjed továbbá a hordós borra előírt hivatalos zár alkalmazására vonatkozó rendelkezések, valamint a borkimérőkre előírt szabályok megsértése esetére is.

A hatályos szabályozás alapján az üzemanyagtöltő állomások már minimális üzemanyag többlet (pl. motorbenzin esetén 40 litert meghaladó mennyiség) megállapítása esetén mérlegelés nélkül, azonnali végrehajtás mellett 30, illetve 60 nap időtartamra bezárhatók. Az ilyen esetekben ez a szankció nem áll arányban a jogsértés súlyával főleg akkor, ha a többlet keletkezésében nem játszott közre szándékosság. Ezért a törvény egy bizonyos mennyiség, 500 liter alatti eltérésnél megadja a vámhatóságnak a mérlegelés lehetőségét a szankció érvényesítése tekintetében.

A 65. §-hoz

A lefoglalás, elkobzás szabályai részben pontosításra kerülnek (pl. ismeretlen tettes esetén követendő eljárás), részben kiegészülnek a borra vonatkozó rendelkezésekkel. Emellett érdemi változást jelent, hogy nemcsak az adózás alól elvont terméket, hamis zárjegyet, adójegyet, stb. lehet lefoglalni, hanem a törvény szerint - a visszatartó hatás érdemi fokozása érdekében - az ezek felhasználására, tárolására és szállítására használt eszközt, járművet is.

A 66-67. §-hoz

A törvény a Jöt. átmeneti rendelkezéseit egészíti ki. Eszerint a bor adóraktárak 2002. január 1-jéig haladékot kapnak a vámhatósággal kiépítendő közvetlen számítógépes összeköttetés kialakítására.

A bor adóraktári engedélyért a törvény szerinti határidőn belül (2000. június 30-áig) folyamodó kérelmezőt megbízható adósnak kell tekinteni, ha - a 2 éves folyamatos működésre vonatkozó feltétel kivételével - a Jöt-ben előírt feltételeknek egyébként megfelel. A rendelkezés a határidő betartását ösztönzi, a megbízható adós esetében ugyanis a jövedéki biztosíték feleződik.

A 68. §-hoz

A gyógyszertörvény (1998. évi XXV. törvény) 1999. január 1-jei bevezetését követően 5 év haladékot kaptak a gyógyszernek nem minősülő gyógyhatású anyagok és készítmények, hogy gyógyszerként vagy közönséges áruként való minősítésük eldőljön. A vámtarifa-osztályozás szerint az e kategóriába tartozó alkoholtartalmú termék (pl. a Svéd csepp) a 2208 vámtarifaszám alá sorolandó, hacsak időközben nem szerez gyógyszer minősítést. A törvény a gyógyszertörvényben adott átmenettel azonosan, vagyis addig, amíg a végleges minősítés nem dől el, kiveszi a jövedéki termékkörből e termékeket.

A 69. §-hoz

A törvény a Jöt. felhatalmazásokat tartalmazó rendelkezéseit egészíti ki.

A mezőgazdaságban felhasznált gázolaj utáni adóvisszatérítés mértéke a jövőben az adó 80%-a lesz (a teljes adó 65,6%-a) változatlan. Eszerint a 2000. január 1-je után vásárolt gázolaj jövedéki adójából 64,10 Ft/liter igényelhető vissza (jelenleg 49,20 Ft/liter). Változást jelent, hogy a visszaigénylésre a külön jogszabály [236/1998. (XII. 30.) Korm. rendelet] szerint az FVM hivatalok által nyilvántartásba vett mezőgazdasági felhasználó jogosult. Az adóvisszatérítés is lényegét tekintve egyfajta támogatás, így annak igénybevétele esetén is indokolt a nyilvántartásba vétel megkövetelése (az elvégzett munkákról az igazolást egyébként is az FVM hivataloknak kell kiadniuk).

A bor jövedéki körbe vonásával összefüggésben szükséges a Jöt. végrehajtási rendeletében szabályozandó (szabályozható) tárgykörök kiegészítése.

A NATO részére adómentesen keretengedéllyel, illetve adóraktárból közvetlenül is lehet a törvény szerint adómentesen üzemanyagot beszerezni, amely részletszabályainak kidolgozására is szükséges a Jöt.-ben a törvényi felhatalmazás alapját megteremteni.

A 70. §-hoz

A járulékbeszedés adóigazgatási integrációját követően nem kell külön nevesíteni „a társadalombiztosítási szervet". A törvény mindazon rendelkezésekből elhagyja e kitételt, amelyekben az jelenleg szerepel.

A 71. §-hoz

1999. január 1-jétől a szolgáltatások besorolására új KSH jegyzék lépett hatályba. Ezért szükséges ennek követése a Jöt. azon rendelkezésében, ahol SZJ számokra van utalás.

III. fejezet

A személyi jövedelemadóról szóló 1995. évi CXVII. törvény módosítása

A 72. §-hoz

A törvény egyes fogalmak pontosítását, illetve új fogalmak meghatározását tartalmazza.

Az azonos tartalmú jövedelmek azonos adójogi kezelése céljából a bér fogalma kiegészül a keresetpótló járadékkal, amelyet a károkozással összefüggésben a balesetet szenvedett magánszemély a károkozótól vagy felelősségbiztosítás alapján a biztosítótól bérjövedelme pótlásaként kap arra tekintettel, hogy a baleset révén munkavégzési képessége véglegesen megváltozott.

Az adóköteles biztosítási díj fogalmából a törvény kiemeli azt a díjat, amelyet a magánnyugdíjról és a magánnyugdíj-pénztárakról szóló törvény alapján a magánnyugdíj-pénztár biztosító intézetnek fizet a tagja számára történő járadékvásárlás ellenértékeként. Ebben az esetben ugyanis a magánszemélynek nem keletkezik jövedelme, minthogy a szolgáltatás vásárlása az általa befizetett összegből történik.

A hallgatói munkadíj adózásának egyszerűsítésével összefüggésben a törvény a fogalom meghatározását - változatlan tartalommal - kiemeli a részletes szabályokból.

Az adómentességhez tartozó garanciális elemként vezeti be a törvény a csoportos személyszállítás és a biztosító szolgáltatásának fogalmát.

A 73. §-hoz

A törvény a törvénynek azt a rendelkezését módosítja, amely a jövedelem kiszámításánál figyelmen kívül hagyható bevételeket sorolja fel.

A módosítás (a vállalkozásba befektetett adózott vagyon kivonása mellett) általános érvénnyel megerősíti, hogy, ha a magánszemély az adózott jövedelmét valamely célra rendelkezésre bocsátja, valamilyen ügyletben átadja, befekteti, akkor meghiúsulás esetén, az eredeti állapot visszaállításakor, illetőleg a befektetés kivonásakor részben vagy egészben visszafizetett összeget a jövedelem kiszámításánál nem kell figyelembe venni.

A hatályos szabályozás szerint az önkéntes kölcsönös biztosító pénztári munkáltatói hozzájárulás a magánszemély bevételének számít, amely után a magánszemélynek az összevont adóalap részeként kell adóznia, és három befizetési jogcím (saját befizetés, a munkáltatói tagdíjbefizetés, támogatói adomány) alapján érvényesíthető az adókedvezmény. A törvény szerint a magánszemélynél „csak” a saját befizetése, továbbá a támogatói adomány adóköteles jövedelem és ezekre vonatkozik az adókedvezmény az eddigi 50, illetőleg 25-25 százalék helyett egységesen 30 százalékos mértékkel, a munkáltatói tagdíjbefizetés (több munkáltató esetén annak a munkáltatónak a befizetése, amely a magánszemély foglalkoztatására tekintettel tételes egészségügyi hozzájárulás fizetésére kötelezett) a minimálbér 115 százalékáig nem számít bevételnek. A tételes egészségügyi hozzájárulás fizetésére nem kötelezett munkáltató által vállalt, illetve a minimálbér 115 százalékát meghaladóan vállalt munkáltatói tagdíjbefizetés ezzel szemben adóköteles jövedelemnek minősül, amely után (a természetbeni juttatásokra vonatkozó szabályok megfelelő alkalmazásával) a munkáltató fizeti meg 44 százalékos kulccsal az adót.

A rendelkezés kiegészül azzal, hogy azt a bevételt, amely után az adót a kifizető megfizette, a magánszemélynek nem kell bevételként figyelembe vennie.

A 74-75. §-hoz

A módosítások az adóbevallások számának csökkentését, illetve a bevallások egyszerűsítését célozzák. Ennek érdekében a törvény szerint nem kell bevallani az ingó vagyontárgy átruházásából, illetve az ingatlan, vagyoni értékű jog átruházásából származó, valamint a tartási, életjáradéki vagy öröklési szerződésből származó bevételt, ha abból jövedelem nem keletkezik.

A hatályos szabályozás szerint az ingó vagyontárgy értékesítéséből származó adóévi jövedelem „első 100 ezer” forintját nem kell bevallani (mivel a jelenlegi szabályok szerint ezen összeg után nincs adófizetés). Az ingó vagyontárgy értékesítéséből származó jövedelem adómentes értékhatárának 200 ezer forintra történő felemelésével összefüggésben módosul az e jövedelemre vonatkozó bevallási kötelezettség is. Akinek a jövedelme nem éri el ezt az összeget, annak azt be sem kell vallania.

A jelenlegi rendelkezések szerint, ha a magánszemély munkaviszonyának megszűnése miatt végkielégítést kap, akkor azt abban az adóévben kell jövedelemként figyelembe vennie, amely adóévre „vonatkozik” a kifizetés. Ha a végkielégítést a magánszemély az adóévek között megosztja, akkor - az egyéb feltételek megléte esetén is - adóbevallást kell adnia. A törvény szerint - az adóbevallások számának csökkentése érdekében - kiterjedhet a munkáltatói adómegállapítás azokra az esetekre is, amikor a magánszemély a végkielégítésből származó jövedelmét évek között megosztja. Ekkor ugyanis az új munkáltatónak leadott igazolás minden olyan információt tartalmaz, amely alapján a munkáltató el tudja számolni a magánszemély adóját.

A hatályos szabályozás szerint az osztalékelőleg kifizetésekor levont adót a kifizetőnek az osztalékmegállapítás időpontjában kell elszámolnia az osztalékká vált jövedelem adójával szemben, azonban nincs rendelkezés arról, hogy azt a magánszemélynek mikor kell bevallania. törvény egyértelműsíti, hogy az osztalékelőleget jövedelemként akkor kell bevallani, amikor az végleges osztalékká válik.

A törvény - a társadalombiztosítási járulékfizetési kötelezettségek eljárási rendjével összhangban - pontosítja az összevont bérszámfejtési körbe tartozó kifizető adóbevallást helyettesítő elszámolásának lehetőségét szabályozó rendelkezést.

A 76. §-hoz

A törvény pontosítja az üzemanyagmegtakarítás fogalmát: az új szabály szerint adómentes kifizetés csak akkor lehetséges, ha az üzemanyagmegtakarítás ténylegesen megvalósul. A hatályos szabályok alapján ugyanis nem csak a „literben” mért megtakarítás esetén van lehetőség az adómentes kifizetésre, hanem akkor is, ha az üzemanyag ára alacsonyabb, mint az APEH által közzétett ár.

Ha a magánszemély személygépkocsi hivatali használata címén költségtérítést kap a munkáltatójától, akkor a hatályos szabályozás szerint adóbevallást kell adnia akkor is, ha a gépkocsi javításának, karbantartásának költségeit nem számlák alapján számolja el, kivéve, ha térítés esetenként belföldi kiküldetési rendelvény alapján történik. Az adózással összefüggő adminisztrációs terhek, illetőleg az adóbevallás benyújtására kötelezettek számának csökkentése érdekében a törvény lehetővé teszi, hogy a hivatali, üzleti utazás esetén adott költségtérítés ne számítson bevételnek akkor, ha azt - a törvényben meghatározott tartalom szerinti - kiküldetési rendelvény alapján fizeti ki a munkáltató és nem fizet többet, mint a normarendelet szerinti fogyasztási normával és az APEH által közzétett üzemanyagárral számított üzemanyagköltség, kilométerenként 3 forint személygépkocsi normaköltség, valamint a napidíj jogszabályban meghatározott mértéke. A változtatás - a 3. számú mellékletnek az „Igazolás nélkül elszámolható költségek” című fejezetében foglalt pontosítással együtt - azt is jelenti, hogy ha a munkáltató a törvényben előírt bizonylat alapján térít a saját gépkocsival történő hivatali utazások esetén, akkor a magánszemély - ha a munkáltatói adómegállapítás feltételei egyébként fennállnak és a magánszemély elfogadja a törvényben rögzített mértékeket - nem köteles adóbevallást benyújtani. A törvény annyiban is egyszerűsítést jelent, hogy annál, aki nem kíván adóbevallást adni, nem utazásonként, hanem elszámolási időszakonként kell az összesítéseket elvégezni és mindez külföldi kiküldetések esetén is alkalmazható.

A 77. §-hoz

A törvény kiegészíti az egyéb jövedelmek (vagyis az összevont adóalapba tartozó jövedelmek) körét, és egyértelműbbé teszi e jövedelmek adózásának szabályait.

Az értékpapírra vonatkozó jegyzési, vagy vételi jog gyakorlása által megszerzett jövedelem - ha a jog megszerzése csak meghatározott személyek számára volt biztosított - a hatályos törvény szerint is egyéb jövedelemnek minősül. A módosítás pontosítja a jövedelemszerzés időpontjára vonatkozó előírást: az új szabály szerint a jövedelmet azon a napon szerzi meg a magánszemély, amelyen megszerzi az értékpapír feletti rendelkezési jogot (vagyis amely napon jogosulttá válik az értékpapír elidegenítésére).

A törvény nevesíti az értékpapírra vonatkozó eladási jog gyakorlása által megszerzett jövedelmet is, amely - ha a jog megszerzése csak meghatározott személyek számára biztosított - szintén egyéb jövedelemnek minősül. A jövedelemszerzés időpontja az értékpapír elidegenítéséért kapott bevétel megszerzésének a napja. Ilyenkor egyéb jövedelemnek minősül az értékpapír eladási ára (amely ebben az esetben magasabb a szokásos piaci értéknél) csökkentve az értékpapírnak a jog gyakorlása időpontjában ismert szokásos piaci értékével és a jog megszerzése ellenében fizetett összeggel. Eladási jog gyakorlása esetén az árfolyamnyereséget a jog gyakorlásának (az értékpapír elidegenítésének) időpontjában ismert szokásos piaci ár és az értékpapír szerzési értéke közötti különbözet alapján kell meghatározni. Ilyenkor ugyanis e két érték (tehát nem az eladási ár és a szerzési érték) különbsége minősül árfolyamnyereségnek.

Az egyéb jövedelmek köre kiegészül a biztosító által a biztosítási szerződésnek biztosítási esemény bekövetkezése nélkül történő megszűnése, átalakulása (maradékjogok) alapján a magánszemélynek fizetett összeggel, ha olyan - kifizető által kötött, de utóbb a magánszemélynek átadott - biztosítási szerződésről van szó, amely esetében a kifizető által a magánszemély javára fizetett díj adómentes (ilyennek minősül például a halál esetére szóló kockázati életbiztosítás, a balesetbiztosítás, vagy a teljes és végleges munkaképtelenségre szóló betegségbiztosítás). E módosítás következtében egyértelműbbé válik a kifizető által biztosítóintézet közbeiktatásával a magánszemély részére juttatott (a biztosító által nem biztosítási szolgáltatásként kifizetett) összeg adókötelezettsége.

A 78. §-hoz

A korábbi szabályozás szerint az adójóváírást 1 millió forintot meghaladó bevallott (illetve munkáltatói vagy azzal egyenértékű elszámolásban elszámolt) éves jövedelem elérése esetén nem lehet igénybe venni, illetve az adóelőlegnél történő érvényesítés esetén annak összege az adóbevallás (munkáltatói elszámolás) alapján növeli az adófizetési kötelezettséget. A módosítás szerint az 1 millió és az 1 millió 200 ezer forint között is 18%-kal csökkentett mértékben adójóváírás vehető igénybe. A bevallott (elszámolt) jövedelemnek részét képezi például az osztalék és az árfolyamnyereség, az ingatlan bérbeadásából származó jövedelem, valamint az egyéni vállalkozásból származó jövedelem is. Az egyértelmű jogalkalmazás érdekében a törvény megerősíti, hogy az adójóváírásra való jogosulság szempontjából - a vállalkozói személyi jövedelemadózást alkalmazó egyéni vállalkozónál - vállalkozói jövedelemként a vállalkozói kivétet és a vállalkozói osztalékalapot kell együttesen figyelembe venni, a vállalkozói adóalapot nem. A gyakorlatban tapasztalt jogbizonytalanság feloldása érdekében a törvény szerint a rendelkezést már az 1999. évre vonatkozó adókötelezettség teljesítésénél is alkalmazni kell.

A 79. §-hoz

A kapcsolódó jogszabály változása miatt (a gyermeknevelési támogatás folyósításáról nem a szociális törvény, hanem a családok támogatásáról szóló törvény rendelkezik) szükséges a gyermeknevelési támogatás adójogi kezelésére vonatkozó rendelkezés pontosítása. Tekintettel arra, hogy a jogszabályváltozás 1999. január 1-jétől lépett hatályba, és a rendelkezés az adózók számára egyértelműen kedvező változást eredményez, a törvény ezen rendelkezésének alkalmazását 1999. január 1-től indokolt lehetővé tenni.

A hatályos szabályozás szerint a hallgatói munkadíj kedvezményeként ezen jövedelem adóját - az összevont adóalapnak a hallgatói munkadíjjal és hallgatói munkadíj nélkül kiszámított adója különbözetét - lehet levonni az összevont adóalap adójából. A kedvezményt akkor lehet érvényesíteni, ha a hallgató nyilatkozatot ad a felsőoktatási intézménynek, hogy a hallgatói munkadíjkedvezménnyel a befizetett tandíj kedvezményét csökkenti. A kedvezmény az adóelőleglevonásnál is ezen nyilatkozat alapján vehető igénybe. Ha a hallgató a munkadíj kedvezményét igénybe veszi, akkor nem veheti igénybe a halasztott tandíjkedvezményt. Egyszerűsítési szempontok indokolják, hogy a hallgatói munkadíj jelenlegi adókedvezménye helyett ez a jövedelem az ösztöndíjjal (nyugdíjjal) azonosan legyen adóköteles és a tandíj kedvezményénél sem kelljen figyelembe venni. A változtatás azt jelenti, hogy a hallgatói munkadíj más jövedelem hiányában mentesül az adó alól, így azt bevallani sem kell, ha azonban más jövedelme is van a hallgatónak, akkor azok adója a magasabb adókulcsú sávokba (is) kerülhet.

A törvénynek az értelmező rendelkezésekben megfogalmazott (a hatályos előírással megegyező) meghatározása szerint hallgatói munkadíjnak a - felsőoktatási törvényben felsorolt felsőoktatási intézményben első alapképzésben résztvevő - nappali tagozatos hallgató részére azon intézményben végzett munkájáért kapott bevétel minősül, amellyel hallgatói jogviszonyban áll. A törvény meghatározza a kedvezményesen adózó hallgatói munkadíj felső határát is, amely a költségvetési törvényben meghatározott nappali tagozatos hallgatói pénzbeli juttatási normatíva kétszerese.

A 80-82. §-hoz

A törvény egyes adókedvezmények feltételeinek változását tartalmazza. Az adókedvezmények rendszere a gazdaság- és társadalompolitikai célkitűzésekre tekintettel alapvetően nem változik. A módosításokban az egyszerűsítésre irányuló törekvés nyilvánul meg. A változtatások az önkéntes kölcsönös biztosítópénztári befizetések kedvezményeit, a magánszemély által fizetett magánnyugdíjpénztári kiegészítő tagdíj kedvezményét, továbbá a családi kedvezményt és a közcélú adományok kedvezményét érintik.

A módosítások alapján 2000-től az önkéntes kölcsönös nyugdíj- és egészségpénztári befizetések, valamint a magánszemély által fizetett magánnyugdíjpénztári kiegészítő tagdíj után egységesen a befizetett összeg 30 százalékának megfelelő adókedvezmény vehető igénybe. Az azonos szabályozást az indokolja, hogy a felsorolt megtakarítások mindegyike az öngondoskodást szolgálja. A mérték változása az önkéntes kölcsönös egészségpénztári befizetések esetén emelkedést (25 százalék helyett 30 százalék), az egyéb említett befizetések esetén csökkenést (50 százalék helyett 30 százalék) jelent. A mérték csökkentésének indoka az, hogy a legmagasabb adókulcsa lényegesen alacsonyabb a kedvezmény 1999-ben még érvényesülő 50 százalékos mértékénél, és ez azt eredményezné, hogy a központi költségvetés továbbra is támogatást nyújt e megtakarításokhoz még a legmagasabb adókulccsal adózók számára is. A minden magánszemélyre kiterjedő támogatás az intézményrendszer kiépítésének időszakában indokolt volt, de ma már szükségtelen, hiszen - más megtakarítási formákhoz képest - az adókedvezmény alacsonyabb mérték mellett is ösztönzést jelent. Az adókedvezmény alacsonyabb mértéke továbbra is azt eredményezi, hogy a 30 százaléknál alacsonyabb adókulcs szerint adózó magánszemélyek öngondoskodási célú megtakarításait a költségvetés támogatással ösztönzi. Az érvényesíthető adókedvezmény felső határa változatlanul évi 100 ezer (a 2020. január 1. előtt öregségi nyugdíjkorhatárt elérők esetében 130 ezer) forint. Az önkéntes kölcsönös biztosító pénztári befizetéseket érintően további változás, hogy az adókedvezmény a munkáltatói tagdíjbefizetésre nem vehető igénybe, tekintettel arra, hogy annak összege - a törvényben megfogalmazott feltételek szerint - vagy adómentes jövedelemnek minősül, vagy a természetbeni juttatással azonosan adózik (azaz a magánszemély összevont adóalapjában nem jelenik meg).

A családi kedvezmény mértéke az 1999. évihez képest 30 százalékkal nő. Ez azt jelenti, hogy egy és két eltartott esetében gyermekenként havi 2200 forint, három és több eltartott esetében gyermekenként havi 3000 forint, fogyatékos eltartott után havi 3400 forint írható le az adóból. A gyermeket nevelő családok számára a megnövelt összegű adókedvezmény és a családi pótlék együttesen (az eltartottak számától függően) eltartottanként 180-270 ezer forint adómentes jövedelmet biztosít. A kedvezmény igénybevételének anyagi jogi feltételei egyébként nem változnak.

A törvény szerint a közcélú adomány alapján egységesen (a támogatott közhasznú szervezet közhasznúsági fokozatától függetlenül) a befizetett összeg 30 százaléka vehető igénybe adókedvezményként, de a tartós adományozás külön kedvezménye (további 5 százalékpont) megmarad. Az egyszerűsítés érdekében az igénybe vehető kedvezmény összegére a magánszemély (más adókedvezményekkel csökkentett) adójának százalékában meghatározott korlát helyébe tételes összegű korlát lép. Ez közhasznú szervezet támogatása és közérdekű kötelezettségvállalás esetében együttesen 50 ezer forint, kiemelkedően közhasznú szervezetnek adott adomány esetében 100 ezer forint (együttes előfordulás esetén pedig 150 ezer forint). A változtatás következtében kiemelkedően közhasznú célra évi 330 ezer forint, egyéb közcélú támogatás esetében évi 170 ezer forint (összességében évi 500 ezer forint) után lehet adókedvezménnyel élni.

A hatályos szabályozás szerint a lakáscélú hitel törlesztésére fordított összeg utáni adókedvezmény nem vehető igénybe a lakástakarékpénztártól felvett hitelre, tekintettel az lakástakarékpénztárakról szóló törvényben garantált állami támogatásra. A lakástakarékpénztárakról szóló törvény azonban lehetővé teszi, hogy a lakástakarék-pénztár piaci kamatozású áthidaló kölcsönt nyújtson azoknak az előtakarékoskodóknak, akik részére még nem utalták ki a szerződéses összeget, de lakáscéljaikat előbb szeretnék megvalósítani. A jelenlegi szabályok alapján csak jogértelmezéssel vezethető le, hogy az áthidaló kölcsön is a kedvezményezett lakáscélú kölcsönök körébe tartozik. Ezért - kizárólag az egyértelmű jogalkalmazás érdekében - egyértelműsíti a törvény a záró rendelkezések között, hogy a lakáscélú hitel-törlesztés kedvezményére jogosító hitelek körébe a lakástakarékpénztár által adott áthidaló kölcsön is beletartozik.

A 83. §-hoz

A törvény az önkéntes kölcsönös biztosítópénztári befizetések kedvezményének változásával összefüggésben pontosítja a munkáltatói adóelőleg-levonás szabályait és egyértelműsíti a családi kedvezmény évközi érvényesítésére vonatkozó rendelkezést is.

A 84. §-hoz

Az egyéni vállalkozásról szóló törvény szerint az egyéni vállalkozó elhalálozása, illetőleg cselekvőképességének elvesztése esetén özvegye, örököse; illetve cselekvőképességének elvesztése esetén a törvényes képviselője - a kamarának történő bejelentés alapján - folytathatja a vállalkozást. A hatályos rendelkezések szerint ez esetben nem kell alkalmazni a tevékenység megszüntetésére vonatkozó szabályokat, tehát nem kell a korábban költségként elszámolt készlet (pl. anyag, áru, félkész termék) értékét, gazdasági épület bérleti díját stb. bevételnek tekinteni. A hatályos szabályozásban nem rendezett a tevékenységet folytató vállalkozónál az elhunyt, illetve a cselekvőképességét elvesztő személy által a személyes közreműködés címén elszámolt vállalkozói kivét „sorsa”. A törvény egyértelművé teszi, hogy ha az egyéni vállalkozó halálát követően az özvegye vagy az örököse, illetőleg cselekvőképességének elvesztésekor törvényes képviselője folytatja a vállalkozási tevékenységet, akkor a vállalkozás folyamatosnak tekintendő, és ez esetben az özvegy, az örökös, illetőleg a törvényes képviselő minősül egyéni vállalkozónak és az elhunyt, illetve a cselekvőképességét elvesztő személy által elszámolt vállalkozói kivét az adóévi vállalkozói adóalap illetve a vállalkozói osztalékalap adójának megállapításánál figyelembe vehető.

A 85-87. §-hoz

A törvény az egyéni vállalkozók adminisztrációs terheinek csökkentése és adókötelezettségeik egyszerűsítése érdekében kiszélesíti az átalányadózás választásának lehetőségét. A bővítés egyrészt azt jelenti, hogy 2000-től a tevékenységet kezdő egyéni vállalkozók is jogosulttá válnak az átalányadózás szabályainak alkalmazására, másrészt általánosságban megszűnik a tevékenységi körre vonatkozó korlát. Az átalányadózás lehetősége továbbra is csak a főfoglalkozású egyéni vállalkozók részére biztosított, és nem változik az a szabály sem, hogy a kizárólag kiskereskedelmi tevékenységet végzők esetén évi 15 millió, mezőgazdasági kistermelők esetében évi 4 millió forint a választás bevételi összeghatára.

A törvény szerint - a már említett kivételekkel - az átalányadózás (az 1999-ben hatályos 3,5 millió forint helyett), 4 millió forint előző évi bevétel esetén választható mert e választásnak az is feltétele, hogy az egyéni vállalkozó az általános forgalmi adót érintően alanyi adómentességet válasszon (ezzel egységessé válik az átalányadó választására és az alanyi áfa-mentességre előírt 4 millió forint bevételi határ).

A törvény szerint a kizárólag olyan tevékenységet végző egyéni vállalkozók esetében - a kiegészítő tevékenységet végzők (nyugdíjasok) kivételével -, amelyekre eddig is biztosított volt a választás lehetősége, nem változik a jövedelemszámítás (például ipari és mezőgazdasági termékelőállítást, építőipari kivitelezést folytatók, kereskedelmi tevékenységet végzők). Szintén ezt a költséghányadot alkalmazhatják - kizárólagos tevékenység esetén - azok a főfoglalkozású egyéni vállalkozók is, akiknek a módosított rendelkezések alapján válik lehetővé ezen adózási mód választása (például a tevékenységet kezdő egyéni vállalkozók). Az egyéb tevékenységet (vagy nem kizárólag az említett tevékenységet) végző egyéni vállalkozók esetében a törvény a bevétel 35 százalékát ismeri el költségként. Ez a költséghányad a társadalombiztosítási járulék mellett több mint 10 százalék költségre nyújt fedezetet (ami megegyezik az önálló tevékenységet végzőknél tételes költségelszámolás nélkül elismert költséghányaddal). A kiegészítő tevékenységet folytató (nyugdíjas) egyéni vállalkozók által a törvény szerint elismert költséghányadok minden tevékenység esetében kisebbek (például 35 százalék helyett 17 százalék). Ennek az az oka, hogy a társadalombiztosítási jogszabályok alapján vállalkozói jövedelmük után nekik csak 5 százalék baleseti járulékot kell fizetniük, míg a „főállású” egyéni vállalkozót 33 százalék társadalombiztosítási járulék terheli. (A jövedelemhányadok meghatározása arra figyelemmel történt, hogy a baleseti járulék és a társadalombiztosítási járulék egyébként költségként elszámolható).

A törvény egyértelmű szabályozást ad arra az esetre, ha egy magánszemély egyidejűleg mezőgazdasági őstermelőnek és egyéni vállalkozónak is minősül. A szabályozás szerint ebben az esetben a magánszemély a két tevékenységére külön-külön, de egyidejűleg is élhet az átalányadózás választásának lehetőségével.

Új rendelkezést fogalmaz meg a törvény, amikor kimondja, hogy az átalányadózásból való kikerülést követő négy adóévben nincs lehetőség az átalányadózás ismételt választására (az egyéni vállalkozó döntése, vagy jogosultságának megszűnése miatt kerülhet ki az átalányadózás hatálya alól). Ez az előírás az adóelkerülést, az adónak több év átlagában történő minimalizálását hivatott megakadályozni.

A Szolgáltatások Jegyzékének változása miatt szükséges a besorolási számmal meghatározott szolgáltatások besorolási számait is módosítani.

A 88. §-hoz

A törvény a kamat fogalmát pontosítja. Eszerint kamatnak minősül minden betét-, folyószámla-, vagy bankkártyaszámla-követelés után fizetett kamat. Szintén kamatként kezeli a törvény a biztosítási szerződésnek a biztosítási esemény bekövetkezése előtti megszüntetése (maradékjog érvényesítése) során a befizetett összegen felül kapott bevételt, kivéve, ha a magánszemély az adómentes díjú biztosítási szerződés szerződőjeként kifizető helyébe lépett (ilyenkor ugyanis egyéb jövedelem címén adózik a bevétel teljes összege). A 10 évnél rövidebb lejáratú életbiztosítás és a három évnél rövidebb lejáratú nyugdíjbiztosítás egyösszegű szolgáltatásának kifizetése esetén a befizetett díjakon (összegeken) felül elért hozam szintén kamatnak minősül.

A 89. §-hoz

A hatályos szabályozás szerint a határidős ügyletből származó jövedelem adóztatása kétféle módon történik. A tőzsdei ügyleteknél a jövedelem 20 százalékkal, a nem tőzsdei határidős ügyletek esetén a jövedelem az összevont adóalap részeként adózik. A törvény a tőzsdei ügyletből származó jövedelem meghatározására vonatkozó előírást tartalmi változtatás nélkül pontosítja, egyben kiterjeszti a szabályozást a tőzsdei ügyletnek megfelelő, nyilvános nem tőzsdei ügyletekre is, az azonos típusú jövedelmek egységes adójogi kezelése érdekében.

A 90. §-hoz

A hatályos szabályozás szerint a vetélkedők, versenyek díjaként kapott tárgyjutalom önálló tevékenységből származó bevételnek minősül, amelyből 5000 forint adómentes, az e feletti összegből a jövedelmet a 90 százalékos szabály vagy a tételes költségelszámolás alkalmazásával a magánszemélynek kell megállapítania és az összevont adóalap részeként az adóbevallásban kell az adót megfizetnie. Egyszerűsítési szempontok indokolják, hogy az említett esetekben az adót a kifizetők fizessék meg. Ezért a törvény kiegészíti a nevesített természetbeni juttatásokat a vetélkedőkön, versenyeken, valamint a társadalmi szervezettől vagy egyháztól kapott tárgyjutalommal, a vetélkedőn, versenyen nyert trófeával, érmével. A törvény az 5000 forint adómentes értékhatárt az adómentes természetbeni juttatások között őrzi meg.

A 91. §-hoz

A hatályos szabályozás szerint az ingatlan bérbeadásából származó bevétel - beleértve az ehhez kapcsolódó költségtérítést is - egésze jövedelem, amely után 20 százalék adót kell fizetni. Ez a rendelkezés hátrányos azokban az esetekben, amikor a bérbeadó a bérbeadással kapcsolatos költségeit nem tudja „áthárítani” a bérbevevőre. Ennek feloldására a törvény választási lehetőséget ad a magánszemélynek arra, hogy a termőföldnek nem minősülő ingatlan bérbeadásából származó jövedelmét - a külön adózó jövedelmekre vonatkozó szabály helyett (ahol a bevétel egésze jövedelem, az adó 20 százalék) - az önálló tevékenységre vonatkozó szabályok szerint, az összevont adóalap részeként állapítsa meg. Ez azt jelenti, hogy a magánszemély választása szerint jövedelmét tételes költségelszámolással, vagy 10 százalék költséghányad alkalmazásával határozhatja meg a bevételből. Ilyenkor a kifizető által levont (vagy a magánszemély által évközben megfizetett), a bevétel 20 százalékának megfelelő adót az összevont adóalap után fizetendő adó megállapításánál adóelőlegnek tekintheti. Az adókijátszás elleni garanciális elem, hogy választás csak legalább négy adóévre vonatkozóan lehetséges.

IV. fejezet

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló, többször módosított 1997. évi LXXX. törvény módosítása

A 92. §-hoz

A törvény a Tbj.-nek a fogalmakkal és értelmező rendelkezésekkel foglalkozó 4. §-át egészíti ki. A továbbiakban foglalkoztatónak minősül a gyermekgondozási díjat folyósító szerv is. A törvény meghatározza az eltartott hozzátartozó fogalmát, továbbá kiterjeszti a pályakezdő és a saját jogú nyugdíjas fogalmát.

A foglalkoztató fogalmának kiegészítését a gyermekgondozási díjnak, mint új ellátási formának a bevezetése indokolja. Az eltartott hozzátartozó fogalma a Tbj.-ben meghatározott közeli hozzátartozói kört az eltartóval közös háztartásban élő eltartottakra szűkíti le. Ennek a rendelkezésnek elsődleges indoka az, hogy a Magyarországon tartózkodási engedéllyel élő külföldi állampolgár külföldön élő közeli hozzátartozói ne tarthassanak igényt a hazai egészségügyi ellátásokra. A pályakezdők fogalmának kiegészítésével a törvény lehetővé kívánja tenni azoknak a fiataloknak a magánnyugdíjpénztári rendszerbe történő belépését, akik 1998. június 30-át megelőzően már voltak biztosítottak (pl. nyári szünidőben dolgoztak), de iskolai tanulmányaikat 1999. augusztus 31-e után fejezik be. Ezek a fiatalok a jelenlegi szabályozás szerint nem minősülnek pályakezdőnek. A magánnyugdíjpénztári önkéntes csatlakozásra sincs lehetőségük, és a jogszabály szerint kötelezően sem válnak pénztártaggá. A saját jogú nyugdíjas fogalmának törvény szerinti kiegészítése a hatályos rendelkezéssel szemben egyértelműen rögzíti, hogy a kiegészítő tevékenységet folytató egyéni és társas vállalkozó e minősítését nem érinti, ha nyugdíjának folyósítása szünetel.

A 93. §-hoz

Az igazságügyi alkalmazottak szolgálati jogviszonyáról szóló 1997. évi LXVIII. törvénynek megfelelően a biztosítottakat meghatározó rendelkezés kiegészül az igazságügyi alkalmazotti szolgálati viszonyban foglalkoztatottak nevesítésével.

A 94. §-hoz

A Tbj. 8. §-a a) pontjának 1. alpontja a biztosítás szünetelésének eseteit, illetőleg az e szabályok alóli kivételeket sorolja fel. A módosítás lehetővé teszi a biztosítási jogviszony megtartását mindazon esetben, amikor a fizetés nélküli szabadság igénybevételének célja a gyermek gondozása címén igényelt pénzbeli támogatási forma.

A 95. §-hoz

A Tbj. 9. §-a (3) bekezdésének a) pontjában a felsorolt támogatások folyósításának időtartama biztosítási jogviszonynak minősül. A módosítás kapcsán ezen túl a gyermekgondozási díj folyósításának időtartama is ilyen.

A 96. §-hoz

A törvény a Tbj. 10. §-a (2) bekezdésének a) pontjában külön nevesíti az egyesülést, minthogy e szervezet a vonatkozó 1997. évi CXLIV. törvény szerint nem minősül gazdasági társaságnak. (A törvény értelmében e szervezetre a gazdasági társaságokra vonatkozó rendelkezéseket megfelelően kell alkalmazni.)

A 97. §-hoz

A devizakülföldi által Magyarországon foglalkoztatott devizabelföldi személy nem minősül biztosítottnak, mivel e jogviszonyban nincs jelen a biztosítási jogviszony egyik alanya (kötelezettje), a foglalkoztató. A fentiek szerint foglalkoztatott személy alkotmányos jogai sérülnének, ha a társadalombiztosítási ellátásra való jogosultságát törvény nem teszi lehetővé, ezért a 11. § módosításával a 12. § alapján jogosultságot szerezhet a társadalombiztosítási ellátásokra.

A 98. §-hoz

A törvény szerint az egészségbiztosítási ellátások kiegészülnek a gyermekgondozási díjjal, mint a pénzbeli ellátások új formájával.

A 99. §-hoz

A Tbj. 18. §-ának módosított rendelkezése - e §-ban - sorolja fel az egyes ellátások fedezetére szolgáló, a törvényben meghatározott járulék, egészségügyi hozzájárulás, illetőleg tagdíj fizetési kötelezettségeket.

A 100. §-hoz

A módosítás meghatározza a 2000. január 1-jétől hatályos, új járulék (tagdíj) mértékeket. A Kormány a járulékmértékekre a társadalom és a költségvetés teherbíró képességének figyelembevételével tett javaslatot. Ez teszi lehetővé, hogy a lakosság terhei ne növekedjenek. E szerint a 2000. január 1-től hatályos járulékmértékek nem változnak az 1999. évi fizetési kötelezettségekhez képest. Ez egyúttal azt is jelenti, hogy a hatályos rendelkezéshez képest 2000-ben a foglalkoztatót terhelő nyugdíjbiztosítási járulék-teher nem csökken, illetőleg a biztosítottat terhelő nyugdíjjárulék nem növekszik 1%-kal.

A 101. §-hoz

A módosítás pontosítja a hatályos rendelkezés szövegét, az azonos tartalom meghagyása mellett. A társadalombiztosítási járulék megfizetésének alapja a biztosított részére kifizetett, elszámolt (juttatott), a Tbj. 4. §-ának k) pontjában meghatározott, járulékalapot képező jövedelem. Rögzíti, hogy a társadalombiztosítási járulékot a biztosítási jogviszony megszűnését követően kifizetett, járulékalapul szolgáló jövedelem után is meg kell fizetni.

A 102. §-hoz

A törvény a Tbj. 4. §-a f) pontjának 3. alpontjával összefüggésben egészíti ki a Tbj. 25. §-át. E szerint, ha a saját jogú nyugdíjas foglalkoztatott személy nyugdíjának folyósítása szünetel, egészségbiztosítási járulékot fizet annak érdekében, hogy keresőképtelensége esetére táppénzben részesülhessen. A rendelkezést nem kell alkalmazni a társas vállalkozóra.

A 103. §-hoz

A gyermekgondozási díj folyósításának időszaka - az egyéb családtámogatási formákkal megegyezően - nyugdíjra jogosító szolgálati időnek minősül. Az egyéb ellátás után fizetendő, a foglalkoztatót terhelő nyugdíjbiztosítási járulékot a központi költségvetés fedezi.

Az egyház a Tbj. 26. §-ának (3) bekezdése alapján előírt fizetési kötelezettségének akkor is köteles eleget tenni, ha a külön törvény szerinti központi költségvetési juttatást nem kifejezetten az előbb említett rendelkezésben meghatározott nyugdíjköltség megtérítése érdekében kapta. A módosítás a hatályos rendelkezés rossz értelmezéséből adódó helytelen kötelezetti magatartást kívánja megakadályozni.

A törvény kiegészíti a Tbj. 26. §-át egy új (5) bekezdéssel. Sorkatonai szolgálatot teljesítők biztosítási jogviszonyának folytatólagossága érdekében a katonai szolgálat idejére - minthogy a biztosítási jogviszony az állampolgári kötelezettség teljesítése okán szünetelne egyébként - a járulékot a központi költségvetés fizeti meg.

A 104. §-hoz

A törvény értelmében a társas vállalkozók járulékfizetésének alsó- és felső határa számításánál a gyermekgondozási díj folyósításának időszakát is csökkentő tényezőként kell figyelembe venni. A törvény a 28. § (3) bekezdését szövegezésében pontosítja, egyértelműbbé téve, hogy ez a rendelkezés arra a társas vállalkozóra értendő, aki egyidejűleg munkaviszonyban is áll, és e munkaviszonyában a foglalkoztatása eléri a heti 36 órát.

A 105. §-hoz

A Tbj. 29. §-ának (4) bekezdése kiegészül a gyermekgondozási díj folyósításának időtartamával, amely időtartamra - a felsorolt ellátáshoz hasonlóan - az egyéni vállalkozó nem fizet egyéni járulékot. A (6) bekezdés módosítása az egyéni vállalkozó egyidejűleg fennálló, legalább heti 36 órát elérő foglalkoztatása tekintetében pontosítja a hatályos rendelkezést, a 103. §-hoz fűzött indokolásban kifejtettek szerint.

A 106. §-hoz

A törvény az egyéni vállalkozó járulékfizetési kötelezettségét módosítja. A havi járulékfizetési kötelezettséget felváltja a negyedévenkénti. E módosítás az egyéni vállalkozó adminisztrációs terheit kívánja csökkenteni. A törvény megerősíti, hogy a járulékfizetésre az adózás rendjéről szóló, ide vonatkozó rendelkezéseket kell alkalmazni.

A 107. §-hoz

A törvény összhangot teremt a hivatásos állomány szolgálati nyugdíjának megállapításával kapcsolatos rendelkezéssel, amikor kimondja, hogy a hivatásos állomány tagja a további jogviszonyából származó jövedelme után nyugdíjjárulékot (tagdíjat) nem fizet.

A 108. §-hoz

A költségvetés aktuális teherbíró képességét mérlegelve a törvény a magánnyugdíjpénztár tagjának 2000. január 1-től előírt tagdíjfizetési kötelezettségét 6%-ban állapítja meg, a hatályos rendelkezésekben előírt 8%-kal szemben.

A 109. §-hoz

A módosítás kibővíti a megállapodás kötésére jogosultak körét, a 11. §-ban meghatározott, külföldinek minősülő személyekkel, továbbá azokkal a biztosítottakkal, akiknek a biztosítása a 8. § a) pontja szerint szünetel. A Tbj. 34. §-a (5) bekezdésének módosításával lehetővé teszi a szolgálati idő szerzését a hatályos rendelkezés szerinti nyugdíjjárulék fizetése mellett 1998. évre a gyermekgondozási segély idejével megegyező otthoni gondozás idejére, valamint arra az időtartamra, amelyre a családok támogatásáról szóló törvény alapján gyermekgondozási segély nem jár. Kiigazítja a korábbi törvénymódosítás során előállt, nem várt helyzetet, mely szerint a devizakülföldinek minősülő magyar állampolgár nem köthet megállapodást egészségügyi szolgáltatásra.

A 110. §-hoz

A kiegészítés meghatározza az egészségügyi és nyugdíjbiztosítási járulék befizetésének határidejét. Rögzíti, hogy a járulékfizetés elmaradása a megállapodás megszűnését vonja maga után.

A 111. §-hoz

A törvény értelmében a társas vállalkozásnak a baleseti járulékot a biztosítás alapjául szolgáló jogviszony megszűnését követően kifizetett (juttatott) jövedelem után is meg kell fizetnie. Ez a rendelkezés nem ró új terhet a társas vállalkozásra, ezt az előírást a Tbj. eddig is tartalmazta. A törvény a 36. § (2) bekezdésének módosításával csupán egyértelművé teszi ezt a kötelezettséget.

A 112. §-hoz

A törvény meghatározza a foglalkoztatók és a biztosítottak által nyilvántartott és szolgáltatott mindazon adatokat, amelyek a biztosítottat megillető ellátások megállapításához szükségesek.

A 113. §-hoz

A rendelkezés módosítására a társadalombiztosítási folyószámlákkal összefüggésben kerül sor. A folyószámlán nyilvántartott összeget a jövőben a biztosított egyéni számláján tartják nyilván. A törvény a társadalombiztosítási nyugdíjrendszerbe visszalépő biztosítottakra vonatkozó magánnyugdíjpénztári adatszolgáltatás és átutalás határidejét módosítja a korábbi 8 napról 60 napra. Ezzel lehetővé válik az „egylépcsős” elszámolás, azaz visszalépés esetén az egyéni számlakövetelés összegét a jóváírt hozammal együtt utalják át a Nyugdíjbiztosítási Alap részére. A jogszabályban előírt 8 napos határidő nem tartható, tekintettel arra, hogy a hozamjóváírásra minden esetben a visszalépést követő 8 napon túl kerül sor, így a magánnyugdíjpénztár legalább két lépcsőben teljesítette a jogszabályban előírt kötelezettségét.

A 114. §-hoz

A rendelkezés a foglalkoztató ellenőrzését kívánja lehetővé tenni, hogy a foglalkoztató a biztosítási kötelezettség alá tartozó biztosított biztosítottá válását foglalkoztatási adatainak eltitkolásával ne akadályozhassa meg és járulékfizetési kötelezettségének mind a foglalkoztató, mind a biztosított eleget tegyen. A nyilvántartásbavétel elmulasztásával járó bírság a foglalkoztatót a nyilvántartásba nem vett személyek után személyenként terheli.

A nyilvántartási kötelezettség az egyéni vállalkozót az általa foglalkoztatottak nyilvántartásba vétele mellett saját adatai tekintetében is terheli.

A 115. §-hoz

A biztosítottak adatait hosszú távon - adott esetben 30-50 évig - meg kell őrizni, ezért fontos érdek fűződik a nyilvántartások megfelelő archiválásához, amely biztosítja az eredeti adatokhoz való későbbi hozzáférést, s ezzel az ellátások megállapítását. A rendelkezés a szükséges garanciák mellett lehetővé teszi az adatok elektronikus, vagy optikai adathordozón történő megőrzését.

A 116. §-hoz

A járulékbeszedésnek az állami adóhatósághoz történő telepítése miatt szükséges rendelkezni a foglalkoztató járulék-megállapítási, járulék-levonási kötelezettségéről, továbbá arról, hogy a bevallási és befizetési kötelezettség teljesítésére az Art. szabályait kell alkalmazni. Ezzel egyidejűleg rendelkezni kell arról is, hogy a foglalkoztató a biztosítottat a jövedelem kifizetésekor írásban köteles tájékoztatni a megfizetett társadalombiztosítási járulékról, a biztosított-tól levont járulékokról, valamint a tagdíj összegéről.

A 117. §-hoz

A törvény a magánnyugdíjpénztári tagdíj bevallásának és befizetésének szabályait tartalmazza. A járulékbeszedésnek az állami adóhatósághoz telepítése a magánnyugdíjpénztári tagdíj bevallás és befizetési rendszerét nem érinti. E törvény rendelkezik arról, hogy a foglalkoztató a tagdíjat köteles megállapítani és levonni, továbbá köteles a tagdíjbevallást tagonkénti bontásban és magánnyugdíjpénztáranként külön-külön elkészíteni. A törvény meghatározza a tagdíjbevallások és befizetések teljesítésének határidejét .és módját, továbbá a foglalkoztató kártérítési felelősségét a levont, de be nem fizetett tagdíj vonatkozásában. Rendelkezik arról is, hogy a magánnyugdíjpénztár soron kívüli ellenőrzést kérve az állami adóhatóságot keresi meg, ha a bevallás és befizetés adatai eltérnek egymástól, vagy a bevallás adatai hiányosak.

A 118. §-hoz

A hatályos szabályozás csak a pénztártagok közötti arányos elszámolásról rendelkezik, és nem tartalmazza a tagdíj és a tagdíj kiegészítések elszámolásának sorrendjét. A törvény ezt a hiányosságot pótolja arra az esetre, ha a befizetett tagdíj nem fedezi a teljes befizetési kötelezettséget.

A 119. §-hoz

A nyilvántartás és az adatszolgáltatás előírásszerű pontos végrehajtása elengedhetetlen alapja a biztosítási kötelezettség, illetve a társadalombiztosítási ellátások elbírálásának, a biztosításból eredő jogok és kötelezettségek megállapításának. A törvény ezért e kötelezettségek ellenőrzését az igazgatási szervek feladatává teszi.

A 120. §-hoz

A tagdíjbefizetések elszámolása mellett a törvény rendelkezik arról, hogy a tagdíjjal összefüggésben felszámított késedelmi pótlékot és bírságot a foglalkoztató a tagdíjtól elkülönítetten, külön számlára köteles befizetni. Ezzel biztosítható a tagdíj-, a pótlék- és bírság befizetések elkülönített elszámolása.

A 121. §-hoz

A törvény felhatalmazó rendelkezéseket tartalmaz a Kormány részére a járulékfizetés elszámolására, rendjére, az adatszolgáltatás módjára, és a nyilvántartás részletes szabályainak megalkotására.

V. fejezet

A magánnyugdíjról és a magánnyugdíjpénztárakról szóló 1997. évi LXXXII. törvény módosítása

A 122. §-hoz

A pályakezdő fogalma a módosítás szerint kiszélesedik, a törvény 90. §-ának (3) bekezdéséhez fűződő indokolásra is figyelemmel. A törvény az Mpt. 29. §-a (2) bekezdését kiegészíti. E szerint a tag felhalmozási időszakban bekövetkezett halála esetén a kedvezményezett választhatja a Tny. szerinti hozzátartozói nyugellátást. Az (5) bekezdés ezzel összefüggő eljárási szabályt állapít meg.

VI. fejezet

A kötelező egészségbiztosítás ellátásairól szóló 1997. évi LXXXIII. törvény módosítása

A 123-125. §-hoz

A betegség és az anyaság esetére járó pénzbeli ellátások, valamint a táppénz iránti igény benyújtásáról szóló rendelkezések kiegészülnek a gyermekgondozási díj iránti igénnyel kapcsolatos rendelkezésekkel. A többi - e §-ban szabályozott ellátáshoz hasonlóan - a gyermekgondozási díj iránti igényt is a foglalkoztatónál kell bejelenteni, elbírálására és folyósítására a kifizetőhely, illetőleg a TÁKISZ köteles. A kifizetőhellyel nem rendelkező munkáltató esetén az igény elbírálása - ide értve a táppénzt is - és az ellátás folyósítása a foglalkoztató székhelye, telephelye szerint illetékes egészségbiztosítási pénztár feladata.

Az Eb. tv. 69. §-a kiegészül azzal a rendelkezéssel, mely szerint a késedelmi pótlékkal azonos mértékű kamatot nem kell megfizetni, ha a kamat összege a 100 forintot nem haladja meg.

VII. fejezet

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosítása

A 126. §-hoz

A rendelkezés a társadalombiztosítás szerveinek állami felügyeletével kapcsolatban bekövetkezett változásra tekintettel módosítja a pénzügyminiszternek, az egészségügyi miniszternek, valamint a szociális- és családügyi miniszternek - a társadalombiztosítási járulékfizetéssel, az egészségbiztosítási ellátásokkal, valamint a társadalombiztosítási nyugellátásokkal kapcsolatos - jogszabályok előkészítésével és benyújtásával kapcsolatos feladatait.

VIII. fejezet

Az egészségügyi hozzájárulásról szóló 1998. évi LXVI. törvény módosítása

A 127-130. §-hoz

A törvény a gyermekgondozási díj vagy gyermeknevelési támogatás címén keletkezett jövedelem után, illetőleg folyósításának időtartamára mentesíti a kifizetőt a százalékos mértékű egészségügyi hozzájárulás megfizetése alól; módosítja a tételes egészségügyi hozzájárulás mértékét, továbbá rendelkezéseket tartalmaz a kamatkedvezményből származó jövedelem után fizetendő százalékos mértékű egészségügyi hozzájárulás megfizetésének időpontjáról.

IX. fejezet

Az illetékekről szóló 1990. évi XCIII. törvény módosítása

A 131. §-hoz

Az illetéktörvényt módosító rendelkezés az Alkotmánybíróság 17/1999. (VI. 11.) AB határozatához kapcsolódóan rögzíti, hogy lakástulajdonok cseréjekor, ha a forgalmi értékek arányosításával megállapított illeték vagyonszerzőt terhelő összege magasabb, mint amit az általa megszerzett lakás tulajdonjoga, illetve haszonélvezete, használat joga után a forgalmi érték alapulvételével fizetnie kellene, akkor tőle csak ez az alacsonyabb összegű illeték követelhető.

A 132. §-hoz

Az illetéktörvény szerint az ingatlanok pénzügyi lízingjét főtevékenységként folytató vállalkozó ingatlanszerzése után 2% illetéket fizet. A vállalkozó azt a tényt, hogy az ingatlanok pénzügyi lízingjét főtevékenységként gyakorolja, a főtevékenységre vonatkozó statisztikai jelzőszámmal, az Állami Pénz- és Tőkepiaci Felügyelet engedélyével és a Magyar Lízingszövetség nyilatkozatával igazolja. A hatályos törvény nem szabályozza az igazolással kapcsolatos eljárást, és nem határozza meg a Lízingszövetség nyilatkozatának érvényességi idejét sem. Ezt a hiányt pótolja a törvény. Abból kiindulva, hogy a nyilatkozat a vagyonszerzést megelőző évben elért éves nettó árbevétel megoszlását tartalmazza, erre vonatkozó információ pedig csak az éves mérlegbeszámolóból és csak az adott gazdasági év május 31. napjától, december 31. napjáig terjedő időszakra szóló érvényességgel nyerhető, a törvény bevezeti az ideiglenes igazolás intézményét. Ennek lényege, hogy a kizárólag pénzügyi lízingtevékenységet folytató, tevékenységét az illetékkötelezettség évében (tárgyév) kezdő vállalkozónak - minthogy esetében ekkor még a Magyar Lízingszövetség nyilatkozatához szükséges feltételek nem állnak fenn - a vagyonszerzés illetékkiszabásra bejelentésekor arról kell nyilatkoznia, hogy tárgyévi nettó árbevételének 50%-a ingatlanok pénzügyi lízingjéből, vagy 75%-a ingatlan- és gépjárműlízingből fog származni. A vállalkozó nyilatkozata alapján ingatlanszerzése után a kedvezményt megkapja. Ha azonban a tárgyévet követő év június 30. napjáig nem nyújtja be az illetékhivatalhoz a Magyar Lízingszövetségnek a tárgyévi nettó árbevétel - vállalt feltételek szerinti - megoszlását bizonyító igazolását, akkor a kedvezményt elveszti, és pótlólag meg kell fizetnie a vagyonszerzésre egyébként irányadó mértékre kiegészített illetéket. A már működő vállalkozók esetén a Magyar Lízingszövetség nyilatkozata a kiadása évének utolsó napjáig igazolja a tevékenységet főtevékenységként való folytatását, a kiadását követő év első napjától június 30. napjáig terjedő időszakban pedig ideiglenes igazolásként szolgál. Ahhoz, hogy a vállalkozónak megelőlegezett kedvezmény véglegessé váljon, a vagyonszerzőnek legkésőbb az illetékkötelezettség keletkezése évének július 15. napjáig az illetékhivatalhoz be kell nyújtania a főtevékenységnek való megfelelőségéről szóló - a Magyar Lízingszövetség által kiadott - igazolást.

A 133. §-hoz

A törvény [az (1) bekezdésében] összhangba hozza az ingatlan, illetve gépjárműforgalmazás, valamint az ingatlan, illetve gépjármű pénzügyi lízing főtevékenységként történő folytatásának igazolására és az igazolás érvényességére vonatkozó szabályokat.

Az Itv. 1999-től hatályos módosítása főszabályként az első lakását szerző fiatalt kedvezményezi. A főszabály alól kivétel, hogy első lakástulajdonát szerzőnek minősül az a fiatal is, aki nagykorúsága elérése előtt már lakástulajdonnal rendelkezett, de azt még a nagykorúsága előtt elidegenítette. Ez a rendelkezés azonban elvileg a kedvezmény kétszeri igénybevételét is lehetővé teszi. Indokolatlan, hogy az a fiatal, aki kiskorúsága idején ezt az illetékkedvezményt már igénybe vette, azt a nagykorúsága elérését követően újra igénybe vegye. A (2) bekezdésében foglalt módosítás ezt zárja ki.

A 134. §-hoz

A hatályos rendelkezések szerint lakástulajdonok cseréje esetén - az elcserélt lakások forgalmi értékeinek különbözete után - megállapított illeték a feleket egyenlő arányban terheli. Ez a szabály igazságtalan arra a félre, aki a csere során a kisebb értékű lakást szerzi. A törvény ezt azzal orvosolja, hogy a megállapított illetéket a felek olyan arányban viselik, mint amilyen arányt az általuk megszerzett lakástulajdon forgalmi értéke képvisel a csereügyletben szereplő valamennyi lakástulajdon forgalmi értékének együttes összegében.

A 135. §-hoz

A külkereskedelmi áruforgalomban behozott vámárukra érvényesített statisztikai illeték alkalmazását a Világkereskedelmi Szervezettel (WTO-val) aláírt megállapodás értelmében 1999. január 1-jétől meg kell szüntetni. Az egyéb sokoldalú és kétoldalú nemzetközi kereskedelmi szerződésekben is a WTO-val azonos elbánás alkalmazását vállaltuk. Ebből adódóan jelenleg gyakorlatilag nincs olyan kereskedelmi partner ország, amelyből behozott vámárukra érvényesíthető a hatályos Itv. által meghatározott statisztikai illeték.

A 136. §-hoz

A hatályos rendelkezések szerint illetékmentes a bírósági eljárás, ha a bíróság az eljárást megindító beadványt idézés kibocsátása nélkül, hivatalból utasítja el. A törvény pontosító jelleggel rendelkezik arról, hogy a cégbírósági eljárás akkor mentes az illeték alól, ha a cégbíróság a beadványt hiánypótlási eljárás lefolytatása nélkül - hivatalból - utasítja el.

A137. §-hoz

A hatályos rendelkezések értelmében az illeték megfizetésének kötelezettsége a tényleges vagyonszerzést követően keletkezik, az illetékelőleg fizetési kötelezettséget azonban már a tulajdonjog átruházására irányuló jogcím is megalapozza. Tulajdonjog fenntartás esetén a vételár kiegyenlítése a tulajdonjog átszállásának, nem pedig a szerződés érvényességének a feltétele. Az illetékelőleg-fizetési kötelezettség tehát a tulajdonjog fenntartása, illetve a vételár későbbi időpontban történő megfizetése esetén is fennáll. Ezért a törvény - kifejezetten az egységes jogalkalmazást segítő szándékkal - külön is rendelkezik a részlet-vételt vagy a vételár későbbi időpontban történő megfizetését tartalmazó vagyonszerzések utáni illetékelőleg fizetési kötelezettségről. A vagyonszerzést terhelő „végleges” illetéket ilyen esetben is csak a tulajdonjog átszállást követően kell megfizetni.

A 138. §-hoz

A törvény a termőföld fogalmának pontosításával egyértelművé teszi, hogy a termőföld megszerzésére biztosított jelentős (öröklésnél és ajándékozásnál 50%-os, visszterhes szerzésnél 75%-os) kedvezmény a termőföldön lévő felépítményre nem terjed ki. A törvény a továbbiakban pontosítja az ingatlanlízinget, a gépjárműlízinget főtevékenységként folytató vállalkozó fogalmát, és új szabályként értelmezi az ingatlan és gépjármű pénzügyi lízinget egyaránt folytató vállalkozót.

X. fejezet

A gépjárműadóról szóló 1991. évi LXXXII. törvény módosítása

A 139. §-hoz

A Gjt. hatályos rendelkezése nem egyértelmű abban a tekintetben, hogy melyik önkormányzati adóhatóság illetékes abban az esetben, ha a gépjármű forgalmi engedélyében a székhely és a telephely is szerepel. A végrehajtás zökkenőmentessége szükségessé teszi az egyértelmű szabályzást. A törvény szerint, ha a gépjármű forgalmi engedélye a tulajdonos (üzembentartó) székhelyét és telephelyét is tartalmazza, akkor a telephely szerinti adóhatóság jogosult a gépjármű adóztatásra. A székhely és a telephely forgalmi engedélybe való egyidejű beírása esetén ugyanis célszerű a telephely szerinti adóhatóság illetékességének primátusát kimondani, mivel a cég gépjárműveit jellemzően a telephelyen tárolja.

XI. fejezet

A helyi adókról szóló 1990. évi C. törvény módosítása

A 140. §-hoz

A helyi adókról szóló 1990. évi C. törvényben (Htv.) szabályozott tárgyi adók (építmény- és telekadó, magánszemélyek kommunális adója, üdülőépület utáni idegenforgalmi adó) ún. éves adók, azaz az adóalanyiság a naptári év első napján fennálló állapothoz kapcsolódik. Az önkormányzatnak azonban joga van az adó év közbeni bevezetésére is. Ilyenkor indokolatlan az adóalanyiságot az év első napján fennálló állapot szerint megítélni. Az előzőekre tekintettel a törvény kimondja, hogy az adó év közben történő bevezetése esetén, a bevezetés évében az adórendelet hatálybalépése napján fennálló állapot az irányadó az adóalanyiság szempontjából.

A 141. §-hoz

A törvény rögzíti, hogy ha az adótárgy (épület) állapotában olyan változás következik be, amely az adókötelezettséget érinti, akkor ezt a változást csak a változást követő év január 1-jétől lehet figyelembe venni. Ez a szabályozás összhangban áll az adókötelezettség keletkezésére vonatkozó - hatályos - rendelkezésekkel, tovább egyszerűsítve az adóigazgatási eljárást.

A 142. §-hoz

A törvény rögzíti, hogy az adótárgyban - telekben - bekövetkező olyan változást, amely az adókötelezettséget befolyásolja (pl.: a telek közművesítettségének módosulása) a változást követő év első napjától kell figyelembe venni. Ez a szabályozás összhangban áll az adókötelezettség keletkezésére vonatkozó - hatályos - rendelkezéssel.

A 143. §-hoz

A személyi jövedelemadóról szóló törvény szerinti tételes átalányadózó vállalkozó (fodrász, kozmetikus, személyszállító, késes és köszörűs, kosárfonó, népi és háziszőttes készítő egyéni vállalkozó, valamint a fizetővendéglátó) számára a helyi iparűzési adóalap kiszámítása gondot és adminisztrációs többletet jelent, mivel ahhoz, hogy a nettó árbevételt csökkentő költségeket figyelembe vehesse, legalább ezen költségeiről számlát kell kérnie, nyilvántartást vezetnie. A törvény ezért - az adminisztrációs terhek csökkentése érdekében és az adózás egyszerűsítésére tekintettel - e vállalkozói kör számára ún. különös adózási módot tesz lehetővé. Egyfelől a tételes átalányadózó vállalkozó csak egy - a telephelye vagy annak hiányában a székhelye szerinti - településen válik adóalannyá, azaz nem terheli az adóalap esetleges megosztási kötelezettsége. (A személyi jövedelemadóról szóló törvény tételes átalányadózásra vonatkozó feltételeinek logikájából következően székhelyén kívül csak egy telephellyel rendelkezhet.) Másfelől az iparűzési adóban az adóalany tételes adózást is választhat. Az adófizetési kötelezettséget ilyenkor fix összegben kell teljesíteni, a települési önkormányzat illetékességi területén hatályos adómérték függvényében. Ennek megfelelően, ha a hatályos adómérték nem éri el az 1%-ot, akkor az éves adó összege 5000 Ft, ha eléri vagy meghaladja akkor 10 000 Ft. Ha az adókötelezettség nem áll fenn egész évben, akkor az előbbi összegek időarányos részét kell megfizetni.

A 144. §-hoz

A hatályos Htv. úgy rendelkezik, hogy ha az önkormányzat a helyi adót bevezeti, akkor az adóalany az adott év január 1-jei állapotának megfelelően köteles az adó megállapításához szükséges adatot szolgáltatni. Év közbeni bevezetéskor azonban ez a szabály nem megfelelő, így a törvény rendelkezik arról, hogy ilyenkor az adót bevezető rendelet hatálybalépésének napján fennálló állapot szerint kell eleget tenni az adóalanyt terhelő adatszolgáltatási kötelezettségnek. Az adatvédelmi törvényre tekintettel a törvény rögzíti, hogy az önkormányzati adóhatóság a hatáskörébe tartozó adók kezelése (nyilvántartása) során - az adó megállapításához szükséges egyéb adatokon túlmenően - csak az adózás rendjéről szóló törvényben meghatározott adóazonosító jelet és természetes azonosító adatokat tarthatja nyilván.

A 145. §-hoz

Az értelmező rendelkezésekre vonatkozó módosítás kiegészíti, illetőleg pontosítja - többek között - a vagyoni értékű jog, a helyi és helyközi menetrendszerinti tömegközlekedés, valamint a helyi iparűzési adó alapjának megállapításához szükséges eladott áruk beszerzési értéke és az anyagköltség fogalmát, valamint az anyagköltséghez kapcsolódóan értelmezi a saját vállalkozásában végzett beruházás fogalmát. A vállalkozások szempontjából kiemelt jelentőségű iparűzési adónál az adóalap megállapításával összefüggő módosulások a hatályos szabályokhoz képest tartalmi változást nem jelentenek, azonban a joggyakorlat során felmerült értelmezési nehézségeket kiküszöbölik.

MÁSODIK RÉSZ

Az adózás rendjéről szóló 1990. évi XCI. törvény módosítása

A 146. §-hoz

A társaságok és más szervezetek átalakulása, továbbá a jogutódlás egyéb eseteit az adózás rendje ma is rendezi legalábbis egyes vonatkozásokban. E rendelkezések közül legfontosabb az, hogy a jogutódok jelentős része az adó megfizetésére kötelezettek közé tartozik [Art. 25. § (2) bekezdés], azaz helytállásra köteles a jogelőd tartozásáért. Az adóigazgatási gyakorlatban azonban egyre gyakrabban bizonytalan helyzetek sora alakult ki abban a tekintetben, hogy a jogutód jogosult-e az adózói jogok gyakorlására, illetve a fő kötelezettségen (adófizetés) kívül terhelik-e más kötelezettségek.

Egyes vonatkozásokban a polgári jogi rendelkezések is megfelelő megoldást nyújtanak, de ezek csak a főkötelezettséggel összefüggésben nyújthatnának megoldást. Az új rendelkezés nem teremt külön adójogi jogutódlást, mint amely független lenne a „magánjogi jogutódlás” intézményétől, hanem az adójogi rendelkezések teremtik meg az adózói anyagi jogi jogosultságok gyakorlásának lehetőségét, teszik egyértelművé a kötelezettségek terjedelmét, ideértve egyes adójogi jog-következményeket. A törvény valamennyi adó tekintetében általános érvénnyel rendezi az adójogi jogutódlást, de az egyes adótörvények (pl. áfa törvény) ehhez képest speciális rendezést is tartalmazhatnak sajátosságaiknak megfelelően.

A törvény a gazdasági társaságokról szóló törvénnyel összhangban rendezi a többes jogutódlás esetén követendő szabályokat. Az adójogi rendelkezések sajátosságaiból fakad az adózói egyetemlegesség szabályának háttérszabályként való megteremtése, amelyre akkor kerül sor, ha kötelezettségeiket vagyonarányosan nem teljesítik önkéntesen. Az adózói jogok közül a vagyonarányos joggyakorlás természetesen csak az anyagi jogi jogosultságokra vonatkozik, mert az eljárási jogosultságok többségére egymástól függetlenül is jogosultak (pl. iratbetekintés).

A 147. §-hoz

A jelenlegi szabályozás szerint a bankszámla nyitásra kötelezett adózónak bankszámlái számát a megnyitást követő 15 napon belül közölnie kell az adóhatósággal, de adózót semmi sem készteti arra, hogy számlanyitási kötelezettségét az adóköteles tevékenység megkezdését követően rövid időn belül teljesítse. Az elsőként megnyitott bankszámlának az adószám közlésétől számított 15 napon belüli bejelentési kötelezettsége előírásával a törvény - közvetett úton - lehetővé teszi a bankszámla nyitási kötelezettség teljesítésének kikényszerítését. A bankszámla megnyitásának az erről szóló kormányrendelet szerint ugyan nincsen önálló jogkövetkezménye, de ezáltal az adózó megsérti a bejelentési kötelezettségét, aminek viszont van mulasztási bírság kiszabását lehetővé tévő tényállása a törvény 74. §-ában.

A 148. §-hoz

A járulékigazgatási reform részeként a járulékbeszedéssel összefüggő bejelentési kötelezettséget célszerű az Art.-ben szabályozni. Ez a járulékfizetésre kötelezett személyek számára nem jelenti nagyobb adathalmaz bejelentésének kötelezettségét, mivel a járulékfizetési kötelezettséggel összefüggésben bejelentendő adatok nem térnek el az adókötelezettséggel összefüggésben bejelentendőktől. A kizárólag egészségügyi szolgáltatásra jogosult magánszemély biztosítási kötelezettségének bejelentésére jelenleg a Tbj. tartalmaz előírást, a törvény ezt csak átemeli az Art.-be. Új eleme a szabályozásnak az, hogy az említett magánszemélyek járulékfizetési kötelezettségét az adóhatóság írja elő, továbbá az is, hogy az ilyen járulékfizetőknek is rendelkezniük kell adóazonosító jellel.

A 149. §-hoz

Az adókötelezettséget eredményező visszterhes ingatlan-átruházás esetén az ügyletről, illetőleg a vevőről és az eladóról a földhivatal szolgáltat adatot az illetékhivatalhoz, s ez utóbbi az állami adóhatósághoz. Az adatszolgáltatás hasznosíthatósága e gyakran nagy értékű ügyletekkel összefüggésben is attól függ, hogy az adóköteles jövedelmet szerző magánszemély megbízhatóan azonosítható legyen s így az adóbevallásának adatai az adatszolgáltatással összevethetők legyenek. A hatalmas mennyiségű adóadatnak a fentieknek megfelelő felhasználhatóságát az adóazonosító jel kötelező használata biztosítja. A földhivatal - ahol az adózó a visszterhes ingatlan-átruházásról bejelentési kötelezettségét teljesíti - természetesen nem adóhatóság, ezért az adóazonosító jel, vagy az annak képzéséhez szükséges adatok hiánytalan rendelkezésre bocsátását a hatályos szabályok alapján nem tudja kikényszeríteni. Az előbbiekre tekintettel a törvény előírja, hogy a bejegyzési kérelmet a földhivatalnak a hiánypótlásig vissza kell utasítania, s ezzel bírhatók rá elsősorban a bejegyzési ügyekben eljáró ügyvédek, hogy a kérelmet az előírt adattartalommal terjesszék elő.

A 150. §-hoz

Az Art. hatályos szabályai szerint az általános forgalmi adó alanya, ha egyes, az általános forgalmi adóról szóló törvényben biztosított választási jogosultságával a törvényi feltételek hiányában élt, bejelentését az előző adóévre vonatkozó bevallásával egyidejűleg, az adóév első napjára visszamenően módosíthatja. A szabályozásban korábban bekövetkezett változások miatt az áfa alanyok többsége nem kötelezett éves adóbevallásra, ezért esetükben a hibás bejelentés módosításának határidejét az adóév utolsó hónapjáról, negyedévéről adott bevallás beadásával egyidejűleg állapítja meg a törvény.

A 151. §-hoz

Az előző évi módosítás során elfogadott szigorítás szerint a munkáltató, illetve az adóköteles jövedelem kifizetője a kifizetést megtagadja, ha a magánszemély az adóazonosító jelét nem közli. Az adóazonosító jel a munkáltató, kifizető adatszolgáltatási kötelezettsége teljesítéséhez szükséges, indokolatlan tehát a kifizetést abban az esetben is tiltani, amikor a törvény az egyébként adóköteles jövedelemmel összefüggésben adatszolgáltatási kötelezettséget nem ír elő. A törvény megszünteti az említett indokolatlan tilalmat. A magánszemély adóazonosító jelét kizárólag akkor köteles közölni az adatszolgáltatásra kötelezett személlyel, ha e személyt a kifizetéssel, igazolás kiállítással összefüggésben adatszolgáltatási kötelezettség ténylegesen terheli. Így elkerülhető a jogbizonytalanság, hogy például az adókötelezettséget ritkán eredményező ingó, ingatlan vételárat juttató kifizetőket terheli-e az adóazonosító jel megszerzésének kötelezettsége vagy sem. A törvény egyértelművé teszi, hogy a magánszemély azonosító jelét csak abban az esetben kell az adóköteles jövedelmet juttatónak beszereznie (megkövetelnie), ha ezt az adatszolgáltatás során hasznosítja is.

A 152. §-hoz

A személyi jövedelemadóról szóló törvény lehetővé teszi, hogy a magánszemélyt megillető, de az általa igénybe nem vehető családi kedvezményt a vele együtt élő házastársa érvényesítse. Ahhoz, hogy ezt a házastárs megtehesse, rendelkeznie kell az igénybe nem vett családi kedvezmény összegét igazoló bizonylattal. A magánszemélyt megillető, de az általa igénybe nem vehető családi kedvezmény összegét - a törvény szerint - a munkáltatói adómegállapítás esetében a munkáltató állapítja meg és azt az adómegállapításról adott igazoláson tünteti fel.

A 153. §-hoz

A törvény a járulékmegállapítás jellemző módjaként az önadózást határozza meg, azaz a járulékot az adózó maga állapítja meg, vallja be és fizeti meg. A magánszemélyt azonban nem terheli nyugdíj- és egészségbiztosítási járulék megállapítási kötelezettség, ha járulékköteles jövedelme munkáltatótól, kifizetőtől származik tekintettel arra, hogy ebben az esetben a járulékot a munkáltató, a kifizető vonja le, és a rá vonatkozó szabályok szerint bevallja és megfizeti. A magánszemély - figyelemmel a járulékfizetés felső határára, valamint a többes jogviszony esetén alkalmazandó különös járulékmegállapítási szabályokra is - a munkáltatónál, a kifizetőnél a kifizetést megelőzően nyilatkozhat arról, hogy a kifizetést járulékkötelezettség nem terheli. A nyilatkozat mellé igazolást is csatolni kell. A magánszemély nyilatkozata az adóbevallással egyenértékű. Ha a magánszemélytől - pl. a többes jogviszonya alapján - több járulékot vontak le, mint ami a „járulékplafon” miatt megengedett, a törvény szerint a jövedelemadó bevallásban is visszaigényelhető, feltéve, hogy a különbözetet a magánszemély a foglalkoztatójával nem számolta el.

Hasonlóan a levont jövedelemadóhoz, jövedelemadó-előleghez, a kifizető, munkáltató által tévesen megállapított járulékot, mivel az a kifizető, munkáltató adóbevallásában szerepel, a kifizető, munkáltató helyesbítheti önellenőrzéssel. A magánszemély akkor helyesbítheti önellenőrzéssel a tőle levont járulékot, ha a járulék levonásának mellőzését kérő nyilatkozatot jogszerűen nem tehetett. A költségvetésből gazdálkodó szervek nettó finanszírozási rendszerének sajátosságaira tekintettel a törvény lehetővé teszi, hogy e meghatározott adózói körben a járulékok bevallása, befizetése külön jogszabály szerint történhessen.

A 154. §-hoz

A hatályos szabályozás szerint a munkáltató, a kifizető a levont adóelőleget, a megállapított adót saját adóbevallása keretében vallja be, de ha adóbevallásra egyébként nem kötelezett, az általa levont adóról, adóelőlegről és a megállapított jövedelemadó különbözetéről külön adóbevallást tesz. A törvény a munkáltató, a kifizető említett bevallási kötelezettségét kiterjeszti a járulékra is.

A hatályos szabályozás talaján a bírói gyakorlatban is előfordult az a jogértelmezés, amely szerint az utólagos adómegállapításnál az ellenőrzés megkezdését követően benyújtott adóbevallást is figyelembe kell venni. E jogértelmezés lényegében kizárja az adóhiány megállapítását, és ezzel együtt az adóbírság szankció alkalmazását, melynek következtében a jogsértő adózói magatartás kifizetődővé válhat. A törvény az említetteket megelőzendő az ellenőrzés megkezdését követően tiltja az elmulasztott bevallás pótlását.

A 155. §-hoz

A törvény a számviteli szabályokkal összhangban egyértelművé teszi a bevallási kötelezettségeket a gazdasági társaságok egyes „létszakaszaihoz", az előtársasági formában való működéshez kapcsolódóan. A módosítás ésszerűsíti a havi, negyedéves, illetve éves elszámolású adókkal kapcsolatos kötelezettségek teljesítését. A szabályozás kiegészítése biztosítja azt is, hogy a cégbejegyzés napjával létrejövő gazdasági társaság a bejegyzés napját megelőző nappal minden, az előtársaságot terhelő fizetési kötelezettséggel elszámoljon, és így a zárómérlegében szereplő adatok a társaság vagyoni viszonyait a valóságnak megfelelően tükrözze.

A 156. §-hoz

Az áfa-visszaigénylés lehetősége a visszaélésre törekvők körében változatlanul az érdeklődés középpontjában áll, érzékeny veszteséget okozva ezzel a központi költségvetésnek. A visszaélések megelőzésére - változatlan szabályozási feltételek mellett - az ellenőrzések számának növelése lehet hatékony eszköz, ez azonban beleütközik az adóhatóság kapacitáskorlátaiba. Az általános forgalmi adóról szóló törvény módosítása azt eredményezi, hogy csökken a visszaigénylést tartalmazó adóbevallások száma. Az áfa kiutalására rendelkezésre álló határidőnek a 45 napra történő meghosszabbítása következtében a kiutalás előtti ellenőrzésre is hosszabb idő áll rendelkezésre, s így változatlan ellenőrzési kapacitás mellett is magasabb ellenőrzöttségi szint érhető el. Vitathatatlan tény, hogy a szabályozás - a jelenlegi helyzethez képest - a vállalkozások egy részénél likviditási nehézségeket okozhat. A szabályozás változása okozta likviditási nehézségek azonban még belül vannak azon a mértéken, amelyhez egy életképes vállalkozásnak a gazdálkodási környezet szokásos mértékű változékonyságával összefüggésben egyébként is tudnia kell alkalmazkodni. A törvény a kis- és középvállalkozások helyzetét nem érinti, mert a kiutalási határidő csak abban az esetben hosszabbodik meg, ha a visszaigényelt forgalmi adó bevallásonként a 500 ezer forintot meghaladja.

A korábbi szabályozás a költségvetési támogatás kiutalására abban az esetben is 30 napos határidőt ír elő, amikor a kiutalandó összeget az adózó nem az önadózás szabályai szerint igényli, hanem azt pl. külföldi vállalkozás esetében a nagyobb adókockázat mellett az adóhatóság adóigazgatási eljárás keretében állapítja meg. Az ilyen kiutalásoknál a szükséges ellenőrzés miatt az adóhatóság az említett határidőt nem tudja betartani, tekintettel a jogorvoslat lehetőségére is, ezért felróható késedelem hiányában is késedelmi kamatot kell fizetnie. A törvény ezért ezekben az esetekben a kiutalás határidejét a kiutalás jogossága kérdésében hozott határozat jogerőre emelkedésétől rendeli számítani.

E mellett a törvény egy új - az adóhatóság kamatfizetési kötelezettsége nélküli - eltérő határidő számítást állapít meg, ha a kiutalás előtti ellenőrzés elhúzódása az adózó érdekkörén belüli, fel nem róható okra vezethető vissza (pl. betegség, külföldi tartózkodás).

A késedelmes kiutalás esetén az előzőekben említetteken túl az ellenőrzés a kiutalás határidejét nem módosítja, és az adóhatóság csak akkor nem fizet kamatot, ha az igénylés több mint 50 százalékban jogosulatlan. Figyelemmel az Art. 11/A. § (5) bekezdésének módosítására is, a mentesítő körülményt szükséges kiegészíteni a kiutalás technikai jellegű akadályozásával, pl. a bankszámla megnyitásának elmulasztásával.

A 157. §-hoz

A pénzforgalomról és a bankhitelről szóló 39/1984. (XI. 5.) MT rendelet az adózók meghatározott körét bankszámlanyitásra kötelezi. Amennyiben az adózó nem tesz eleget bankszámlanyitási kötelezettségének, az adózót megillető összeget az adóhatóság a hatályos rendelkezések alapján pénzintézet, posta útján fizeti ki. Az adózót így gyakorlatilag nem éri hátrány, amiért nem teljesítette bankszámlanyitási kötelezettségét, ezért a kötelező előírás ellenére a jövőben sem nyit bankszámlát. E szabályozási következetlenség megszüntetése érdekében - összhangban az Art. 11/A. § (5) bekezdésének módosításával - a törvény előírja, hogy az adóhatóság a bankszámlanyitásra kötelezett adózót megillető összeget kizárólag az adózó bankszámlájára történő átutalással teljesítheti.

Az adózók az őket megillető összeg kiutalását bevallásukban esetenként - harmadik személlyel szemben fennálló tartozásuk rendezése érdekében - e harmadik személy részére kérik teljesíteni. Ezekben az esetekben az adóhatóság elszakadva az eredeti adójogi jogviszonytól az adózó szerződéses tartozását egyenlíti ki, amely összeférhetetlen az adóhatóság adóztatási tevékenységével. Ezért a törvény rendelkezik arról, hogy az adóhatóság az adózót megillető összeget csak az adózó, illetőleg meghatalmazottja részére fizetheti ki.

A 158. §-hoz

Az Art. 29. §-ának (2) bekezdése szerint a helyi adókat és más, törvény alapján az önkormányzathoz fizetendő adókat és adójellegű kötelezettségeket az önkormányzat által meghatározott adószámla javára kell megfizetni. Az adó adónkénti, a megfelelő adószámlára történő megfizetését a törvény csak az állami adóhatóság által nyilvántartott adókra írja elő.

Az önkormányzatok a hatályos szabályok alapján külön adóbevételi számlát csak az iparűzési adó és a gépjárműadó nyilvántartására vezetnek, míg az önkormányzatot megillető többi helyi adó befizetése egy számlára történik. Az önkormányzati adóhatóság a bírságot, a késedelmi pótlékot ugyanezen számlákon tartja nyilván. Ez a számlavezetési rend - különösen az egyéb helyi adók tekintetében - áttekinthetetlenné teszi a befizetések nyilvántartását, nem állapítható meg, hogy az egyes befizetések mely kötelezettségekhez kapcsolódnak.

A törvény ezért az önkormányzatok számlavezetésére vonatkozó speciális szabályt elhagyja a törvény szövegéből és csak az illetékekre vonatkozó indokolt eltérés lehetőségét hagyja meg.

A 159. §-hoz

A járulékbeszedés integrációja kapcsán szükséges rendelkezni arról, hogy az Egészségbiztosítási Alap, illetőleg a Nyugdíjbiztosítási Alap javára teljesítendő befizetéseket az állami adóhatóság külön számlákon tartja nyilván. Ezzel elkerülhetővé válnak azok a viták, amelyek az Alapok kezelői között merülhetnek fel a tekintetben, hogy az önkéntes járulékfizetés elmaradásakor lefolytatott ellenőrzések és behajtási eljárások nyomán utóbb megállapított fizetési kötelezettségből származó bevételek milyen arányban illessék meg a jogosultakat.

Az Art. 32. §-ának (5) bekezdése szerint az adózó bevallásában rendelkezhet arról, hogy az igényelt költségvetési támogatást az adóhatóság a támogatás esedékessége napjával azonos határidejű adó megfizetésére számolja el. A törvény szerint az adóhatóság az adózó rendelkezése alapján a támogatást nem csak a támogatás esedékessége napjával azonos határidejű, hanem más esedékességű adókra is elszámolhatja.

Amennyiben az adóhatóság az adózó rendelkezése alapján a támogatást az adózó által megjelölt adó megfizetésére számolja el, a hatályos rendelkezések szerint a költségvetési támogatás kiutalása, illetőleg az adó megfizetése időpontjának a támogatás esedékessége napját kell tekinteni. E szabály alapján ha az adózónak van egy február 20-án esedékes adófizetési kötelezettsége, melyet nem teljesít, ugyanakkor jogosult egy február 20-ai esedékességű támogatásra, melyet azonban csak később igényel és kéri elszámolni a február 20-ai esedékességű adójára, úgy kell tekinteni mintha adófizetési kötelezettségének az esedékességkor eleget tesz. Ezért a törvény kimondja, hogy a költségvetési támogatás kiutalása, illetőleg az adó megfizetése időpontjának az igénylés (bevallás) benyújtása, de legkorábban a támogatás esedékessége napját kell tekinteni.

A 160. §-hoz

Az Art. 35. §-ának (1) bekezdése - a vállalkozó részére e minőségében teljesített kifizetések kivételével - az önadózó magánszemély bevételéről, a levont adóelőlegről, adóról, a kifizetéskor figyelembe vett bevételcsökkentő tételekről, valamint az adóelőleget csökkentő tételekről csak a munkáltatót kötelezi az elszámolási évet követő január 31-ig összesített igazolás kiadására. A kifizetők a kifizetéskor teljesítendő bizonylat kiállítási és adási kötelezettségüknek gyakran nem tesznek eleget, ugyanakkor vannak kifizetők, akik/amelyek a kifizetéskor kiállított és átadott bizonylat mellett az év végét követően összesített igazolást is készítenek. A bizonylat kiállítási rend áttekinthetőbbé tétele érdekében a törvény a munkáltatók kötelezettségével egyező módon a kifizetőket is kötelezi összesített igazolás kiállítására, mely megkönnyíti az önadózó magánszemélyek adókötelezettségeinek teljesítését.

Amennyiben a magánszemélynek nincs a családi kedvezmény összegének érvényesítéséhez elegendő adója, akkor - a személyi jövedelemadóról szóló törvény 40. §-ának (6) bekezdése alapján - a családi kedvezmény nem érvényesített részét, illetőleg egészét a magánszeméllyel együttélő házastárs veheti igénybe. A törvény az Art. 35. § (1) bekezdésének kiegészítésével a családi kedvezmény igénybevételének módját határozza meg.

A 161. §-hoz

A hatályos rendelkezések alapján az adózók bizonylataikat az eredeti (papíralapú) formájukban kötelesek megőrizni. Ez az előírás amellett, hogy az idő múlásával kezelhetetlen mennyiségű bizonylat őrzési, tárolási kötelezettségét eredményezi, kizárja a fejlett technika által biztosított, korszerű iratmegőrzési módok alkalmazását. A törvény ezért a szükséges garanciák előírása mellett - az állami adóhatóság engedélyéhez kötötten - lehetővé teszi, hogy az adózók bizonylataikat elektronikus vagy optikai adathordozón őrizzék meg, s erről reprodukálhassák az ellenőrzés által megkövetelt példányokat.

A 162-163. §-hoz

A járulékbeszedés integrációjával összefüggésben a törvény rendezi az állami adóhatóság, az Állami Pénztárfelügyelet, a Nyugdíjbiztosítási Alap, valamint az Egészségbiztosítási Alap kezelője közötti adatszolgáltatás, illetőleg tájékoztatás rendjét. Az adatvédelmi törvény előírásaival összhangban csak a törvényben meghatározott célokhoz kötötten kerülhet át az APEH adatbázisából az adat az ellátást folyósító szervekhez és megfordítva.

A 164. §-hoz

A törvény az Adó- és Pénzügyi Ellenőrzési Hivatal területi szervére vonatkozó hatásköri szabályokat kiegészíti. A hatályos Tbj. előírások szerint a magánnyugdíjpénztárak megkeresése alapján az APEH járulékigazgatóságainak a feladata a munkáltatók, kifizetők ellenőrzése, ha a tagdíjbevallások hiányosak vagy a befizetési kötelezettséget nem teljesítik pontosan. A járulékigazgatóság megszűnésével az APEH feladatkörét kell kiegészíteni a tagdíjakkal kapcsolatos feladatokkal.

A 165. §-hoz

A külföldiek magyarországi befektetéseiről szóló törvény módosítása következtében meghatározott körben külföldi székhelyű vállalkozás fióktelep alapítása nélkül is folytathat Magyarországon gazdasági tevékenységet. A törvény - a kizárólagos illetékesség külföldi adózókra vonatkozó hatályos szabályaihoz igazodva - a fióktelepnek nem minősülő telephelyen gazdasági tevékenységet végző külföldi vállalkozások adóügyeiben kizárólagos illetékességgel az APEH Észak-budapesti Igazgatóságát ruházza fel.

Az Art. elfogadása napjától, elsősorban védelmi és biztonságpolitikai érdekekre hivatkozással a fegyveres erők és a rendvédelmi szervek alkalmazottainak adóügyeit - természetesen csak azokat, amelyek az APEH hatáskörébe tartoznak - a Fővárosi, majd pedig a Hivatal Észak-budapesti Igazgatósága kizárólagos illetékessége alá utalta. Az adatok biztonsága, továbbá az összeférhetetlenségi helyzetek kialakulásának megakadályozása megköveteli, hogy az APEH alkalmazottaira is ennek az egy Igazgatóságnak legyen hatásköre. Az APEH alkalmazottainak bérszámfejtése egyébként is központosított, így igazgatás-szervezési szempontból is egyszerűbb, ha az önadózó alkalmazottak bevallásának feldolgozása, ellenőrzése is ehhez közeli, központi helyen történik. A törvény ennek megfelelően egészíti ki az Észak-budapesti Igazgatóság feladatkörét.

A 166. §-hoz

Az adó- és járulékbeszedés integrációja 2000. január 1-jétől nem érinti a magánnyugdíjpénztárak javára teljesítendő befizetések és bevallások szabályait. A törvény alapján azonban az állami adóhatóság évente egyszer a pénztárakat is köteles ellenőrizni a tekintetben, hogy a tagdíjbevételek védelme érdekében a törvényben előírt feladataiknak eleget tettek-e. A járulékfizetési morál és fegyelem a tagdíj-befizetések esetében is megkérdőjelezhető, a levont, de a pénztárnak bevallani, befizetni elmulasztott tagdíj a magánszemély nyugdíjfedezetét közvetlenül veszélyezteti, ezért indokolt az állam ellenőrzési kötelezettségét ezen a területen erősíteni.

A 167. §-hoz

A hatályos szabályozás szerint a próbavásárlás, illetve a leltárellenőrzés esetén az ellenőrzés akkor is megkezdhető, ha az adózó alkalmazottja van jelen, alkalmazottnak tekintve azt magánszemélyt is, aki az üzletben árusít. Próbavásárlásra, leltárellenőrzésre olyan esetekben is szükség van, amikor az elárusító hely nem felel meg az „üzlet” jogszabályban meghatározott kritériumainak, s ilyenkor az értékesítésben személyesen közreműködő alkalmazotti mivolta - akinek jelenléte feltétele az ellenőrzés megkezdésének - nem vélelmezhető. A törvény mindezekre figyelemmel nem az üzletben történő árusítást, hanem a vállalkozás javára az értékesítésben történő személyes közreműködés tényét tekinti olyannak, amely mellett az ellenőrzés e speciális formái lefolytathatók. A nyugta-, számlaadási kötelezettség elmulasztása szempontjából indifferens, hogy a mulasztást üzlethelyiségben vagy azon kívül (pl. közterületen) követik el.

A 168. §-hoz

A törvény az egységesség, a ma indokolatlan különbségek megszüntetése érdekében a mulasztási bírság szabályok módosításával az elvárhatósági, s egyben a szigorúbb megítélés választóvonalát a magánszemélyek, illetve az egyéb adózók között húzza meg. Ezzel egyidejűleg az évek óta változatlan bírságtételeket a bejelentkezés késedelme, illetve elmulasztása esetén - a nem magánszemély adózók tekintetében - a kétszeresére emeli, és a jogkövető magatartás kikényszerítése eszközeként bővíti a legsúlyosabb megítélés alá eső mulasztások körét.

A 169. §-hoz

Az adóhatósági határozatok kézbesítését és ennek következtében a határozat végrehajtását számos esetben hiúsítja meg az, hogy az adózó, vagy a mögöttes felelős nem hajlandó átvenni a kipostázott határozatot, nem keresi a küldeményt a postán. Az Art. jelenleg hatályos szabályai szerint, ha az adóigazgatási eljárásban hozott határozat kézbesítése sikertelen, a határozatot az adó megfizetésére kötelezhető személlyel kell közölni, ennek hiányában ügygondnokot kell kijelölni. Az Áe. 18. § (4) bekezdése alapján csak az ismeretlen helyen tartózkodó ügyfél esetében lehetséges ügygondnok kijelölése, a jelzett esetekben erre értelemszerűen nincs mód. Az adóhatósági határozat viszont csak akkor végrehajtható, ha azt az adózó vagy az adó megfizetésére kötelezett személy, illetve az ügygondnok átvette és jogerőre emelkedett. E szabály betartására az állampolgári jogok országgyűlési biztosa is felhívta a figyelmet.

A törvény az ellentmondást oly módon oldja fel, hogy azokban az esetekben is kézbesítettnek minősíti a határozatot, ha a címzett az átvételt megtagadja vagy a postai kézbesítés másodszori megkísérlését követően a határozatot nem veszi át, és a posta azt visszaküldi az adóhatóságnak.

A 170. §-hoz

A hatályos szabályozás a részletfizetés, fizetési halasztás engedélyezésének lehetőségéből kizárja azokat az adókat, előlegeket, amelyek valójában nem a tartozást felhalmozó kifizetőt, adóbeszedésre kötelezettet terhelik. Rajtuk ezek a pénzek - törvényes eljárást feltételezve - csak átfutnak. A magánszemélyek jövedelméből levont, de a magánszemélyt terhelő járulékok e tekintetben az adóelőleghez hasonlítanak. Ezért a törvény a fizetési könnyítés tárgyi korlátját kiterjeszti a kifizető által a magánszemélytől levont járulékokra is. A levont jövedelemadóhoz, jövedelemadó előleghez, illetve a beszedett helyi adóhoz hasonlóan a levont járulék meg nem fizetése is olyan jogellenes kifizetői magatartás következménye, amely kizárja a méltányosság alkalmazását.

A 171. §-hoz

A magánszemély adótartozása az Art. 82. § (1) bekezdése szerint akkor mérsékelhető, ha annak megfizetése vagy a megfizetés kikényszerítése veszélyezteti a magánszemély és a vele közös háztartásban állók megélhetését. Az Art. járulékokra vonatkozó különös szabályai - a törvény szerint hatályon kívül helyezett 96/B. § - a járuléktartozást kizárták a mérséklés, elengedés lehetőségéből. A törvény az adó- és járuléktartozás különbségét e tekintetben megtartja, ezért a kivételt a 82. §-ban említi meg.

A 172. §-hoz

A bírósági végrehajtásról szóló törvény az ingatlanárveréssel kapcsolatban rendelkezik arról, hogy ha az első árverés sikertelen volt és a második árverésen az ingatlant alacsonyabb áron adták el, mint amelyet az első árverésen a korábbi árverési vevő felajánlott, akkor a különbözetet a korábbi árverési vevő köteles a végrehajtást foganatosító bíróság végzése alapján megtéríteni. A törvény az egyszerűsítés és az egyértelműség jegyében kimondja, ha az adóhatóság kötelezi az árverési vevőt a vételár-különbözet megfizetésére, mit kell végrehajtható okiratnak tekinteni. Ezzel egyfelől tisztázottá válik, hogy ilyen esetben az adóhatóság a kieső adóbevétel megítéléséért nem fordul bírósághoz, másfelől a határozatban foglalt követelést adóként szedi be.

A 173. §-hoz

Az adózók egy része oly módon próbál jogosulatlan adóelőnyhöz jutni, hogy az adó megállapításához való jog elévülése napját megelőző napokban nyújt be többnyire nagy összegű támogatási igényt (negatív kötelezettséget) tartalmazó adóbevallást és kezdeményezi az összeg kiutalását. A törvény az elévülési idő meghosszabbításával lehetőséget ad az adóhatóságnak arra, hogy ezekben az esetekben a szükséges ellenőrzést lefolytathassa.

A 174. §-hoz

Az Art. 96. §-a az adóhatóságok feladatává teszi az adókötelezettségek teljesítéséhez szükséges nyomtatványok rendszeresítését. Elvileg nem kizárt, hogy a mintegy háromezer önkormányzati adóhatóság mindegyike más és más nyomtatvány használatára kötelezze az adózókat. A törvény ezért a pénzügyminiszternek ad felhatalmazást arra, hogy egységesíthesse az önkormányzati adóhatóságok által rendszeresített nyomtatványok tartalmát.

A 175. §-hoz

Az Art. 97. §-a tartalmazza az egyes fogalmak meghatározását, melyek értelmező rendelkezésként is funkcionálnak. A j) és k) pontok a járulékbeszedés integrációjával összefüggésben kiegészítik a kifizető, illetőleg a munkáltató fogalmakat. Ezeket a törvény elsősorban mint a magánszemélyek jövedelmének forrását határozza meg, és a fogalom hatálya alá tartozók teljesítik azokat a kötelezettségeket, melyeket a törvények a kifizetett jövedelmekkel kapcsolatban előírnak (pl. adómegállapítás, levonás, bevallás, megfizetés). A Tbj. a járulékalapokat képező jövedelmek forrásaként, illetőleg a járulékokkal kapcsolatos kötelezettségek címzettjeként jellemzően a foglalkoztató megjelölést használja. Annak érdekében, hogy az adózással, illetőleg a járulékbeszedéssel kapcsolatos feladatokat a kifizetők és a munkáltatók egyként magukra értsék, a kifizető és a munkáltató fogalmát a törvény kiegészíti, és kimondja, hogy a járulékkötelezettségekkel összefüggésben kifizetőnek, illetőleg munkáltatónak kell tekinteni a Tbj.-ben a foglalkoztató gyűjtőfogalma alá tartozó szervezeteket és személyeket is.

Az előző évi törvénymódosítás a kiemelt súlyú jogsértések közé emelte az igazolatlan eredetű áru forgalmazását, illetőleg a be nem jelentett alkalmazott foglalkoztatását. Az adóhatóság tapasztalatai szerint az egyértelmű jogalkalmazás érdekében célszerű e két fogalmat a törvényben definiálni. A törvény az Art. értelmező rendelkezései közé helyezi a két új definíciót, ezzel hatályon kívül helyezve olyanokat, melyek meghatározására a jogfejlődés következtében már nincs szükség.

HARMADIK RÉSZ

I. fejezet

Az alkalmi munkavállalói könyvvel történő foglalkoztatásról és az ahhoz kapcsolódó közterhek egyszerűsített befizetéséről szóló 1997. évi LXXIV. törvény módosítása

A 176. §-hoz

Az alkalmi munkavállalói törvény ezidáig kizárólag a magánszemély munkáltatók számára teremtette meg azt a lehetőséget, hogy alkalmi munkavállalót foglalkoztassanak. Az eltelt időszak tapasztalatai szerint egyre nagyobb az igény arra, hogy az alkalmi foglalkoztatás lehetőségének jogi feltételei bővüljenek. Az új foglalkoztatási forma iránt - a magánszemély munkáltatók mellett - a mezőgazdasági nagyüzemek, a kisvállalkozás méretű betéti társaságok, a korlátolt felelősségű társaságok, valamint a jogi személyiséggel nem rendelkező társasházak is joggal tarthatnak igényt, mert ennek a rugalmas foglalkoztatási formának az előnyei - pl. egyszerűbb adminisztráció, alkalmilag ellátandó feladatok - náluk is megjelennek.

A törvény ezért bővíti az alkalmi munkavállalói könyvvel történő foglalkoztatásra jogosult munkáltatók körét. A magánszemély munkáltatók mellett a Munka Törvénykönyve hatálya alá tartozó munkáltatóknak, valamint - bizonyos megszorítások mellett - a köztisztviselői és a közalkalmazotti törvény hatálya alá tartozó munkáltatóknak is lehetősége nyílik erre a foglalkoztatási formára.

A 177. §-hoz

A közalkalmazotti, továbbá a köztisztviselői törvény hatálya alá tartozó munkáltatók kizárólag a nem alaptevékenységük körébe tartozó feladatokra alkalmazhatnak alkalmi munkavállalói könyvvel munkavállalókat. A törvény a rövid időtartamú, időszakosan jelentkező munkák elvégzésének lehetőségét kívánja e munkáltatók részére is megteremteni.

A 178. §-hoz

A törvény a munkáltatók számára nyilvántartási kötelezettséget ír elő, amelynek tartalmaznia kell a munkavállaló adatait, az AM-könyv sorszámát, a lerótt közteherjegy értékét, a nettó befizetés összegét, valamint a munkavállaló aláírását. E foglalkoztatási forma szabályainak ellenőrzése során elengedhetetlen feltétel a nyilvántartás megléte, illetőleg annak vezetése. A törvény megteremti annak a lehetőségét, hogy ha a munkáltató ezirányú kötelezettségeit megszegi, akkor a munkaügyi ellenőrzésről szóló törvényben meghatározott jogkövetkezmények alkalmazhatók legyenek vele szemben.

A 179. §-hoz

A közteherjegy ellenértékéből a Magyar Államkincstár utalja át - a törvényben meghatározott százalékos megoszlás alapján - a Nyugdíjbiztosítási Alap, az Egészségbiztosítási Alap, továbbá a Munkaerőpiaci Alap részére a törvényben meghatározott hányadokat. A százalékos megoszlást a járulék- és adórendszer változásával összhangban változtatja meg a törvény.

A 180. §-hoz

Az adótörvények alkalmazása során az ellátási alapot kell tekinteni a munkavállaló bérjövedelmének és az ellátási alap 20%-át kell adóelőlegként figyelembe venni. Számviteli elszámolás szempontjából a kifizetett munkadíj és a közteherjegy értékének együttes összege személyi jellegű egyéb kifizetésnek minősül.

Nem kötelező bevallani az évi 250 ezer forintnál kevesebb bérjövedelmet akkor, ha nyugdíjon kívül más adóbevallás alá eső adóköteles jövedelem nem volt.

II-III. fejezet

A közalkalmazottak jogállásáról szóló 1992. évi XXXIII. törvény módosítása

A köztisztviselők jogállásáról szóló 1992. évi XXIII. törvény módosítása

A 181-182. §-hoz

A közalkalmazotti és köztisztviselői törvény személyi hatályát - a törvény 1. §-ával összhangban - szükséges korrigálni.

IV. fejezet

A hitelintézetekről és a pénzügyi vállalkozásokról szóló 1996. évi CXII. törvény módosítása

A 183. §-hoz

A 4/1993. (I. 13.) Korm. rendelet értelmében a külföldi utas részére az áfa-visszatérítés vállalkozási tevékenység keretében történik, a tevékenység engedélyezésére az adóhatóság jogosult. E szolgáltatás a Szolgáltatások Jegyzéke alapján a pénzügyi szolgáltatások körébe tartozó ún. „faktoring” tevékenység. Tekintve, hogy a pénzügyi szolgáltatások és pénzügyi kiegészítő szolgáltatások - a külön nevesítettek kivételével - a hitelintézetekről és pénzügyi vállalkozásokról szóló törvény hatálya alá tartoznak, végzésükhöz az Állami Pénz- és Tőkepiaci Felügyelet engedélye szükséges, illetve a tevékenység csak részvénytársaság formájában végezhető. A külföldi utasok részére történő áfa-visszatérítéssel foglalkozó vállalkozások azonban jellemzően egyéni vállalkozás, illetőleg Kft. formájában működnek. Részvénytársasággá alakulásuk a vállalkozás mérete alapján nem lenne indokolt. A törvény szerint a hitelintézetekről és pénzügyi vállalkozásokról szóló törvény hatálya nem terjed ki a szóban forgó vállalkozásokra, így tevékenységüket továbbra is az adóhatóság engedélyével végezhetik.

A 184. §-hoz

A törvény kibővíti a takarékszövetkezetek tevékenységi körét, lehetővé teszi a bankgarancia vállalást is. Ennek a Jöt. által előírt jövedéki biztosíték nyújtásával összefüggésben van jelentősége, a kisebb vállalkozások, illetve a törvény szerint a Jöt. hatálya alá kerülő bor adóraktárak esetében.

V. fejezet

A fogyasztási adóról és a fogyasztói árkiegészítésről szóló 1991. évi LXXVIII. törvény módosítása

A 185. §-hoz

A fogyasztási adóval terhelt termékek közül 2000. augusztus 1-jétől kikerül a bor. A törvény egyrészt az emiatt szükséges módosításokat tartalmazza. Emellett a besorolásoknál használt Kereskedelmi Vámtarifa, illetve KSH Szolgáltatások Jegyzéke Fat.-ban alkalmazott állapotrögzítését hozza összhangba más adótörvényekével. Pontosítja továbbá a fogyasztási adó alá tartozó aranytermékek körét, valamint tartalmazza a Fat. 2. számú mellékletében a fogyasztói árkiegészítéses szolgáltatások meghatározásánál az új Szolgáltatások Jegyzéke szerinti SZJ számokra való áttérést.

VI. fejezet

Az Adó- és Pénzügyi Ellenőrzési Hivatal egyes feladatairól szóló 1998. évi XCIII. törvény módosítása

A 186. §-hoz

Az állampolgári jogok országgyűlési biztosa vizsgálatot folytatott le az APEH nyomozó hatóságát létrehozó, az Adó- és Pénzügyi Ellenőrzési Hivatal egyes feladatairól szóló 1998. évi XCIII. törvény egyes rendelkezéseivel kapcsolatban. Az országgyűlési biztos a vizsgálat eredményeként ajánlást tett, melyben szükségesnek tartja az APEH tv. néhány rendelkezésének kiegészítését, illetőleg módosítását.

Az ajánlásnak megfelelően a törvény az állampolgárok jogait védő garanciális szabályként előírja, hogy a bírói engedélyhez nem kötött titkos információgyűjtés alkalmazásához a bűnügyi igazgató, a bűnügyi igazgató helyettesének vagy a területi nyomozó hivatal vezetőjének engedélye szükséges, akik kötelesek a titkos információgyűjtés végrehajtását is ellenőrizni. A területi nyomozóhivatal vezetője által kiadott engedélyt a bűnügyi igazgató vagy helyettese 5 munkanapon belül jóváhagyja.

A törvény kiegészíti a feltartóztatás szabályait és - elfogadva az országgyűlési biztos ajánlását - célhoz köti a feltartóztatás alkalmazását, meghatározza a feltartóztatás helyét és módját.

Az országgyűlési biztos vizsgálatában megállapította, hogy a jogorvoslatra vonatkozó szabályok hiányoznak a törvényből. E hiányosságot pótolja a törvény és építi a törvény szövegébe a jogorvoslat rendjét meghatározó rendelkezéseket.

Az országgyűlési biztos megállapítása szerint szükséges az adónyomozói intézkedések és a kényszerítő eszközök alkalmazásának, valamint az adónyomozói magatartás rendeleti szintű részletes szabályozása. Ehhez azonban a pénzügyminiszter nem rendelkezik felhatalmazással, ezért a törvény az országgyűlési biztos ajánlásának megfelelően új felhatalmazó rendelkezéssel egészíti ki az APEH törvényt.

VII. fejezet

A cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvény módosítása

A 187. §-hoz

A cégbíróság a hatályos rendelkezések szerint a hozzá bejelentett adatváltozásoknak csak egy szűken meghatározott köréről köteles tájékoztatni az adóhatóságot. Ennek következtében az adózók ugyanazon adatváltozást az egyablakos rendszer ellenére több szervnél kötelesek bejelenteni. Kihasználva az egyablakos rendszer kínálta lehetőségeket a törvény módosítja a Cégtörvényt, melynek következtében a cégbíróság valamennyi bejelentett adatváltozásról tájékoztatja az adóhatóságot.

VIII. fejezet

A csődeljárásról, a felszámolási eljárásról és a végelszámolásról szóló 1991. évi IL. törvény módosítása

A 188. §-hoz

A felszámolási eljárásokban az egyik legnagyobb hitelezőként tipikusan az adóhatóság (elsősorban az állami adóhatóság) lép fel. A felszámolás alatt álló cégek tartozásainak szerkezete és a tartozások kiegyenlítési sorrendje következtében az adótartozások megtérülési rátája alacsony, átlagosan 2,2%. A megtérülési rátához viszonyítva magas a követelések nyilvántartásba vételéhez fűződő regisztrációs díj mértéke. Minthogy az adóhatóság a felszámolási eljárásokban jellemzően az államháztartás valamely alrendszerének bevételi igényeit érvényesíti, indokolt, hogy az illetékmentesség mintájára az állam képviselője mentesüljön a díjfizetési kötelezettség alól. Természetesen, ha az adóhatóság valamely más jogcímen fennálló követelését érvényesíti, ugyanúgy fizet regisztrációs díjat, mint a többi hitelező.

IX. fejezet

A Nemzeti Kulturális Alapprogramról szóló 1993. évi XXIII. törvény módosítása

A 189. §-hoz

Az SZJ 74.4 - 1999. január 1-jét megelőzően az SZJ 143 - szám alá tartozó szolgáltatásoknál tipikusan előforduló eset, hogy a kulturális járulékfizetési kötelezettség halmozódik, mert a szolgáltatás több, szintén SZJ 74.4 szám alá tartozó tevékenységet végző járulékköteles szolgáltatón keresztül jut el a fogyasztóhoz. A Nemzeti Kulturális Alapprogramról szóló törvény nem egyértelmű azonban abban a kérdésben, hogy ezekben az esetekben hogyan kell megállapítani a járulék alapját. A jogbizonytalanság megszüntetése érdekében szükséges a törvénymódosítás. A törvény egyértelművé teszi, hogy a járulékalap megállapítása során az árbevételt csökkenti a számlával igazolt ugyanilyen SZJ szám alá tartozó igénybevett szolgáltatás ellenértékeként kifizetett összeg. Így - egyezően a jogalkotó eredeti szándékával - a kulturális járulék az inkriminált tevékenységek körében hozzáadott érték típusú kötelezettségként működik.

X. fejezet

A vámjogról, a vámeljárásról, valamint a vámigazgatásról szóló 1995. évi C. törvény módosítása

A 190. §-hoz

A vámszempontból megbízhatóság feltételeinek kidolgozása során megoldást kíván az, ha a vámhatóság adminisztrációs hibája, vagy a banki átutalási megbízás késedelmes teljesítése miatt a gazdálkodó önhibáján kívül válik „megbízhatatlanná", s emiatt elveszíti a vámszempontból megbízhatósághoz kötött tevékenységi engedélyét is. Ennek kiküszöbölésére szolgál a módosítás, mely - szigorítva ugyan a vámtartozás megengedett százalékos határértékét - lehetőséget teremt arra, hogy az ügyfél a vámhatósági felszólítást követő 8 napon belül, a kedvezmény elvesztése nélkül kiegyenlíthesse tartozását. A vámszempontból megbízhatóság jelentőségére és az egyértelmű végrehajtás fontosságára tekintettel szükséges a külön törvényben foglalt egyedi fizetési konstrukciók feltételeinek figyelembevétele is.

A 34. pontban foglalt vámhiány fogalom pontosítása vámtechnikailag indokolt, tekintettel arra, hogy a jogszerűen kiszabott vámterhet nem minden esetben kell ténylegesen megfizetni. Emiatt elméletileg vámhiány keletkezik akkor is, amikor jogszerűen kiszabják a vámterhet és azt a határidő lejártáig nem fizetik meg. A fizetés elmulasztását az ügyfél jogszerűen igazolhatja azzal, hogy a kiszabott vámterhet - egyéb vámtörvényi rendelkezés miatt - nem kellett megfizetnie.

A 36. pontban foglalt új értelmező rendelkezés a vámtörvényben szabályozott és vámszempontból megbízhatósághoz kötött tevékenységi engedélyek körének taxatív felsorolására szolgál, amely eddig nem szerepelt összegyűjtve a vámtörvényben. Ez a módosítás a gazdálkodók, valamint a jogalkalmazó hatóság könnyebb eligazodását szolgálja.

A 191. §-hoz

A törvény a kezességvállalásra vonatkozó bankgarancia összeghez kötött kezességvállalási szabály korrekcióját szolgálja, tekintettel arra, hogy a vámtörvény 1999. január 1-i módosítása szerzett jogokat sértett azzal hogy a 20 millió Ft-os bankgarancia esetén vállalható kezességvállalás mértékét a korábban kiadott engedélyek tekintetésben is ehhez az összeghatárhoz kötötte. A törvény a vállalható kezesség értékhatárai tekintetében visszaállítja a törvénymódosítás előtti állapotot, s a szükséges szigorítást az engedélyesek körének pontosításával kívánja végrehajtani. E szerint kezességvállalási engedélyt csak igazoltan szállítmányozási vagy vámügynöki tevékenységet folytató szervezet, vagy ezek bejegyzett érdekképviseletei és szakmai szövetségei kaphatnak. A bankgarancia-összeg alapján vállalható kezességet érinti, hogy a kezesség korábban megkívánt „készfizető” jellege megszűnik. Ennek fenntartása ugyanis a vámtörvény 125. §-ának (2) és (6) bekezdései tükrében nem indokolt, tekintettel arra, hogy ezek a rendelkezések a vámfizetésre kötelezettek egyetemleges felelősségét írják elő, amely alapján a kezes fizetési kötelezettsége a főkötelezettel azonos időben nyílik meg akkor is, ha egyébként sortartó kezességet vállalt.

A 192. §-hoz

A hatályos vámjogi rendelkezések szerint a vámbiztosíték nyújtási kötelezettség alól általában mentesülnek a nemzetközi szállítást bonyolító fuvareszközök. A versenysemlegesség maradéktalan érvényesülése céljából indokolt a MALÉV által bérelt légi járművek számára is biztosítani a mentességet.

A 193. §-hoz

A vámtörvény 125. §-ának (2) és (6) bekezdései tükrében a kezesség korábban megkívánt „készfizető” jellegének fenntartása a vámfizetésre kötelezettekre vonatkozó szabályban sem indokolt, tekintettel arra, hogy ezek a rendelkezések a vámfizetésre kötelezettek egyetemleges felelősségét írják elő, amely alapján a kezes fizetési kötelezettsége a főkötelezettel azonos időben nyílik meg. Ez a módosítás a következetes vámjogi szabályozás kialakítását szolgálja.

A 194. §-hoz

A törvényben foglalt módosítás szerint az ügyfélnek a vámhatóságnál nyilvántartott túlfizetését vagy tartozatlan befizetését az elszámoló vámhivatal kérelem nélkül is köteles a meghatározott sorrendben elszámolni, hiszen nem méltányos, hogy az ügyfél elveszítse a vámszempontból megbízhatóságát a vámhatóságnál nyilvántartott hátralék miatt, úgy, hogy ezzel egyidejűleg a folyószámlán túlfizetése mutatkozik, különösen amikor a túlfizetés vagy a tartozatlan befizetés meghaladja a tartozás összegét. A jelenleg hatályos szabályozás szerint az elszámolásra csak ügyféli kérelemre van lehetőség, amely az ügyfél számára szükséges információk hiánya miatt nem volt működő megoldás. A vámhatóság ugyanakkor a birtokában lévő folyószámla-adatok alapján hivatalból intézkedni képes az ügyféli érdekek megóvása érdekében, a vámteher megfizetéséből származó költségvetési bevételek folyamatos biztosítása mellett.

A 195. §-hoz

A vámtörvényben szabályozott vámbiztosítéki rendszer legfontosabb eszközét jelentő bankgarancia fedezetre vonatkozó rendelkezések maradéktalan érvényesítése érdekében indokolt, hogy a vámtartozás végrehajtásáról rendelkező törvényi előírásoknál is utalás legyen arra, hogy végrehajtási eljárásra kizárólag akkor kerülhet sor ha a vámhatóság intézkedése a bankgarancia terhére történő lehívás tekintetében eredménytelenül végződik. Ez a módosítás a megfizetni elmulasztott vámteher beszedéséhez alkalmazható vámhatósági eszközök sorrendjét hivatott pontosítani.

A 196. §-hoz

A vámhatóság jövedéki igazgatással kapcsolatos feladatait a hatályos vámtörvény taxatív módon állapítja meg, függetlenül attól, hogy a jövedéki szabályozás alapját jelentő jövedéki törvény egyéb feladatokat is megállapíthat. A jövedéki termékekre vonatkozó jogszabályok módosítása különösen indokolttá teszi a párhuzamos rendelkezések megszüntetését, melyet a törvény azzal old meg, hogy a vámtörvénybe a jövedéki törvény alkalmazását előíró általános szabályt illeszt be.

A 197. §-hoz

A módosításokat a folyamatban lévő ügyekre nézve is alkalmazni rendeli a jogalkotó, tekintettel arra, hogy ezzel számos esetben a tevékenységi engedélyek méltánytalan elvesztése előzhető meg.

A kezességvállalás feltételeinek módosításához kapcsolódóan szükségessé vált az engedélyesek számára megfelelő felkészülési idő biztosítása, melyet a (2) bekezdésben foglalt rendelkezés tartalmaz.

A (3) bekezdésben foglalt rendelkezés szerint a módosítás hatályba lépését megelőzően kiadott engedélyek lejáratig érvényben maradnak tekintettel arra, hogy a már meglévő engedélyek fenntartásának az új feltételekhez való utólagos igazítása a szerzett jogok sérelmét jelenti.

A (4) bekezdésben - a kezesség vállalás szabályainak korrekciója okán - azon ügyfelek versenyegyenlőségét állítja vissza, akik az 1999. január 1-jei törvény módosítás következtében veszítették el tevékenységi engedélyüket. A törvényben foglalt rendelkezés eredményeként azon ügyfelek, akik az új feltételeknek megfelelnek, újabb engedély kiadását kérhetik, az egyébként szankcióként változatlanul előírt két éves tilalmi időtől függetlenül.

A Kormány döntése szerint 2000. január 1-jével megszűnik a statisztikai illeték és a vámkezelési díj. Az (5) bekezdés ennek megfelelően átvezeti a szükséges vámjogi módosításokat, s végrehajtja a vámkezelési díj és a statisztikai illeték vonatkozó szabályainak hatályon kívül helyezését.

XI. fejezet

A 2000. évi dátumváltással kapcsolatban elrendelt bankszünnapra eső pénzfizetési kötelezettségek határideje

A 198. §-hoz

A pénzfizetési kötelezettségek teljesítésével kapcsolatban a 2000. esztendő dátumváltásával kapcsolatban közismerten számos aggály fogalmazódott meg. Különösen így van ez a bankszünnapokon esedékessé váló pénzfizetési kötelezettségek esetében. Az Állami Pénz- és Tőkepiaci Felügyelet szerint közel 40 bank kért és kapott bankszünnapot 1999. december 30., 31., és 2000. január 3. napjaira és a Bankszövetség előzetes felmérései szerint várhatóan még január 4-re is bankszünnapot fognak kérni. A bankszünnap elrendelésére azért kerül sor, mert 2000. évvel kapcsolatban felmerült számítástechnikai problémák komoly fennakadásokat okozhatnak, és ezért a fizetési kötelezettségek teljesítésének biztonsága veszélybe kerülhet.

Természetesen lehetőség van arra is, hogy a bankszünnapokra eső pénzfizetési kötelezettségek teljesítése érdekében a kötelezettek egy hétre előre - az év végi bankszünnapok miatt - pénzt vegyenek ki, és esedékességkor fizessenek, de ezzel az év végi ünnepek miatt egyébként is megnövekvő, forgalomban lévő készpénz mennyiség csak tovább növekszik.

A közel egy hetes banki zárva tartás igen jelentős fennakadásokat és problémákat okozhat a pénzfizetési kötelezettségek teljesítésében, ezért ennek elkerülése érdekében indokolt egyszeri alkalommal a pénzfizetési kötelezettségek teljesítési határidejét jogszabályban rögzített módon módosítani. A pénzfizetési kötelezettségek teljesítési határideje, így az évezredfordulóval összefüggésben tartott bankszünnapok utáni első munkanap lesz. Ez a rendelkezés azonban egyszeri alkalomra szól és 2000. január 5-én hatályon kívül kerül.

A pénzfizetési kötelezettséget a legtágabb értelemben kell érteni, és ebbe beletartozik minden olyan teljesítés, amely pénz szolgáltatásával jár, így például ide tartoznak a pénzbüntetések, pénzbírságok, illetve egyes eljárási, szakértői díjak stb.

-----STARTING---POINT---VEGE---

NEGYEDIK RÉSZ

Vegyes rendelkezések

A 199. §-hoz

A vegyes rendelkezések a törvény hatálybalépésével összefüggésben tartalmaznak előírásokat. A törvény fő szabályként 2000. január 1. napjával lép hatályba, de néhány esetben ettől eltérő időpontot kell megállapítani a hatálybalépés napjaként (pl. a bor jövedéki adókötelezettsége).

A módosuló törvények szövegében számos rendelkezést kell hatályon kívül helyezni, továbbá egyes kifejezések is megváltoznak a törvény elfogadásával és hatálybalépésével.

A 200. §-hoz

A módosító törvény rendelkezései 2000. január hónap 1. napján lépnek hatályba, rendelkezéseit ettől az időponttól kell alkalmazni. A főszabálytól eltérő hatályba léptető rendelkezéseket az alábbiak indokolják.

Az áfa visszaigénylésének szigorításával, a korábbinál bonyolultabb feltételrendszer kialakításával a szezonális vállalkozásokra (mezőgazdasági tevékenység, idegenforgalom) vonatkozó, a csúsztatott adóévvel kapcsolatos előírások túlhaladottá váltak, ezért a törvény azokat hatályon kívül helyezi. A csak az adó-visszaigénylés szempontjából alkalmazott szabály betartása - a jelen jogszabályi keretek között is - nehezen ellenőrizhető, a szigorítások bevezetésével ez csak fokozódik. Ahhoz, hogy az átállás zökkenőmentesen történhessen meg, méltányos átmenetet biztosít a törvény. Eszerint a hatályba lépést követő első félévben az érintett adózók az áfa-törvény 48 § (4) bekezdés a) pontjának korábban hatályos előírása alapján - 1999. év második félévének bevételét is figyelembe véve - számíthatják a visszaigénylésre jogosító összeghatár elérését. A második félévben a visszaigénylésre jogosultság tekintetében 2000. január 1-jétől elért bevételüket vehetik számba (egy félév átfedést tudatosan biztosít a törvény), de már a visszaigénylésre jogosító új összeghatárnak kell megfelelniük.

A nulla adómérték alá tartozó labordiagnosztikumok szabályozása a gyakorlat szerint nem volt elég részletes. Az alkalmazás törvényi hátterét megnyugtatóan rendezi az 1999. évre a jogalkotási törvény követelményeinek sérelme nélkül.

A 202. §-hoz

A módosító törvény hatályba lépése előtt beszerzett - nem adóraktárban készletezett - jövedéki adó hatálya alá tartozó termékek értékesítése után a jövedékiadó-különbözetet a korábbi évek gyakorlatának megfelelően az áfa-bevalláson keresztül kell megfizetni. A fizetendő adó összege az érintett termékekre kiszámított, a 4. számú mellékletben közölt tételek, és a 2000. év január 1-jei fordulónappal leltározással alátámasztott nyitókészlet adatainak szorzatából adódik.

A 203. §-hoz

A külföldiek magyarországi befektetéseiről szóló törvénynek a gazdasági célú letelepedés nélkül végezhető tevékenységi köre kiegészül olyan belföldön lévő termék értékesítésével, illetve szolgáltatás nyújtásával, amely az általa külföldön kibocsátott kereskedelmi kártya felhasználásával történik.

A 204. §-hoz

A Jöt. módosításai jellemzően 2000. január 1-jén lépnek hatályba. Ettől eltérően a NATO adómentes üzemanyag beszerzésére vonatkozó rendelkezések a NATO-SOFA szerződés kihirdetését tartalmazó törvény hatálybalépésével egyidejűleg hatályosulnak.

A bor jövedéki adóztatása 2000. augusztus 1-jével lép hatályba, az engedélyek megszerzésével kapcsolatos rendelkezések viszont már 2000. január 1-jétől. A helyi hegyközségek 2000. január 31-éig kötelesek tagjaikat tájékoztatni az új előírásokról. Az érintetteknek 2000. június 30-áig kell benyújtaniuk a vámhatósági nyilvántartásba vételre, az egyszerűsített adóraktári vagy a bor adóraktári engedély megszerzésére vonatkozó kérelmüket. Amennyiben ezen időpontot betartják, nem kell az államigazgatási eljárási illetéket megfizetniük, továbbá - a bor adóraktárak esetén - megbízható adós kedvezményét élvezhetik a jövedéki biztosíték nyújtásánál. Azok, akik 2000. június 30-áig kérelmüket benyújtották, tevékenységüket 2000. december 31-éig jogszerűen, engedély nélkül is tovább folytathatják. A vámhatóságnak legkésőbb 2000. december 31-éig minden kérelmet el kell bírálnia.

A szőlőbor értékesítés után 2000. július 31-éig még fogyasztási adót kell fizetni, ezen időpont után kell a Jöt. szerint rendezni az adókötelezettséget.

A törvény rendelkezik az adókötelezettségről arra az esetre, ha 2000. június 30-áig nem nyújtanak be engedélykérelmet. Ez esetben a július 31-én készleten lévő bor után a fogyasztási adót meg kell fizetni.

A 205. §-hoz

E § a Szja törvénynek a módosító törvény hatálybalépésével (2000. január 1.) egyidejűleg hatályát vesztő vagy csak részben módosuló előírásait, illetve egyes módosításokra vonatkozó átmeneti szabályokat fogalmazza meg.

A törvény visszaható hatály tilalmának megfelelően rendelkezik a hatályba lépő új szabályok alkalmazási rendjéről, illetőleg egyes esetekben lehetővé teszi az új rendelkezések alkalmazását már az 1999. évi adókötelezettség megállapításánál is. Ez utóbbiak közül az adóbevallás rendjét érinti a vagyonátruházásból származó bevétel bevallási kötelezettségének eltörlése, ha nem keletkezett jövedelem, illetőleg az éves adóbevallás egyértelmű elkészítését segíti az adójóváírásra való jogosultság megállapításánál figyelembe veendő jövedelem pontosítása. A gyermeknevelési támogatásra vonatkozó szövegpontosítás visszamenőleges alkalmazásának szükségességét indokolja, hogy az e támogatást megállapító jogszabály 1999. január 1-jétől hatályos, így évközben a jövedelemből adóelőleget kellett vonni. Ezt - a jogalkotó eredeti szándékaitól eltérő - „terhesebb” adókötelezettséget az adóbevallásban (munkáltatói elszámolásban) lehet korrigálni.

A hatályukat vesztő rendelkezések közül kiemelendő, hogy a Szja törvény 12. §-a (3) bekezdésének d) pontja hatályon kívül helyezése következtében lehetséges lesz az adóbevallást helyettesítő munkáltatói elszámolás abban az esetben is, ha a végkielégítést a magánszemély több év adóalapjánál veszi figyelembe.

A Szolgáltatások Jegyzékének változása miatt szükséges a törvényben besorolási számmal meghatározott szolgáltatások besorolási számait is módosítani.

A módosuló rendelkezések közül kiemelendő, hogy ingó dolog nem üzletszerű értékesítése esetén az adóévi jövedelem adómentes része a törvény szerint kétszeresére, 200 ezer forintra emelkedik. A törvény szerinti módosítást indokolja, hogy az adómentes értékhatár már 11 éve nem változott, azonban a nagyobb mérték meghatározása a jövedelmeknek a feketegazdaságba való „terelődésére” ösztönöz.

Szintén fontos rendelkezése a törvénynek, amely - változatlan feltételekkel - 2000-ben is lehetővé teszi a törvényben meghatározott tevékenységet végző egyéni vállalkozók számára a tételes átalányadózás választását.

A 207. §-hoz

E § hatálybaléptető, hatályon kívül helyező és átmeneti rendelkezéseket tartalmaz. Átmeneti rendelkezéseiben rögzíti, hogy a törvényben meghatározott kötelezettségeket mely időpontban, és mely időtartamra irányadó rendelkezések szerint kell megfizetni.

A 208. §-hoz

A törvénynek az illetéktörvényt módosító rendelkezéseit 2000. január 1. napjától illetékkiszabásra bejelentett vagy más módon az illetékhivatal tudomására jutott vagyonszerzési ügyekben, valamint kezdeményezett első fokú, illetve jogorvoslati eljárásokban kell alkalmazni, kivéve az Itv. 21. § (5) bekezdésében a lakástulajdonok szerzése során alkalmazandó kedvezőbb szabályokat, amiket 1999. január 1-jétől kell alkalmazni. A törvény megszünteti az ingatlanapport illetékmentességét, amely az alapításkor vagy a működés során a tag által szolgáltatott ingatlannak a társaság általi megszerzését preferálta. Ezért az ingatlanokhoz - attól függően, hogy a tagok képesek-e nem pénzbeli betéteként ingatlanapportra vagy sem - az egyik társaság illetékmentesen, míg a másik (amely adásvétel útján szerez ingatlant) illetékkötelesen jut. A mentesség tehát diszkriminatív, sérti a versenysemlegesség elvét.

A másik hatályon kívül helyezendő szabály a társaság vagy a közös gazdálkodás egyéb formájának megszűnésekor az induló vagyon értékét meghaladó (felhalmozott) vagyon tag általi megszerzésére biztosított mentességet.

A 210. §-hoz

A Htv. módosításáról szóló rendelkezések 2000. január 1-jétől lépnek hatályba. Ezzel egyidejűleg az építmény megszűnésének fogalmát tartalmazó értelmező rendelkezés olyan értelemben változik, hogy az építmény megszűnése alatt csak az építmény lebontását, illetve megsemmisülését kell érteni. Átmeneti szabályként az iparűzési adó alanyai a 2000. évi adóalap megosztását a jelenleg hatályos melléklet alapján is elvégezhetik.

A 212. §-hoz

Az adózás rendjéről szóló törvényből elsősorban a járulékintegrációval összefüggésben helyezi hatályon kívül a törvény a szükségtelenné vált párhuzamos szabályokat, illetőleg idejét múlt rendelkezéseket. A törvény a visszaható hatály tilalmának megfelelően rendelkezik a hatályba lépő új szabályok alkalmazási rendjéről, illetőleg kimondja, hogy a hatályba lépést követően teljesítendő kötelezettségekre, ha azok a hatályba lépést megelőző időszakra vonatkoznak, még az 1999. december 31-én hatályos szabályok az irányadóak.

A 214. §-hoz

A dátumváltás miatti bankszünnappal kapcsolatos rendelkezések 1999. november 13-án hatályba léptek.

A 215. §-hoz

A törvény a módosítás hatályba lépésével összefüggésben lévő, más jogszabályokban technikai jellegű kiigazításokat tartalmaz.

A 217. §-hoz

A hitelintézetekről és a pénzügyi vállalkozásokról szóló törvénynek a 183. §-sal megállapított 2. § (1) bekezdés g) pontja 1999. november 13-án hatályba lépett.

Az 1. számú melléklethez

Az 1. sz. melléklet I. részében a legnagyobb horderejű változás a Szolgáltatások Jegyzékének KSH által megújított, Európai Unió követelményeinek megfelelő változatára történő átállás. Jogharmonizációs kötelezettségeinknek eleget téve ugyanakkor - három egymást követő évre elosztva - szűkül a kedvezményes adómérték alá tartozó termékek és szolgáltatások köre. Az Európai Unió ajánlásával (77/388 (EGK) sz. hatodik direktíva „H” melléklete) összhangban 2000. január 1-jétől kikerülnek a kedvezményes adókulcsból egyes növényi és állati termékek (pl. nyers bőr, nyírott gyapjú, selyemhernyógubó, pamut, len, kender, juta), az azbesztmentes fékbetét, a napkollektorok és a verseny- és élsporttal kapcsolatos szolgáltatások.

Az 1999. január 1-jétől hatályba lépett új termékazonosító rendszer alkalmazásával felmerült jogos igényeknek helyt adva visszakerülnek a kedvezményes adókulcsba olyan termékek, melyek a korábbi ITJ- alapú rendszerben is 12%-os adómérték alá tartoztak, de az új rendszerbe történő beillesztésük körül problémák adódtak (pl. gyógyszernek nem minősülő gyógyhatású termékek, egyes fogászati termékek). Ugyancsak az új termékazonosító rendszer működésével kapcsolatos tapasztalatokat hasznosítva szövegpontosításokra is sor kerül (pl. szerobakteriológiai készítmények szakszerű behatárolása).

A törvény a tankönyvnek minősített CD-ROM-okat is a nulla nulla adómérték alá sorolja, megteremtve ezzel a tankönyv nulla kulcsossá tételénél az eredeti jogalkotói szándékkal az összhangot.

A 2. számú melléklethez

A 2. számú melléklet tartalmazza a tárgyi adómentesség alá tartozó termékértékesítéseknek és szolgáltatásnyújtásoknak a KSH új Szolgáltatások Jegyzékének megfelelő besorolását.

2000. január 1-jétől az ügyvédek csak az ügyvédségről szóló törvény szerint a kizárólag ügyvéd által végezhető tevékenységek esetében jogosultak tárgyi adómentesen szolgáltatást nyújtani.

A 3. számú melléklethez

A kompenzációs felárra jogosító termékkör kiegészül a kanárimaggal (fénymaggal), mert ezek esetében is érvényesül a felvásárlás, és e termék is mezőgazdasági terméknek minősül.

A 4. számú melléklethez

A melléklet a 202. § szerinti számításhoz szükséges tételeket rögzíti.

Az 5. számú melléklethez

A termékek azonosítására 1998. január 1-jétől a fogyasztási adónál is a vámtarifaszámok szolgálnak. Az ITJ-ről a vámtarifaszámra való áttérés során olyan termékek is fogyasztási adóssá váltak a vámtarifaszámok megjelölése alapján, amelyek korábban nem tartoztak e körbe (szintetikus kövek és a 14 karátnál kevesebb aranyat tartalmazó aranytárgyak). A mellékletben ennek korrekciójára, a korábbi állapot visszaállítására kerül sor.

A 6. számú melléklethez

A KSH a szolgáltatások besorolására 1999. január 1-jén új Szolgáltatások Jegyzékét adott ki. A melléklet a fogyasztói árkiegészítéses szolgáltatások meghatározásánál az új SZJ számokat tartalmazza.

A 7. számú melléklethez

A törvény 7. számú melléklete a Szja törvénynek az adómentes bevételeket meghatározó 1. számú mellékletét módosítja. Eszerint a katasztrófa esetén nyújtott állami segély akkor adómentes jövedelem, ha azt a károsult kapja. A törvényen belüli összhang és a gyakorlati végrehajtás segítése érdekében a törvény pontosításokat tartalmaz és kiegészíti az adómentes természetbeni juttatások felsorolását.

A 8. számú melléklethez

A törvény 8. számú melléklete a Szja törvénynek az önálló tevékenységhez elszámolható költségekről rendelkező 3. számú mellékletét módosítja. A módosítással lehetővé válik, hogy a több önálló tevékenységhez használt (de egyébként kizárólag üzleti célú) tárgyi eszközökre a törvény szerint lehetséges értékcsökkenési leírást érvényesíthesse a magánszemély, de az egészet egyetlen (általa meghatározott) tevékenységnél. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló törvény módosításához kapcsolódva a törvény rendelkezik arról, hogy a betegség első 40 napjára fizetett táppénz költségként érvényesíthető. A törvény ezen kívül néhány kisebb - egyszerűsítési célú - pontosítást is megfogalmaz (például a saját tulajdonú gépkocsi üzleti célú használata esetén az igazolás nélkül elszámolható költség bizonylataként a kiküldetési rendelvény a külföldi utak esetében is alkalmazható).

A 9. számú melléklethez

A törvény 9. számú mellékletében a Szja törvény adónyilvántartásokról rendelkező 5. számú mellékletének módosítása az adminisztrációs terhek csökkentését célozza, azzal, hogy megszünteti a géppel feldolgozott adatok pénztárkönyvbe való kötelező bevezetését. Ezzel összefüggésben az adatok megőrzésével kapcsolatos kötelezettségeket is pontosítja.

A 10. számú melléklethez

A törvény 10. számú mellékletében a Szja törvény mezőgazdasági őstermelői termékeket és tevékenységeket meghatározó 6. számú mellékletének módosítása az évközben (a hatályos törvény felhatalmazása alapján) kiadott kormányrendeletben meghatározott termékeket és tevékenységeket építi be a törvénybe. A törvény 1998. évi módosítása során - a jogharmonizációs elvárásoknak megfelelően - megtörtént a vámtarifa azonosító rendszer bevezetése, ami a mezőgazdasági őstermelői termékkör tartalmi meghatározását is érintette. A vámtarifa szemléletű termékazonosító rendszerbe nehezen illeszthető a mezőgazdasági termékek teljes köre. Ez óhatatlanul csak a szabályok gyakorlati alkalmazása során derülhet ki, ezért a személyi jövedelemadó törvényt módosító 1998. évi LXV. tv. 29. § (7) bekezdés rendelkezése - a zökkenőmentes áttérés érdekében - 1999. évben felhatalmazza a Kormányt arra, hogy ha az indokolttá válik, rendeletben határozza meg a Szja törvény 6. számú mellékletében felsorolt termék- és tevékenységi kört, valamint a vámtarifaszámokat érintő kiigazításokat. E rendelkezés célja, hogy a termékazonosító rendszer megváltozása miatt esetlegesen előforduló értelmezési kérdések az éves gazdálkodás biztonságát elősegítő módon menet közben törvénymódosítás nélkül kiigazíthatóak legyenek. Az ideiglenes felhatalmazás alapján történő kiegészítéseket építi be a törvény.

A 11. számú melléklethez

A törvény 11. számú mellékletében a Szja törvény biztosítási kedvezmény részletes feltételeit szabályozó 7. számú mellékletének módosítása egyértelművé teszi, hogy a rendelkezési jog gyakorlásának minősül a biztosító részére befizetett díjnak a rendszeres pénzkivonás formájában történő visszafizetése is.

A 12. számú melléklethez

A törvény 12. számú mellékletében a Szja törvény 10. számú mellékletére vonatkozó módosítás kimondja, hogy nem számolható el költségként a tevékenység megszüntetésére tekintettel megállapított vállalkozói osztalékalap után fizetendő százalékos egészségügyi hozzájárulás.

A 13. számú melléklethez

A törvény 13. számú mellékletében a Szja törvény egyéni vállalkozó költségeinek elszámolásáról rendelkező 11. számú mellékletének módosítása a törvény más rendelkezéseivel való összhang megteremtése céljából, illetve a más törvények változása miatt szükségessé vált kiegészítéseket, pontosításokat fogalmazza meg. A törvény (többek között) lehetővé teszi az egészségügyi hozzájárulás elszámolását (kivéve a megszűnéskor a vállalkozói osztalékalap után fizetett egészségügyi hozzájárulást), továbbá elismeri, hogy a több önálló tevékenységhez (de csak ilyen tevékenységekhez) használt tárgyi eszközök üzleti célt szolgálnak, és ezért beszerzési értékük - az értékcsökkenési leírás érvényesítésének az adott önálló tevékenységre irányadó szabályai szerint, a tevékenységek közötti megosztás nélkül - költségként számolható el valamely önálló tevékenység bevételével szemben. A törvény szerint a kisvállalkozások terhei mérséklése érdekében a tárgyi eszközök „gyorsított elszámolási” lehetőségének értékhatára 100 ezer forintról 200 ezer forintra emelkedik. A törvény szabályozza a járművek költségelszámolásához alkalmazott útnyilvántartásban a kilométer futásteljesítmények figyelembe vételét.

A 14. számú melléklethez

A törvény az Itv. mellékletét módosítja oly módon, hogy az egyes eljárások illetékét újraszabályozza, a mértékeket megemeli és a mentességeket rögzíti.

A 15. számú melléklethez

A Htv. hatályos rendelkezései szerint a székhelyén kívül legalább egy telephellyel rendelkező vállalkozó számára a vállalkozási szintű adóalapot a tevékenységére legjellemzőbb módon - a Htv. mellékletében meghatározottak figyelembevételével - meg kell osztania a székhelye, telephelye szerinti önkormányzat között. A Htv. jelenlegi melléklete nem ír elő kötelező megosztási módot. Így a tevékenységre legjellemzőbb módszer sok esetben vita tárgyát képezi az adóhatóság és az adózó között, sőt előfordul, hogy - mivel a vállalkozó, több önkormányzati adóhatóságnál is adóalanynak minősül - az adóhatóságok ellenőrzésük során egymástól eltérő megállapításokat tesznek, azaz más-más megosztási módot tekintenek jogszabályszerűnek (a tevékenységre leginkább jellemzőnek). Ez különösen a nagyobb, sok telephelyes vállalkozások számára nemcsak potenciális „veszélyforrást”, hanem tényleges többletterheket is jelent. Ezért a törvény háromféle megosztási módszert ír elő, nevezetesen a személyi jellegű ráfordítások aránya szerinti, az eszközérték aránya szerinti módszert, valamint a nagyvolumenű vállalkozók esetében kötelező jelleggel e kettő kombinációját tartalmazó (komplex) adóalap-megosztási módszert.

A 16. számú melléklethez

A törvény 16. számú melléklete módosítja az Art. 1. számú mellékletét. Ez a melléklet rendezi az állami adóhatósághoz teljesítendő bevallási szabályokat, a bevallási gyakoriságot, továbbá az általános bevallási rendtől eltérő, speciális, pl. évenként csak egyszer teljesítendő bevallások határidejét. A módosítás alapvetően nem forgatja fel az adóbevallási rendet, de a járulékintegráció következtében rendezni kell a törvénynek a kifizetőkre és munkáltatókra, illetőleg a magánszemélyekre vonatkozó járulékbevallási szabályokat kell beépíteni a kialakított rendszerbe. Az adókötelezettségek egyszerűsítése érdekében a járulékbevallási szabályokat a törvény a kifizetők, munkáltatók esetében a többi adókötelezettségükkel azonos módon rendeli teljesíteni.

A 17. számú melléklethez

A törvény 17. számú melléklete módosítja az Art. 2. számú mellékletét, amely az állami és az önkormányzati adóhatóságokhoz teljesítendő adó befizetési, és a támogatások esedékességének határidejét állapítja meg. Az adó- és járulékbeszedési rendszer integrációja, és az egységes folyószámla rendszer megköveteli, hogy a kerekítési és a nyilvántartási szabályokat a jövőben a járulékok tekintetében is alkalmazni kell. A járulékintegrációval összhangban a törvény az egészségbiztosítási- és nyugdíjjárulék, társadalombiztosítási járulék és baleseti járulék tekintetében adózói csoportokra lebontva tartalmazza a befizetések esedékességének időpontját is.

Az általános forgalmi adó visszaigénylés szigorításával összhangban a gyakorított áfa elszámolás és bevallás feltételei is megváltoznak. A havonkénti, illetőleg negyedévenkénti bevallásra kötelezett adózó kérheti az adóhatóságtól, hogy gyakoribb elszámolást és bevallást adjon. A gyakorított elszámolás évközi engedélyezésével kapcsolatban a törvény rendelkezik az áttérést megelőző, bevallással le nem zárt időszak adókötelezettségének megállapításáról, bevallásáról és megfizetéséről is.

A 18. számú melléklethez

A törvény 18. számú melléklete módosítja az Art. 3. számú mellékletét. Ez a melléklet részletezi a törvény 45. §-a alapján adatszolgáltatásra kötelezett szervezetek által szolgáltatott adatok tartalmát, illetőleg az egyes adatszolgáltatások határidejét. Az adatszolgáltatás rendszere az adókötelezettségek ellenőrzéséhez szükséges kontrollinformáció rendszer felépítését szolgálja. A kifizető és a munkáltató kiterjedt adatszolgáltatási kötelezettsége alól a jogbizonytalanság elkerülése, valamint az adókötelezettségek egyszerűsítése érdekében a törvény mentesíti a kifizetőt az olyan adatok tekintetében, melyeknek nincs direkt összefüggése az adókötelezettségek ellenőrzésével. Ha pl. használt cikk értékesítése esetén a vásárló kifizetőnek minősül, a magánszemélyt csak esetenként illeti meg olyan bevétel, amely adókötelezettséget válthat ki. Ezért az ingó-, ingatlanértékesítés esetén nem kell a jövőben adatot szolgáltatni.

A törvény szerint az adatszolgáltatási kötelezettség kiterjed valamennyi járulékköteles bevételre, ezzel biztosítva a megfelelő kontrollinformációt a munkáltatói, kifizetői járulékbevallások helyessége, valamint a magánszemélyek járulékmegállapításának mellőzését kérő nyilatkozatai jogszerűsége ellenőrzéséhez. Az adatszolgáltatási kötelezettség nem terjed ki azokra a járulékköteles ellátásokra, amelyeket 1999. december 31-éig benyújtott igénylés alapján kell folyósítani, mivel a folyósító - nem rendelkezvén a magánszemély adóazonosító jelével - adatszolgáltatási kötelezettség esetén e kifizetéseket jogszerűen nem teljesíthetné.

A 19. számú melléklethez

A törvény 19. számú melléklete módosítja az Art. 5. számú mellékletét. A külföldi személyek adózása speciális szabályainak gyakorlati jelentősége a külföldi befektetések, és különösen a nemzetközi tőkepiacba való bekapcsolódás miatt összehasonlíthatatlan az egy évtizeddel ezelőtti helyzettel. A kettős adózás elkerülésére kötött egyezmények gyakorlati alkalmazásához, az ellenőrizhetőséghez szükséges bizonyos igazolások megléte. Olyan szabályokra van szükség, amelyek az adókijátszás veszélyét csökkentik, ugyanakkor kellően rugalmasak ahhoz, hogy ne riasszák el a külföldi befektetőket. Ennek felel meg az illetőségigazolás átalakított feltételrendszere és az ún. haszonhúzói nyilatkozat igazolásának előírása. Ez utóbbi kapcsán kétségtelen, hogy egyes, az adóigazgatási együttműködés szempontjából kedvezőbb helyzetű országokban elegendő a haszonhúzó nyilatkozata is, de a megoldás (az adóhatóság vagy független könyvvizsgáló igazolása) sem teljesíthetetlen követelmény.

A 20. számú melléklethez

A törvény 20. számú melléklete módosítja az Art. 6. számú mellékletét, amely az átalányadózás részletes eljárási szabályait tartalmazza. Az adókötelezettségek egyszerűsítésének egyik lehetséges útja az átalányadózás kiterjesztése. A hatályos szabály a kezdő vállalkozásokat az átalányadózásból kizárja. A törvény e korlátot megszünteti. További lényeges adminisztrációs csökkentést jelent, hogy az átalányadózónak az átalányadó választásáról, ha választását fenntartja, nem kell minden évben újabb nyilatkozatot tennie. A törvény az átalányadó előleg megfizetésének határidejét egységesíti az egyéni vállalkozók személyi jövedelemadó előlegének befizetésére előírt határidővel.

A 21. számú melléklethez

A törvény 21. számú melléklete módosítja az Art. 7. számú mellékletét. A kiemelt adózók igazgatósága 1997. év elejétől működik. Az a cél, hogy valóban a legjelentősebb költségvetési kapcsolatokkal bíró adózók adóztatását lássa el. Ezért a törvény valorizálja a besorolási értékhatárokat. A törvény figyelembe veszi azt, hogy az adózók jelentős részénél a csődeljárás átmeneti állapot, amit nem mindig követ felszámolási vagy végelszámolási eljárás. Ennek megfelelően az illetékesség változtatását a csődeljárás alatt álló adózóknál a továbbiakban nem tartja fenn. A törvény pontosítja azt is, hogy mely időponttól kerül ki a kiemelt adózók igazgatósága illetékességéből a felszámolás vagy végelszámolás alatt álló adózó.

A 22. számú melléklethez

A törvény új mellékletet léptet életbe, annak okán, hogy a kifizetett munkadíj összege és az ahhoz kapcsolódó közteherjegy értékek - a járulékok és az adóelőleg újraszámítása miatt - változnak.