2006. évi XIII. törvény indokolása

a Magyar Köztársaság Alkotmányáról szóló 1949. évi XX. törvény módosításáról

Általános indokolás

Az Európai Unió a tagállamok önkéntes részvételének elvére épülő európai biztonság- és védelempolitika keretén belül számában és jelentőségében is gyorsan növekvő nemzetközi katonai és polgári válságmegelőző és válságkezelő tevékenységet folytat a világ több pontján.

Az Európai Tanács 2004 júniusában jóváhagyta az Európai Unió 2010-ig szóló haderő-fejlesztési célkitűzéseit, amely alapján 2007-re a tagállamok olyan harccsoportokat ajánlanak fel, amelyek az Európai Unió döntésétől számított tíz napon belül megkezdhetik tevékenységüket a művelet helyszínén.

A Magyar Köztársaság Alkotmányáról szóló 1949. évi XX. törvény (a továbbiakban: Alkotmány) 19. § (3) bekezdés j) pontjából és e § (6) bekezdéséből következően jelenleg a Magyar Honvédség, illetve külföldi fegyveres erők alkalmazására és más csapatmozgásaira (a továbbiakban együtt: csapatmozgás) számos esetben csak az Országgyűlésnek a jelenlévő országgyűlési képviselők kétharmadának szavazatával adott engedélye alapján kerülhet sor.

Tekintettel arra, hogy az Európai Unió döntésétől számított tíz napon belül a felajánlott harccsoportoknak meg kell kezdeniük tevékenységüket a művelet helyszínén, az Országgyűlés általi engedélyezés sok esetben kivihetetlen lenne. Jelen törvény az Alkotmány 40/C. § (1) bekezdésének módosításával azt célozza, hogy - az Észak-Atlanti Szerződés Szervezetének döntésén alapuló csapatmozgásokkal együtt - az Európai Unió döntésén alapuló csapatmozgások engedélyezése kerüljön a Kormány hatáskörébe.

Részletes indokolás

Az 1. §-hoz

A törvény a Kormány hatáskörébe utalja a Magyar Honvédségnek, illetve külföldi fegyveres erőknek az Alkotmány 19. § (3) bekezdés j) pontja szerinti alkalmazása és más csapatmozgásai engedélyezését, ha az az Európai Unió döntésén alapul. Az Európai Unió közös kül- és biztonságpolitikája a 2004. évi XXX. törvény 3. §-ával kihirdetett, az Európai Unióról szóló szerződés V. címén alapszik. Az Európai Unióról szóló szerződés 13. cikk (3) bekezdése szerint a Tanács az Európai Tanács által meghatározott általános iránymutatások alapján meghozza a közös kül- és biztonságpolitika meghatározásához és végrehajtásához szükséges határozatokat. Az Európai Unióról szóló szerződés 5. cikke szerint a Tanács hatásköreit egyrészt az Európai Közösségeket létrehozó szerződések és az azokat módosító vagy kiegészítő további szerződések és okmányok rendelkezései, másrészt az e szerződés egyéb rendelkezései által meghatározott feltételek szerint és célok érdekében gyakorolják; a 28. cikk (1) bekezdése szerint pedig az Európai Közösséget létrehozó szerződés 189., 190., 196-199., 203., 204., 206-209., 213-219., 255. és 290. cikkét a közös kül- és biztonságpolitikára vonatkozó szerződési rendelkezésekre is alkalmazni kell. A Tanács az Európai Közösséget létrehozó szerződés 203. cikke szerint a tagállamok egy-egy olyan miniszteri szintű képviselőjéből áll, aki felhatalmazással rendelkezik arra, hogy az adott tagállam kormánya nevében kötelezettséget vállaljon.

A Kormány az Alkotmány 35. § (1) bekezdés h) pontja szerint irányítja a Magyar Honvédség és a rendvédelmi szervek működését. Ezen alkotmányi rendelkezés végrehajtásaként a honvédelemről és a Magyar Honvédségről szóló 2004. évi CV. törvény 50. § (6) bekezdése úgy rendelkezik, hogy a Kormány - az Alkotmányban meghatározott esetek kivételével - dönt a Magyar Honvédség és a külföldi fegyveres erők határátlépéssel járó csapatmozgásainak engedélyezéséről. Az Alkotmány 19. § (3) bekezdés j) pontja szerint - ha maga az Alkotmány eltérően nem rendelkezik - az Országgyűlés engedélye szükséges a Magyar Honvédség országon belüli vagy külföldi alkalmazásához, külföldi fegyveres erők magyarországi, vagy az ország területéről kiinduló alkalmazásához, a Magyar Honvédség békefenntartásban való részvételéhez, külföldi hadműveleti területen végzett humanitárius tevékenységéhez, valamint a Magyar Honvédség külföldi, illetve a külföldi fegyveres erők magyarországi állomásozásához. A törvény valamennyi, az Alkotmány 19. § (3) bekezdés j) pontjában meghatározott csapatmozgás tekintetében biztosítja a Kormány engedélyezési hatáskörét, ha azokra az Európai Unió döntése alapján kerül sor. Az Alkotmány 19. § (3) bekezdés j) pontjában nem szereplő csapatmozgások esetében a Kormány engedélyezési jogköre az Alkotmány 35. § (1) bekezdés h) pontján, illetve a honvédelemről és a Magyar Honvédségről szóló 2004. évi CV. törvény 50. § (6) bekezdésén alapul. Ennek megfelelően a törvény szerint a Kormány minden olyan csapatmozgás engedélyezésére hatáskörrel rendelkezne, amelyre az Európai Unió döntése alapján kerül sor.

A 2. §-hoz

A törvény 2006. március 1-jén lépett hatályba.