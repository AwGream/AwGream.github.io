2009. évi CXIV. törvény indokolása

a lakáscélú kölcsönökre vonatkozó állami készfizető kezességről szóló 2009. évi IV. törvény módosításáról

-----STARTING---POINT---ALTALANOS--- 

A gazdasági válság következtében jelentős mértékben megnőttek a lakosság terhei, amelynek hatására sokan képtelenek fizetni a korábban vállalt törlesztőrészleteiket. A lakáscélú kölcsönökre vonatkozó állami készfizető kezességről szóló 2009. évi IV. törvény (a továbbiakban: Tv.) célja a rászorult adósok megsegítése azáltal, hogy az állam átmeneti segítséget nyújt készfizető kezesség formájában azoknak a természetes személyeknek, akik megfelelnek a törvény előírásainak. A Tv. feltételeinek módosítására azért van szükség, hogy bővüljön azoknak a köre, akik jogosultak az áthidaló kölcsönre, így az állami segítséggel túljuthatnak anyagi nehézségeiken.

Az elmúlt hónapok tapasztalatai alapján megállapítható, hogy a törvény a jelenlegi formában nem megfelelő, és nem tudja teljesíteni kitűzött eredeti célját. A Magyar Bankszövetség és a Magyar Lízingszövetség adatai alapján a kölcsönszerződések száma a törvény hatályba lépésétől október közepéig nem éri el a 300-at, amely jelentős mértékben alatta marad a valós igényeknek. A jogosultak alacsony száma a Tv.-ben megfogalmazott szigorú feltételek eredménye, amelyek az érdeklődő adósok egy részét kizárja az áthidaló kölcsön igényléséből. A módosítások révén a természetes személyek szélesebb köre kaphatna esélyt jelenlegi helyzetének megoldására az áthidaló kölcsön segítségével, amelyhez szükséges a törvényben meghatározott feltételek enyhítése és az igénylés határidejének meghosszabbítása.

-----STARTING---POINT---RESZLETES---

Az 1. §-hoz

A Tv. 1. §-a 2. pontjában pontosításra kerül az áthidaló kölcsön fogalma.

A Tv. 1. §-a 6. pontjában a késedelmes tétel fogalmát a késedelmes tartozás meghatározása váltja fel, mert az eredeti Tv.-ben a megfogalmazás rövid és felületes volt, amelyet pontosítani szükséges a törvény feltételeinek egyértelmű értelmezése miatt. Ennek megfelelően a tartozás szót kell alkalmazni a Tv. 3. §-a (1) bekezdésének g) pontjában és a 3/A. §-a (2) bekezdésének e) pontjában a tétel és kitettség kifejezések helyett.

A 2. §-hoz

A Tv. 3. §-a (1) bekezdésében bővül az áthidaló kölcsön igénylésére jogosult természetes személyek köre azáltal, hogy törlésre kerül azon megkötés, hogy a „foglalkoztató érdekkörében felmerült okból” szűnt meg az illető munkaviszonya vagy munkavégzésre irányuló egyéb jogviszonya 2008. szeptember 30-át követően. A módosítás indoka, hogy Magyarországon gyakori, hogy közös megegyezés alapján szűnik meg az egyén munkaviszonya, így nem állnak rendelkezésre a hatályos törvény szerinti szükséges dokumentumok.

A 3. §-hoz

A Tv. 3/A. §-a (1) bekezdésében miután utalás történik 3. §-a (1) bekezdésének a)-b) pontjában foglalt feltételekre, feleslegessé válik a munkaviszonyra, illetve a munkavégzésre irányuló egyéb jogviszonyra vonatkozó szöveg. A változtatás célja, hogy egyértelművé tegye, hogy a Tv. 3. §-ban megfogalmazott feltételek közül melyek vonatkoznak a nehéz helyzetbe került kedvezményezettekre is.

A Tv. 3/A. §-a (2) bekezdésének b) pontjában módosul a jogosult természetes személyek által a törvényben meghatározott időpontig fizetendő minimális havi törlesztőrészletének összege. A változtatás révén konkrét összegben (húszezer forintban) kerül meghatározásra a legalacsonyabb havi törlesztőrészlet, amelyet az első 2 évben minimálisan fizet a kedvezményezett, de lehetősége van életbiztosítási szerződéssel, lakás-előtakarékossági szerződéssel kombinált lakáscélú kölcsön esetén a szerződés szerinti biztosítási díj, megtakarítási összeg megfizetésére is. A változtatással csökken a havi fizetendő törlesztőrészlet, amely lehetőséget ad az áthidaló kölcsönben részesült személy számára a pénzügyi problémáinak megoldására, továbbá választási alternatívát nyújt, hogy adott esetben a vállalt biztosítási díj illetve megtakarítási összeg megfizetését válassza, amelyre a Tv. 3. §-ának megfelelő egyéneknek is lehetőségük van.

A Tv. 3/A. §-a kiegészül egy (3) bekezdéssel, amelynek célja, hogy szabályozza azt az esetet, amikor a természetes személy nem tudja a pénzügyi intézmény rendelkezésére bocsátani háztartása korábbi jövedelmére vonatkozó adatokat. A kiegészítés támpontot ad az intézményeknek az áthidaló kölcsön elbírálásához szükséges jövedelem információk megszerzéséhez.

A 4. §-hoz

A Tv. 3/B. §-a tartalmazza, hogy azon természetes személyek, akik olyan lízingbeadókkal kötöttek lízingszerződést, amelyek nem rendelkeznek az áthidaló kölcsön folyósításához szükséges engedéllyel, önhibájukon kívül ne kerüljenek hátrányos helyzetbe. A módosítás szerint a lízingbeadó megállapodást köthet egy hitel folyósításához engedéllyel rendelkező pénzügyi intézménnyel, amelynek következtében lehetővé válik, hogy a lakáscélú kölcsönt folyósító pénzügyi intézmény és az áthidaló kölcsönt folyósító intézmény elkülönüljön egymástól.

Az 5. §-hoz

A Tv. 2. §-a (2) bekezdésének f) pontjának fb) alpontjában az áthidaló kölcsön visszafizetésének határideje 60 hónapról 96 hónapra hosszabbodik azon a természetes személyek számára, akik a Tv. 3/A. §-a feltételeinek megfelelnek. Az adósok a módosítás révén könnyebben tudják törleszteni tartozásaikat és teljesíteni a szerződésben vállalt kötelezettségeiket.

A Tv. 2. §-a (4) bekezdésében meghatározott időpont kitolódik 2010. június 30. napjáról 2010. december 31. napjáig, amelynek köszönhetően meghosszabbított határidőig tudnak a természetes személyek áthidaló kölcsönt igényelni. A módosítás egyik indoka, hogy a pénzügyi intézményeknek időre volt szükségük az áthidaló kölcsön nyújtásának működési feltételeinek biztosításához, ugyanis ki kellett dolgozniuk a törvény gyakorlati alkalmazásának részleteit. Ennek következtében később tudták az intézmények megkezdeni a tényleges megvalósítást és ez részben oka lehet az eddig szerződöttek alacsony számának is. Másrészről a módosításoknak köszönhetően további természetes személyek tudják igénybe venni az áthidaló kölcsönt.

A Tv. 3/A. §-a (2) bekezdésének c) pontjában a háztartás nettó jövedelmének 40%-a helyett 60%-ra növekedik azon érték, amelyet nem haladhat meg a természetes személyek lakáscélú kölcsön folyósításkori első, nem akciós törlesztőrészlete, vagy az áthidaló kölcsön folyósítására vonatkozó hitelszerződés-kötés kezdeményezésének időpontjában fizetendő törlesztőrészlete. Ezen változtatás szükséges a jogosultak körének kiterjesztése érdekében, ugyanis gyakorlatban az adósnak viszonylag alacsony nettó jövedelme és a relatíve magas törlesztőrészlet közötti arány nem megfelelő. A megnövekedett aránynak köszönhetően várhatóan jóval többen fognak megfelelni a törvényi követelményeknek.

A Tv. 3/A. §-a (2) bekezdésének d) pontjának da) alpontjában tíz millió forintról tizenöt millió forintra emelkedik az az összeg, amelyet nem haladhat meg a lakáscélú kölcsön szerződés szerinti és folyósított összege, ha a háztartás tagjainak száma ötnél kevesebb. Ez a változtatás a Tv. 3/A. § alapján jogosult természetes személyekre vonatkozó feltételekhez kapcsolódik, és célja, hogy figyelembe vegye azokat a családokat, akik korábban magasabb összegű hitelt vettek fel, és jelenleg munkanélküliség illetve megváltozott pénzügyi körülmények miatt (tehát rajtuk kívülálló okból) nem tudják fizetni a törlesztőrészletet. Ezen módosítás is az igénylésre jogosultak számának növekedését célozza.

A Tv. Mellékletének cseréjével a Nyilatkozatban foglalt azonosító adatok megjelölése összhangba kerül a 2009. évi LVI. törvénnyel módosított, a személyazonosító jel helyébe lépő azonosítási módokról és az azonosító kódok használatáról szóló 1996. évi XX. törvénnyel. A nyilatkozat 2. és 3. pontjának módosítása is szükséges a pontos megfogalmazás miatt.

-----STARTING---POINT---VEGE---

A 6. §-hoz

A hatályba lépő rendelkezések között szerepel az Európai Bizottság jóváhagyó határozatára való hivatkozás, ami azt jelenti, hogy az Európai Bizottság elfogadó határozatáig a módosuló feltételek és az igénylés határidejének kiterjesztése nem lépnek hatályba.