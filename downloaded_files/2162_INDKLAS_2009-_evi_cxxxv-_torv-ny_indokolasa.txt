2009. évi CXXXV. törvény indokolása

a szakképzésről szóló 1993. évi LXXVI. törvény módosításáról

-----STARTING---POINT---ALTALANOS--- 

Az állam által elismert szakképesítések megszerzésére irányuló iskolarendszeren kívüli képzéseket követő szakmai vizsgák szervezésére feljogosított felnőttképzést folytató intézmények kiválasztása a hatályos - törvényi alapon nyugvó - szabályozás szerint legalább kétévente, pályázati úton történik. Ez a szabályozási mód nincs összhangban a belső piaci szolgáltatásokról szóló 2006/123/EK irányelv előírásaival, amelynek rendelkezéseit a tagállamoknak 2009. december 28-ig kell átültetniük nemzeti jogrendszerükbe. A szakmai vizsgaszervezési jogosultság megadását célzó hatályos rendszer átalakítása, a megváltozott rendszer szerinti engedélyezési eljárást végző hatóság kijelölése és az új rendszer szabályainak rögzítése a szakképzésről szóló 1993. évi LXXVI. törvény (a továbbiakban: Szt.) módosítását igényli.

-----STARTING---POINT---RESZLETES---

Az 1. §-hoz

A módosítás az OKJ kiadását, az OKJ-be történő felvétel és az OKJ-ból való törlés eljárási rendjének szabályozását, a szakmai vizsgadíj és a vizsgáztatási díjak kereteinek, valamint a szakképzés megkezdésére és folytatására vonatkozó feltételeknek a meghatározását kormányrendeleti szintre emeli (9. §). E szakaszban a változások okán felmerült technikai módosítások jelennek meg. Felhatalmazást kap a szakképzésért és felnőttképzésért felelős miniszter, hogy az engedélyezési eljárás igazgatási szolgáltatási díját és a díj megfizetésének szabályait rendeletben határozza meg.

A 2. §-hoz

A módosítás meghatározza, hogy mely intézmények és milyen feltételek esetén szervezhetnek az iskolarendszeren kívüli képzést követően szakmai vizsgát. A szakmai vizsgaszervezési jogosultság megszerzésének egyik és legáltalánosabb módja a jövőben engedélyezési eljáráson alapul. Meghatározásra kerül az engedélyezési eljárás rendje, a vizsgaszervezési engedély területi és időbeli hatálya, továbbá a szankcionálás lehetősége és esetei.

E szakasz rendelkezik továbbá a vizsgaszervezési engedélyt kapott intézményekről vezetett nyilvántartás szabályairól, az engedélyt kapott intézmények adatainak kezeléséről.

Felhatalmazást kap a Kormány, hogy az engedélyezési eljárással, a szakmai vizsgát szervező intézmény ellenőrzésével, szankcionálásával összefüggő szabályokat rendeletben határozza meg. A szakmai vizsga szervezését engedélyező hivatalt szintén kormányrendeletben kell kijelölni.

A módosítás felhatalmazást ad a honvédelemért, a katasztrófavédelemért, valamint a rendészetért felelős minisztereknek, hogy a felelősségi körükbe tartozó „védett tartalmú” szakképesítések szakmai vizsgáit szervező intézményeket kijelöljék. A Magyar Honvédség és a rendvédelmi szervek feladatainak teljesítéséhez szükséges a szakterület speciális tevékenységeivel összefüggő képzés - amely állami és szolgálati titkot tartalmazó „védett tartalmat” is magába foglal. A Magyar Honvédség például a fő feladatok ellátását, amely Magyarország szuverenitásának és területi épségének védelme, a vele jogviszonyban álló szerződéses vagy hivatásos állományú katonáknak a szolgálati beosztásuk ellátásához előírt szakképzettségek és/vagy egyéb speciális katonai kiképzések megszerzésével biztosítja. A hivatkozott katonai és rendvédelmi képzések tartalma részben szolgálati titkot képez, a képzés és vizsgáztatás során használt egyes speciális eszközök csak az adott szervezetnél rendszeresítettek. Működtetésük és biztonságos üzemeltetésük feltételei is csak ezen keretek között biztosítottak.

A szolgálati beosztás betöltéséhez előírt szakképesítések képzését és vizsgáztatását eddig is kizárólag az érintett tárca irányítása alá tartozó intézmény hajtotta végre, ezen változtatni nemzetbiztonsági okokból sem célszerű.

Meghatározásra kerül, hogy mind az iskolai rendszerű, mind az iskolarendszeren kívüli szakképzést követő szakmai vizsgák törzslapjait az állami szakképzési és felnőttképzési intézetnek kell megküldeni. Ez kiemelten fontos elem, amely biztosítja, hogy a vizsgaszervező intézmény megszűnése esetén is rendelkezésre álljanak a szakmai vizsgák dokumentumai.

A törzslapok beküldésének ellenőrzését a szakképesítésért felelős miniszter végzi, aki mulasztás esetén bírságot szab ki.

Ebben a szakaszban jelennek meg a vizsgaszervező intézmények ellenőrzésének formái, továbbá a Hivatal és a szakképesítésért felelős miniszter által kiszabható szankciók, valamint a szankciók alkalmazásának esetei.

A 3. §-hoz

A módosítás felhatalmazza a szakképesítésért felelős minisztert, hogy a vizsgaszervezési engedély ágazatspecifikus feltételeit, továbbá a szakmai vizsga szervezésére feljogosított, irányítása alá tartozó intézményt rendeletben határozza meg. Ez utóbbi intézmény kijelölési lehetőségének indoka az, hogy nem garantálható, hogy a szakmai vizsgát szervező intézmények összességének tevékenysége a szakképesítésért felelős miniszter ágazatába tartozó minden szakképesítést lefed. (A vizsgaszervező intézmények nem kötelezhetők szakképesítés választására.) Ugyanakkor minden érintett szakképesítés esetén gondoskodni kell a szakmai vizsga megszervezésének és lebonyolításának lehetőségéről.

A módosítás lehetőséget ad továbbá a szakképesítésért felelős miniszterek számára, hogy a vizsgaszervezőkkel való kapcsolattartás során birtokukba jutott információk alapján kezdeményezzék a vizsgaszervező intézmény ellenőrzését. Ennek keretében a szakképesítésért felelős miniszterek tájékoztatást kapnak a hatáskörükbe tartozó szakmai vizsgák törzslapjainak beérkezéséről és ellenőrizni tudják, hogy a velük kapcsolatban álló vizsgaszervezők teljesítik-e dokumentációs kötelezettségüket. Ez kiemelten fontos elem, amely biztosítja, hogy a vizsgaszervező intézmény megszűnése esetén is biztosan rendelkezésre álljanak a szakmai vizsgák dokumentumai.

A 4. §-hoz

A módosítás következtében lehetővé válik a szakmai vizsgáról kiállított törzslap állami szakképzési és felnőttképzési intézet általi központi tárolása, a szakmai vizsgák adatainak kezelése, a törzslapok 50 évig történő megőrzése. A munkavállaló nyugdíjba meneteléig ugyanis bármikor előfordulhat, hogy a bizonyítványa elveszik, vagy megsemmisül, ezért szükségessé válik a bizonyítványmásodlat kiállítása. A másodlatot elsősorban a szakmai vizsgát szervező intézménytől kell kérni, amely azonban a vizsgaszervezési tevékenységet bármikor abbahagyhatja. Az egy intézményben központilag 50 évig tárolt dokumentumok biztosítják a bizonyítványmásodlatok mindenkori kiállítását.

A módosítás meghatározza a kezelt személyes adatok körét, továbbá az adatkezelés szabályait. Ezáltal - az egyes szakmai vizsgát szervező intézmények megszűnése esetén - könnyebb és áttekinthetőbb lesz az esetlegesen elveszett bizonyítványokról történő másodlatok kiállítása, illetve az egyes bizonyítványok érvényességének (szabályos kiállításának) ellenőrzése.

Az 5. §-hoz

A rendelkezés pontosítja a szakmai vizsga kritériumait.

A 6. §-hoz

A módosítás alapján már nemcsak jogszabályban feljogosított intézmény lehet vizsgaszervező, hanem vizsgaszervezési engedély alapján is, ezért szükséges az általános megfogalmazás.

A 7. §-hoz

A 15. § (3) bekezdésének pontosítása egyértelműen rögzíti, hogy a rendelkezés az iskolai rendszerű szakképzésre vonatkozik.

A 8. §-hoz

A közoktatási törvény 27. § (4) bekezdése alapján kizárólag szakképzési évfolyamokkal szervezett szakiskolai képzés esetén lehetővé kell tenni a tanulószerződés e képzési rendszerhez igazodó, első szakképzési évfolyam elvégzését követő megkötésének lehetőségét.

A 9. §-hoz

A törvénymódosítás pontosítja a szakmai vizsga fogalomkörét.

A 10. §-hoz

Az Szt. 4. § (2) bekezdése - többek között - felhatalmazza a szakképzésért és felnőttképzésért felelős minisztert az OKJ kiadására, az OKJ-be történő felvétel és az OKJ-ból való törlés eljárási rendjének, a szakmai vizsgadíj és a vizsgáztatási díjak kereteinek, valamint a szakképzés megkezdésére és folytatására vonatkozó feltételeknek a meghatározására.

A fenti feladatok ellátásához kapcsolódó jogszabályok kiadásával összefüggésben a hatályos törvényi előírás a szakképesítésért felelős miniszterek egyetértését írja elő. Ez az elmúlt időszak tapasztalatai alapján aránytalanul megnöveli az érintett jogszabályok módosításának átfutási idejét. Tekintettel arra, hogy a Kormány tagjainak többsége szakképesítésért felelős miniszteri státusszal is rendelkezik, továbbá a szóban forgó rendelkezések a szakképzés minden területére kiterjedő átfogó szabályokat tartalmaznak, indokolt az érintett területekre vonatkozó szabályok kormányrendeletben történő rögzítése. Ezen változással hangsúlyosabban megjelennek a szabályozás szintjei és a jogszabály-módosítások is gördülékenyebbé válnak.

A 11. §-hoz

A módosítás következtében a törvény jogharmonizációs záradéka módosul a belső piaci szolgáltatásokról szóló 2006/123/EK európai parlamenti és tanácsi irányelvvel.

-----STARTING---POINT---VEGE---

A 12. §-hoz

A törvénymódosítás következtében megszűnik a szakképzésért és felnőttképzésért felelős miniszternek a vizsgaszervezési jogosultság feltételeinek megállapítására vonatkozó jogköre. Átmeneti rendelkezésként rögzítésre kerül, hogy a jogszabályban feljogosított intézmények vizsgaszervezési jogosultsága a jogszabályban foglalt határideig érvényes, majd ezt követően az intézményeknek a módosított szabályok szerinti engedélyezési eljáráson kell részt venniük.

Az ellenőrzés rendszerének jelen törvénymódosításban foglalt változása szükségtelenné teszi további, külön hatósági ellenőrzést végző intézmény kijelölését. A módosítás megteremti a szakképzési hozzájárulási törvényben az ellenőrző hatóság ellenőrzési tevékenysége során felmerült költségek fedezetét. Ezen szakasz technikai pontosításokat is tartalmaz.