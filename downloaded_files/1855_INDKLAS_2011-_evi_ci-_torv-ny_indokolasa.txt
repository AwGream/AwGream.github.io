2011. évi CI. törvény indokolása

egyes földügyi tárgyú törvények módosításáról

-----STARTING---POINT---ALTALANOS--- 

A törvény elsőrendű célja a fennálló szabályozásbeli hiányosságok pótlása, illetve a gyakorlatban felmerülő jogbizonytalanságok megszüntetése.

A törvény a termőföldről szóló 1994. évi LV. törvény (Tft.) módosításával meghatározza a Nemzeti Földalapról szóló 2010. évi LXXXVII. törvény (Nfatv.) és a Tft. közötti viszonyt, továbbá a tulajdonostársak közötti adás-vétel kapcsán az elővásárlási jogra, valamint az erdők esetében a haszonbérlet időtartamára és az előhaszonbérleti jogra vonatkozó szabályozást módosítja. Emellett a törvény az ajándékozás jogcímén történő átruházására vonatkozó szabályokat módosítja, annak érdekében, hogy a mezőgazdasági termelők gazdaságátadási támogatása feltételeként megvalósuló ajándékozási szerződés megkötésére a nem közeli hozzátartozók között is lehetőség legyen, valamint kiegészíti a gazdálkodó család tagjainak a fogalmi meghatározását.

Az Nfatv.-vel - 2010. szeptember 1-jével - újonnan létrehozott Nemzeti Földalap rendeltetése egyértelmű, azonban a Magyar Nemzeti Vagyonkezelő Zrt. (MNV Zrt.) és a Nemzeti Földalapkezelő Szervezet (NFA) közötti vagyonátadás még nem fejeződött be teljes körűen. Ennek fő oka az, hogy vannak olyan állami tulajdonban álló, egy helyrajzi szám alatt nyilvántartott ingatlanok, melyek az ingatlan-nyilvántartás szerint mező-, illetve erdőgazdasági hasznosítási célt szolgáló terület mellett művelés alól kivett területet, felépítményt (alrészletet) is tartalmaznak. Ez utóbbi művelés alól kivett területek rendeltetése nem mező-, erdőgazdálkodási célú, és nem a földbirtok-politikai irányelvek érvényesítését szolgálják, így azok az állami vagyonról szóló 2007. évi CVI. törvény (Vagyontv.) hatálya alá, a Magyar Nemzeti Vagyonkezelő Zrt. (MNV Zrt.) vagyoni körébe tartoznak. A vagyonátadás mielőbbi befejezése érdekében törvényi szintű szabályozást igényel ezen ingatlanok feletti tulajdonosi joggyakorlás, valamint az ingatlanok hasznosításának rendezése.

Ehhez újra kell szabályozni a Nemzeti Földalapba tartozó földrészletek pontos körét, és le kell fektetni a közös tulajdonosi joggyakorlás alapszabályait. Kiemelendő, hogy a törvény a hatályos Nfatv.-hez képest nem szűkíti le a Nemzeti Földalapba tartozó (vagy kerülő) földrészletek körét, mi több, azt bővíti a művelés alól kivetett olyan területekkel, melyek az Országos Erdőállomány Adattár szerint elsődleges gazdasági rendeltetésű erdőnek minősülnek, továbbá a törvényben meghatározott célú kisajátítások esetén az állam tulajdonába kerülő földrészletek is a Nemzeti Földalapba kerülnek.

A törvény feloldja az Nfatv. azon merev és szigorú szabályait, amelyek alapján kizárólag versenyeztetés útján lehet Nemzeti Földalapba tartozó földrészleteket hasznosítani. Az életviszonyok alapján indokolt, hogy a törvényben meghatározott célokból, illetve meghatározott jogalanyok részére a versenyeztetés mellőzésével létesíthessen az NFA jogügyleteket.

Az Nfatv. módosításával összhangban a törvény módosítja a Vagyontv.-t, valamint a földrendező és a földkiadó bizottságokról szóló 1993. évi II. törvényt.

-----STARTING---POINT---RESZLETES---

Az 1. §-hoz

A törvény 1-6. §-a a Tft. módosítását tartalmazza.

Az 1. §-a értelmében a Tft.-ben foglalt rendelkezések szubszidiárius jellegűek lennének az Nfatv.-hez képest. Ezt a Nemzeti Földalapba tartozó földrészletek speciális rendeltetése és hasznosítása indokolja. A törvény alapján a Tft.-től eltérő szabályozás az elővásárlási és előhaszonbérleti jog vonatkozásában állna fenn, ugyanis a törvény 13. §-a szerint a Nemzeti Földalapba tartozó földrészlet eladása és haszonbérbe adása során sem a Tft., sem más jogszabály szerinti elővásárlási és előhaszonbérleti jog nem érvényesülne. (Ez alól egy kivétel lenne, nevezetesen a földrészletnek a nyilvános árveréssel történő eladása, melynek során az elővásárlásra jogosult az árverés során gyakorolhatja e jogát.)

A Nemzeti Földalapba tartozó földrészletek hasznosítása során az elővásárlási és előhaszonbérleti jog gyakorlásának mellőzését az alábbiak indokolják.

Az Nfatv. alapján az NFA a Nemzeti Földalapba tartozó földrészletet főszabály szerint csak nyilvános pályáztatás útján lehet eladni, illetve haszonbérbe adni [Nfatv. 18. § (1) bekezdés a) és b) pont].

A nyilvános pályáztatás során a pályázat kiírója (az NFA) nem minősül ajánlattevőnek, és ennél fogva nincs is kitéve annak, hogy bármelyik pályázó ajánlatát köteles legyen elfogadni.

A Nemzeti Földalapba tartozó földrészletek hasznosításának részletes szabályairól szóló 262/2010. (XI. 17.) Korm. rendelet (a továbbiakban: R.) tartalmazza a pályázati felhívás és kiírás, valamint a pályázatok elbírálásának szabályait. Mivel a pályázati felhívás nyilvános, nincs annak akadálya, hogy az elővásárlásra, illetve előhaszonbérletre jogosultak (a továbbiakban: jogosult) is pályázzanak, azonban önmagában ezen pozíciójuk alapján nem lehetnek jogosultak mindenkit megelőzően a szerződés megkötésére, tekintettel arra, hogy így értelmét veszítené a pályáztatás, amely a felhívástól függően többféle feltételrendszert és összetett értékelési szempontokat foglal magában.

Ezt támasztja alá az is, hogy az elővásárlási, illetve az előhaszonbérleti jog gyakorlására csak a szerződési feltételek ismeretében kerülhet sor, annak érdekében, hogy az érintett személyek a jogosultságuk gyakorlása felől dönthessenek. E jogok olyan egyoldalú alakító jogok, amelyek a szerződést a jogosult elfogadó nyilatkozata esetén létrehozza. A pályázati felhívás azonban még nem terjed ki a kötendő szerződés valamennyi tartalmi elemére.

A jogosultakkal az NFA-nak az általa elfogadott ajánlatot (azaz az nyertes pályázatot) kell közölni, hiszen a jogosult arra vonatkozóan tehet jognyilatkozatot, továbbá az elővásárlási, illetve előhaszonbérleti jog gyakorlásához nem köthető az, hogy a jogosult pályázatot nyújtson be.

A pályáztatási eljárások időtartamát jelentősen megnöveli az, hogy a pályázatok elbírálását követően a nyertes pályázatot közölni kell - a Tft.-ben meglehetősen széles körben meghatározott - valamennyi jogosulttal, s a jognyilatkozat megtételére a jogszabályban előírt időtartamot biztosítani kell. A törvény azonban nem csak a pályáztatási eljárások egyszerűsítését szolgálja. A nyertes pályázó személyétől eltérő jogosulttal történő szerződéskötés a nyertes pályázó számára rendkívül méltánytalan, ráadásul a szerződéskötés elmaradásért senki nem kárpótolja. Ezért kedvezőtlen társadalmi megítélést is kiválthat az, hogy az jogosult a pályázatási eljárásban való részvétel hiányában egy aktussal - a nyertes pályázó helyett - szerződő félként lép elő.

Az NFA-nak a pályázatok kiírása és értékelése során kell olyan szempontokat meghatározni, hogy a földbirtok-politikai irányelvek szerinti célok (pl. családi gazdaságok megerősítése stb.) érvényesülhessenek a pályáztatás eredményeként. A földbirtok-politikai irányelvek mellett további értékelési szempontokat jelentenek a pályázati felhívásban esetlegesen részletezett személyi alkalmasságra (szakirányú végzettség, megfelelő szakképesítéssel rendelkezés, szakmai gyakorlat szerzése), a tárgyi feltételekre (a haszonbérlet megművelésére való alkalmasság; gépek, eszközök, egyéb igénybe vehető erőforrás), illetve a haszonbérlet esetén a földrészletek rendeltetésszerű használatára vonatkozó előírások.

A 2. §-hoz

A törvény 2. §-a a termőföld tulajdonjogának ajándékozás jogcímén történő átruházására vonatkozó szabályait módosítja, annak érdekében, hogy a mezőgazdasági termelők gazdaságátadási támogatása feltételeként megvalósuló ajándékozási szerződés megkötésére a nem közeli hozzátartozók között is lehetőség legyen. Ez esetben az ajándékozási szerződések célja a közösségi jog által is támogatott mezőgazdasági termelők korösszetételének javítása, így e támogatási konstrukció széles körű alkalmazhatósága érdekében a Tft.-nek az ajándékozásra vonatkozó szigorú szabályai alól indokolt kivenni a gazdaságátadás támogatása feltételeként megvalósuló ajándékozás esetét.

A 3. §-hoz

A törvény 3. §-a az 1. § és 13. §-hoz kapcsolódik. A módosítással elhagyásra kerül a Tft. 10. § (6) bekezdéséből „A Nemzeti Földalapba tartozó termőföldek tekintetében a törvény elővásárlási (előhaszonbérleti) jogra vonatkozó rendelkezéseit a külön jogszabályban foglalt eltérésekkel kell alkalmazni” mondat.

A 4. §-hoz

A törvény 4. §-a a Tft. hatályba lépése óta fennálló hiányosságot pótol. A Tft. ugyanis nem határozza meg azt, miszerint a haszonbérleti jogviszony lejártát követően annak jogosultja mennyi ideig minősül volt haszonbérlőnek, így ezen pozíciót nem lehet szűken értelmezni. Ebből következően az előhaszonbérleti jog gyakorlása során a tulajdonos által elfogadott haszonbérleti ajánlatra „volt haszonbérlőként” az a személy tehet elfogadó jognyilatkozatot, aki utoljára használta haszonbérlőként az ajánlat tárgyát képező földrészletet, függetlenül attól, hogy a haszonbérleti szerződése mikor szűnt meg. A törvény alapján az személy minősülne „volt haszonbérlőnek”, aki a haszonbérleti ajánlat tárgyát képező termőföldet vagy tanyát a haszonbérleti ajánlat közlését megelőző egy éven belül haszonbérelte.

A törvénnyel megakadályozható az, hogy a tulajdonos kijátssza a „volt haszonbérlőt” megillető előhaszonbérleti jogot oly módon, hogy a haszonbérleti szerződés lejártával bármilyen rövid időre is (akár 1 hónapra) saját használatba vegye a termőföldjét annak érdekében, hogy megszakítsa a „volt haszonbérlő” lehetséges használatának folytonosságát.

De a szabályozás hiányosságának problematikája a másik oldalról is felmerül. Hiszen ha minden időbeli kötöttség nélkül az utolsó haszonbérlő minősül „volt haszonbérlőnek”, és adott esetben a tulajdonos a lejárt haszonbérleti szerződést követően éveken keresztül maga használja, hasznosítja a földjét, majd azt újból haszonbérbe kívánja adni, úgy az évekkel ezelőtti „utolsó” volt haszonbérlőt nem lehet „volt haszonbérlőnek” tekinteni. A Tft. 21. § (1) bekezdés a) pontjával kapcsolatban a jogalkotói cél az volt, hogy a „volt haszonbérlő” számára lehetőséget biztosítson a gazdálkodás folytatására. Ha ez megszakad, ráadásul évekig, akkor már nem teljesül az elérni kívánt célt.

Az 5-6. §-hoz

A törvény 5. §-a a szövegcserés módosításokat tartalmazza. A Tft.-ben szereplő, a „gazdálkodó család tagjainak” fogalmi meghatározása kiegészül a családi gazdálkodó testvérével, mivel ezen oldalági hozzátartozói viszony nevesítése hiányában a családi gazdálkodó gyermekei közül az a személy, aki a családi gazdálkodó elhalálozása esetén nem válik családi gazdálkodóvá, a hatályos szabályozás alapján nem maradhat a gazdálkodó család tagjaként.

A Tft. 21. § (1) bekezdésének felvezető mondatába beillesztésre kerül a „ha törvény másként nem rendelkezik” szövegrész. Ennek indoka a tulajdonostársakat a Polgári Törvénykönyv (Ptk.) alapján mindenkit megelőző előhaszonbérleti jog. A hatályos szabályozás alapján jogalkalmazói bizonytalanság merült fel a Ptk. és a Tft. egymáshoz való viszonyának értelmezése kapcsán. Ennek megoldása érdekében a Ptk.-hoz képest különös törvénynek minősülő Tft.-ben indokolt a probléma megoldása a szövegrésszel.

A törvény 6. §-a - a tulajdonostársak közötti adás-vétel esetére a törvény szerinti elővásárlási jog gyakorlásának a kiterjesztése miatt - hatályon kívül helyezi a Tft. 10. § (3) bekezdésében az „és a tulajdonostársak” szövegrészt.

A 7. §-hoz

A törvény 7-18. §-a az Nfatv. módosítását tartalmazza.

A törvény 7. §-a újraszabályozza a Nemzeti Földalapba tartozó földrészleteket, arra figyelemmel, miszerint vannak olyan állami tulajdonban álló, egy helyrajzi szám alatt nyilvántartott ingatlanok, melyek az ingatlan-nyilvántartás szerint mező-, illetve erdőgazdasági hasznosítási célt szolgáló terület (alrészlet) mellett művelés alól kivett területet, felépítményt (alrészletet) is tartalmaznak (a továbbiakban: „vegyes művelési ágú” ingatlan).

Ez utóbbi területek rendeltetése nem mező-, erdőgazdálkodási célú, s nem a földbirtok - politikai irányelvek érvényesítését szolgálják, így azok a Vagyontv. hatálya alá, az MNV Zrt. vagyoni körébe tartoznak. A törvény emellett kimondja, hogy a Nemzeti Földalapba tartoznak - a törvényben meghatározott földterületek mellett - a földterülethez kapcsolódó vagyoni értékű jogok is.

A törvény egyúttal pontosítja a hasznosítás fogalmát is, mely alatt nem csak a versenyeztetés útján történő eladást, haszonbérbe, illetőleg vagyonkezelésbe adást, továbbá a cserét, hanem a Nemzeti Földalapba tartozó földrészletnek bármely módon, jogcímen történő átadását, átengedését kell érteni.

A 8. §-hoz

A törvény 8. §-a a tulajdonosi joggyakorlásra vonatkozó rendelkezést módosítja.

Egyrészről eltérést enged attól, hogy a Nemzeti Földalappal kapcsolatos polgári jogviszonyokban az államot kizárólag az NFA képviselje. Erre azért van szükség, mert például a természet védelméről szóló 1996. évi LIII. törvény alapján a védett természeti érték és terület eladása során az államot megillető elővásárlási jogot az állam nevében a területileg illetékes nemzeti park igazgatóság gyakorolja. Megjegyzendő, hogy a Vagyontv. is lehetőséget biztosít arra, hogy jogszabály eltérő rendelkezése esetén az állami vagyonnal kapcsolatos polgári jogviszonyokban az MNV Zrt.-n kívüli szervezet képviselje a Magyar Államot.

A törvény egyértelművé teszi, hogy a tulajdonosi jogok gyakorlása kiterjed a tulajdonjoghoz kapcsolódó vagyoni értékű jogok (pl. vadászati jog) gyakorlására is.

A törvény rendelkezik a „vegyes művelési ágú” ingatlanok feletti tulajdonosi joggyakorlásról is, mely szerint azt az agrárpolitikáért felelős miniszter az állami vagyon felügyeletéért felelős miniszterrel, az NFA és az MNV Zrt. útján - e törvény végrehajtására kiadott jogszabályban foglaltak szerint - gyakorolja oly módon, hogy az ingatlan tulajdonjogának átruházása esetén együttesen, mindkét fél tulajdonosi joggyakorlásával érintett hasznosítás esetén (ide nem értve a tulajdonjog átruházását) egymással együttműködve, csak az egyik fél tulajdonosi joggyakorlásával érintett hasznosítás esetén (ide nem értve a tulajdonjog átruházását) a másik fél érdekeinek szem előtt tartásával önállóan kell eljárni.

A törvény alapelvként rögzíti azt, miszerint a hasznosítás módjáról szóló döntés kialakításához meg kell állapítani az ingatlan egészének elsődleges rendeltetését, valamint a hasznosítással elérhető fő célkitűzéseket, és legkedvezőbb előnyöket.

A 9. §-hoz

A törvény 9. §-a a 7. §-hoz kapcsolódóan kiegészíti a Birtokpolitikai Tanács (a továbbiakban: Tanács) jogkörét azzal, hogy az MNV Zrt.-vel közösen dönt a „vegyes művelési ágú” ingatlanok hasznosításának módjáról.

A 10. §-hoz

Az Nfatv. hatályos 16. § (2) bekezdése alapján az állam javára kisajátított, egyébként az Nfatv. hatálya alá tartozó földrészletek nem kerülnek a Nemzeti Földalapba. Az Nfatv. hivatkozott rendelkezése csak arra van figyelemmel, miszerint a kisajátításra olyan beruházás érdekében kerül sor, amelynek megvalósítása esetén a földrészlet mező-, erőgazdálkodási funkciója megszűnik. A hatályos szabályozás figyelmen kívül hagyja azt a tényt, hogy kisajátításról szóló 2007. évi CXXIII. törvény alapján a természetvédelem, vízgazdálkodás, fenntartható erdőgazdálkodás, és közérdekű erdőtelepítés érdekében is sor kerülhet kisajátításra, melynek során nem szűnik meg az érintett területek mező-, erőgazdálkodási rendeltetése. Külön példaként említendő a védett természeti területek védettségi szintjének helyreállításáról szóló 1995. évi XCIII. törvényben (Vszt.) meghatározott kisajátítás esete. A Vszt. hatálya alá tartozó esetekben ugyanis éppen az az egyik megvalósítandó cél, hogy az érintett védett, illetve védelemre tervezett területek állami tulajdonba kerüljenek, így a Vszt. alapján kisajátítás útján állami tulajdonba kerülő földrészleteknek a Nemzeti Földalapba kell kerülniük. A hatályos szabályozás alapján indokolatlan, hogy a kisajátításról szóló 2007. évi CXXIII. törvényben meghatározott, és a törvényben szereplő közérdekű célok megvalósítás a érdekében kisajátítással állami tulajdonba kerülő - jellemzően termőföldnek minősülő - földrészletek az MNV Zrt. vagyoni körébe kerüljenek.

A törvény továbbá a „vegyes művelési ágú” ingatlanokra tekintettel meghatározza azt, hogy a társadalombiztosítás pénzügyi alapjainak járulék-, hozzájárulás- és egyéb követelései miatt indult felszámolási eljárás során a „vegyes művelési ágú” ingatlannak mely területe kerül a Nemzeti Földalapba, és az NFA csak az erre a területre eső összeget fizeti meg a társadalombiztosítás pénzügyi alapjai részére.

A 11. §-hoz

A rendelkezés indokát az 1. §-hoz fűzött indokolás tartalmazza.

A 12. §-hoz

A törvény módosítja az NFA-val létesítendő vagyonkezelési szerződésekre vonatkozó rendelkezéseket. A rendelkezés törvényi szintre emeli fel az R.-nek a vagyonkezelés szabályaira vonatkozó egyes rendelkezéseit, mivel törvényben indokolt szabályozni a vagyonkezelők körét, és a vagyonkezelési szerződés időtartamát.

A törvény új szabályként állapítja meg - az erdő és erdőgazdálkodási tevékenységet közvetlenül szolgáló földterületre vonatkozó szerződést kivéve - a vagyonkezelési szerződés minimális időtartamát (5 év), az erdő és erdőgazdálkodási tevékenységet közvetlenül szolgáló földterületet érintő vagyonkezelési szerződés létrejöttéhez szükséges hatósági jóváhagyást.

A törvény pontosítja a szerződésen alapuló vagyonkezelői jog létrejöttére vonatkozó szabályt, mivel az Nfatv. és az R. nincs összhangban egymással. A törvény szerint a szerződésen alapuló vagyonkezelői jog az ingatlan-nyilvántartásba való bejegyzéssel jön létre, a vagyonkezelőt azonban a szerződés megkötésének időpontjától kezdve megilletik a vagyonkezelő jogai és terhelik kötelezettségei.

A 13. §-hoz

Az Nfatv. 21. § (3) bekezdése tartalmazza a versenyeztetés mellőzésével történő eladásra, vagyonkezelésbe és haszonbérbe adásra vonatkozó eseteket. A törvény a hatályos szabályozást kiegészíti azzal, nyilvános pályáztatás vagy árverés mellőzésével köthető vagyonkezelési vagy haszonbérleti szerződés olyan kizárólagos állami tulajdonban álló gazdálkodó szervezettel, amely főtevékenysége körében a termőföldről szóló törvény szerinti mezőgazdasági tevékenységet folytat, valamint az olyan központi költségvetési szervvel, amely alapító okiratában, illetve jogszabályban meghatározott alapfeladata érdekében kívánja hasznosítani a földrészletet. Indokolt ugyanis, hogy a mezőgazdasági tevékenységet főtevékenységként folytató 100%-os állami tulajdonban álló gazdálkodó szervezetek (pl. volt állami gazdaságok jogutódjai) e tevékenységükhöz szükséges földterülettel rendelkezzenek.

Emellett a törvény egyértelművé teszi, hogy amennyiben a védett természeti területek védettségi szintjének helyreállítása vagy természetvédelmi célok megvalósítása érdekében kerül a földrészlet a Nemzeti Földalapba, úgy az arra vonatkozó vagyonkezelői szerződést nyilvános pályáztatás mellőzésével kell az érintett nemzeti park igazgatósággal megkötni.

Ugyanígy indokolt a nyilvános pályázat mellőzése, ha valamely törvény egy földrészlet vagyonkezelőjeként a nemzeti park igazgatóságot nevesíti. [Ez utóbbira példa az 1993. évi II. törvény 12/A. § (2) bekezdése, 12/D. § (2) bekezdése, az 1992. évi II. törvény 15. § (5) bekezdése, az 1995. évi XCIII. törvény 4. § (1) bekezdése.]

A 14. §-hoz

Az Nfatv. bizonyos esetekben lehetővé teszi a Nemzeti Földalapba tartozó földrészleteknek az önkormányzatok javára történő ingyenes tulajdonba, vagy vagyonkezelésbe adását [Nfatv. 21. § (5) bek; 22. §]. Az R. alapján a természetvédelemért felelős miniszter egyetértése szükséges védett természeti terület és Natura 2000 terület cseréjéhez, valamint a Natura 2000 terület eladására vagy vagyonkezelésbe adására, továbbá a védett természeti terület vagyonkezelésbe adására irányuló pályázati felhívás közzétételéhez.

Ugyanakkor az R. hatálya nem terjed ki az Nfatv. 21. és 22. §-ban meghatározott eljárásokra és jogügyletekre, így a védett természeti területek, a Natura 2000 területek ingyenes tulajdonba, illetőleg vagyonkezelésbe adásra sem.

A törvény ezért a természetvédelmi szakmai szempontból az Nfatv.-ben generálisan kimondja, hogy a Nemzeti Földalapba tartozó védett természeti területek és a Natura 2000 területek vagyonkezelésbe adására, valamint tulajdonjogának bármely jogcímen történő átruházására a természetvédelemért felelős miniszter egyetértése szükséges. A Nemzeti Földalapba tartozó erdő, és erdőgazdálkodási tevékenységet közvetlenül szolgáló földterület esetében a törvény fenntartja a hatályos rendelkezést, mivel az erdőről, az erdő védelméről és az erdőgazdálkodásról szóló 2009. évi XXXVII. törvény (8. §-a) rendelkezik az ott meghatározott területek tulajdonjogának átruházásához szükséges miniszteri egyetértés beszerzéséről.

A 15-16. §-hoz

A törvény 15-16. §-a a „vegyes művelési ágú” ingatlanok feletti közös tulajdonosi joggyakorlás miatt egyrészről kormányrendelet megalkotására ad felhatalmazást a vonatkozó részletszabályok megállapítása érdekében, másrészről külön rendelkezik a kettős tulajdonosi joggyakorlással kapcsolatos ingatlan-nyilvántartási eljárás megindításáról.

A 17-18. §-hoz

A törvény 17. §-a az Nfatv.-t érintő szövegcserés módosításokat tartalmazza, melynek indoka az Nfatv. alkalmazásában használatos földrészlet meghatározásának újraszabályozása és egységesítése, és ennek érdekében a számos helyen megjelenő „vagyon”, „vagyonelemek” szövegrészek elhagyása.

A törvény 18. §-a a hatályon kívül helyező rendelkezéseket tartalmazza. A rendelkezések hatályon kívül helyezését a Nemzeti Földalapba tartozó földrészlet, valamint a hasznosítás fogalmának újraszabályozására indokolja.

A 19. §-hoz

A Nemzeti Földalapba tartozik valamennyi állami tulajdonú mezőgazdasági rendeltetésű ingatlan.

A 20. §-hoz

A törvény 20. §-a a „vegyes művelési ágú” ingatlanok feletti közös tulajdonosi joggyakorlás miatt, másrészről az összhang megteremtése érdekében a szükséges mértékben módosítja a Vagyontv.-t.

A 21. §-hoz

A törvény 21. §-a a földrendező és a földkiadó bizottságokról szóló 1993. évi II. törvény (Fkbt.) 12. § (6) bekezdését módosítja. Az Nfatv. 46. §-a módosította a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvény (a továbbiakban: Amt.) 25. § (6) bekezdését, valamint a 25/A. §-át. Az Nfatv. 46. § (1) bekezdése elhagyta az Amt. 25. § (6) bekezdéséből a „kivéve a védett és védelemre tervezett területek” szövegrészt.

Ezzel minden működő szövetkezet gazdálkodási területén a részarány-földkiadás lezárását követően visszamaradt maradványterület - az Ámt.-ben előírt határidő elmulasztásának bekövetkezése esetén - a Nemzeti Földalapba kerül. A korabeli szabályozásban a védett és védelemre tervezett területekre vonatkozó kivételt még a Kincstári Vagyoni Igazgatóság jogköre és az NFA-tól elkülönült vagyoni köre indokolta, ami jelenleg már nem áll fenn.

Indokolt tehát az, hogy a részarány-földkiadási eljárás lezárását követően az Fkbt. 12. § (6) bekezdésében meghatározott minden maradványterület, így a védett vagy védelemre tervezett művelés alól kivett maradványterületek is a Nemzeti Földalapba kerüljenek, különös figyelemmel arra, hogy az Fkbt. 12. § (6) bekezdése visszautal az Amt. 25/A. §-a, amely szerint a jogutód nélkül megszűnt, illetve a felszámolás vagy végelszámolás alatt álló szövetkezetek gazdálkodási területén fekvő szövetkezeti földhasználati jog alatt álló (azaz rendezetlen tulajdoni jogállású) terület a Nemzeti Földalapba kerül. A törvény ezáltal az Amt. és az Fkbt. összhangját teremti meg.

-----STARTING---POINT---VEGE---

A 22-25. §-hoz

A törvény 22. §-a a hatályba léptető rendelkezéseket, a 23-25. §-a az átmeneti rendelkezéseket, valamint a folyamatban lévő ügyekkel kapcsolatos garanciális szabályokat tartalmazza.