2003. évi LXXIX. törvény indokolása

a Nemzetközi Tengerészeti Szervezetről szóló 1984. évi egyezménynek az 1993. évi módosításokkal egységes szerkezetbe foglalt szövegének kihirdetéséről

Indokolás

Az ENSZ szakosított intézményeként az 1948. évi genfi egyezménnyel létrehozott Nemzetközi Tengerészeti Szervezetnek (korábbi nevén: Kormányközi Tengerészeti Tanácskozó Szervezet) hazánk az 1970. év óta tagja.

Tagságunkhoz azért fűződik különös érdek, mert tengerparttal nem rendelkező ország lévén, a magyar lobogó alatt közlekedő tengeri hajók - a Duna-tengeri forgalomra alkalmas hajók kivételével -, kizárólag idegen államok felségvizeit és kikötőit vehetik igénybe. A magyar lobogó alatt korábban kiterjedtebb tengeri hajózási tevékenység zajlott, amelyből származóan mind a mai napig több száz képesített magyar tengerész a tengeri hajózásban keresi kenyerét. Tengerészeink túlnyomó többsége idegen lobogójú hajókon teljesít szolgálatot.

A Nemzetközi Tengerészeti Szervezet Közgyűlése az Egyezményt - annak 66. Cikke alapján - többször módosította.

Az Egyezmény módosításokkal egységes szerkezetbe foglalt szövegét legutóbb az 1988. évi 21. törvényerejű rendelet hirdette ki.

A módosításokkal egységes szerkezetbe foglalt szövegnek az 1988. évi 21. törvényerejű rendelettel történt kihirdetését követően a Közgyűlés az 1993. évi 18. ülésszakán fogadta el a Tanács létszámának és összetételének módosításáról az A.735(18) határozatot.

Az A.735 (18) számú határozattal elfogadott módosítás - figyelembe véve a Szervezet tagállamainak megnövekedését - a Tanács létszámát a korábbi 32 országról 40-re emelte és összetételét oly módon változtatta meg, hogy az mindenkor biztosítsa egyrészt a tengerhajózásban meghatározó szerepet játszó országok részvételét, másrészt az egyes régiók - így a tengerparttal nem rendelkező országok - arányos bevonását. A Szervezetnek jelenleg 156 állam tagja.

Hazánk a módosított Egyezménynek a Nemzetközi Tengerészeti Szervezetről szóló, Genfben, az 1948. évi március hó 5. napján kelt egyezmény módosításának elfogadásáról szóló 4/2000. (II. 16.) OGY határozat alapján az Egyezmény 66. Cikke értelmében tett elfogadó nyilatkozattal vált részesévé.

A Magyar Köztársaság módosításokat elfogadó okiratának letétbe helyezése a Nemzetközi Tengerészeti Szervezet főtitkáránál 2000. május 12. napján történt meg. A módosítások 2000. november 7. napján léptek hatályba.

A 4/2000. (II. 16.) OGY határozat 4. pontja alapján a Kormány az Egyezmény módosításának hatálybalépését követően ezúton terjeszti az Országgyűlés elé az Egyezménynek az 1993. évi módosításokkal egységes szerkezetbe foglalt szövege kihirdetéséről szóló törvényjavaslatot.