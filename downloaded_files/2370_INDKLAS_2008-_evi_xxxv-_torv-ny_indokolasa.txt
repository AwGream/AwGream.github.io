2008. évi XXXV. törvény indokolása

a Magyar Köztársaság Kormánya és az Amerikai Egyesült Államok Kormánya között az ismert vagy feltételezett terroristák kiszűrésére szolgáló információk cseréjéről szóló Megállapodás kihirdetéséről

Általános indokolás

A Megállapodás célja, hogy a terrorizmus elleni fellépés jegyében egy olyan nemzetközi viszonylatban is elérhető egységes adatbázis kerüljön kiépítésre, amely naprakészen megteremti az ismert vagy terrorizmussal gyanúsítható személyekre vonatkozó információkhoz való hozzáférést, valamint az ilyen személyekre vonatkozó adatok cseréjét.

Az együttműködés szorosan kapcsolódik hazánknak az amerikai vízummentességi programban (Visa Waiver Program - VWP) történő részvételéhez. A terrorizmus elleni küzdelemben történő együttműködés a vízummentességi programban történő részvétel feltétele. A VWP-vel kapcsolatos érvek mellett a megállapodás előnye, hogy lehetőséget biztosít a hatáskörrel rendelkező szerveknek az Amerikai Egyesült Államok által fenntartott egyik legnagyobb terrorizmus adatbázisnak az elérésére.

A Megállapodás keretében a Felek átadnak egymásnak olyan, a rendelkezésükre álló, feltételezett terroristákra vonatkozó információkat, amelyek a saját jogszabályaik alapján átadhatóak másik államnak.

A nemzetbiztonsági szolgálatokról szóló 1995. évi CXXV. törvény 45. §-a értelmében a nemzetbiztonsági szolgálatok nemzetközi kötelezettségvállalás alapján külföldi adatkezelő részére személyes adatokat továbbíthatnak a személyes adatok védelmére vonatkozó jogszabályok keretei között. A személyes adatok védelméről és a közérdekű adatok nyilvánosságáról szóló 1992. évi LXIII. törvény 9. § (1) bekezdés b) pontja szerint személyes adat az országból az Európai Unión kívüli harmadik országban lévő adatkezelő részére akkor továbbítható, ha azt törvény lehetővé teszi, és a harmadik országban az átadott adatok kezelése, illetőleg feldolgozása során biztosított a személyes adatok megfelelő szintű védelme. A (2) bekezdés b) pontja szerint a személyes adatok megfelelő szintű védelme akkor biztosított, ha a harmadik ország és a Magyar Köztársaság között az érintetteknek jogai érvényesítésére, a jogorvoslati jog biztosítására vonatkozó garanciális szabályokat tartalmazó nemzetközi szerződés van hatályban.

A Magyarország által szolgáltatott adatok a Megállapodás értelmében a magyarországi kapcsolattartó pont hozzájárulása nélkül harmadik országoknak nem kerülnek továbbításra. A Megállapodástól bármelyik fél visszaléphet, vagy kezdeményezheti módosítását. A Megállapodás rendelkezik az információ felhasználásáról és védelméről.

A Megállapodásban kijelölt kapcsolattartó pontok végrehajtási megállapodást kötnek, amelyben meghatározzák azon személyi kategóriákat, amelyeket fel kell venni a Felek által a Megállapodás értelmében átadandó terroristaszűrési adatok közé, és megjeleníti azokat az eljárásokat, amelyek abban az esetben követendőek, ha a Megállapodásban valamely részes Fél vagy annak illetékes hatósága a Megállapodás másik részes Fele által átadott szűrési adatok alapján potenciálisan terroristának minősülő személyt talál.

Részletes indokolás

Az 1. §-hoz

A Megállapodás tartalmát tekintve - a jogalkotásról szóló 1987. évi XI. törvény 2. §-a alapján - törvényhozási tárgykört érintő szabályokat tartalmaz. Erre tekintettel, a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja alapján a Megállapodás kötelező hatályának elismerésére az Országgyűlésnek kell felhatalmazást adnia, majd azt törvényben kell kihirdetni.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései értelmében a Megállapodás kihirdetésére törvényben kerülhet sor.

A 3. §-hoz

A Kormány felhatalmazása alapján az Igazságügyi és Rendészeti Minisztérium képviseletében a Magyar Köztársaság egyesült államokbeli nagykövete 2008. március 17-én Egyetértési Nyilatkozatot írt alá az Amerikai Egyesült Államok Belbiztonsági Minisztériumával a Magyar Köztársaságnak az USA vízummentességi programjában való részvétele tárgyában. Az USA vonatkozó törvénye értelmében a programban való részvétel egyik feltétele, hogy az érintett ország együttműködési készsége kiterjedjen az ismert vagy feltételezett terroristák kellő időben történő azonosításában való együttműködésre, ideértve az ismert vagy feltételezett terroristák azonosítására szolgáló információk megosztását is.

A Felek az Egyezmény végrehajtása céljából kapcsolattartó pontot jelölnek ki. Az Egyesült Államok Kormánya részéről a kapcsolattartó pont az Egyesült Államok Ismert vagy Feltételezett Terroristák Azonosítására Szolgáló Központja (U.S. Terrorist Screening Center, TSC). A Magyar Köztársaság Kormánya részéről a kapcsolattartó pont a Nemzetbiztonsági Hivatal.

A TSC 2003 szeptemberében elnöki rendelettel került létrehozásra, elsődlegesen azzal a céllal, hogy az USA-ban már a 2001. szeptember 11-ei terrortámadások idején meglévő számtalan terror- és szervezett bűnözési adatbázist egyesítse, valamint biztosítsa a kapcsolódó kérdésekben az illetékes amerikai szervek közötti hatékonyabb együttműködést.

A létrehozott adatbázis (TSDB) az USA legnagyobb terrorizmussal kapcsolatos adatbázisa, amely az USA mellett más országok adatait is tartalmazza. Az adatbázisban olyan személyek adatai szerepelnek, akik megalapozottan gyanúsíthatóak azzal, hogy terrorcselekményben vagy terrorizmussal összefüggő cselekményben, vagy azok előkészületében, vagy azok támogatásában, illetőleg azokkal kapcsolatos cselekményben részt vettek vagy részt vesznek. A TSDB-re kerülést az USA bármely illetékes szerve, vagy a TSC-vel együttműködési megállapodást aláíró harmadik országok illetékesei kezdeményezhetik. A megfelelő adatok megadását követően a TSC illetékes elemzője dönt a listára kerülésről. A listáról történő levétel nem időhöz kötött, azt a listázást kezdeményező szerv kérheti.

A listázáshoz kért adatok: név, ismert álnevek, születési idő (minimum), útlevélszám és állampolgárság (amennyiben rendelkezésre áll). Az egyéb adatok (pl. biometrikus azonosítók) megadása csak lehetőség, azokat a Nemzetbiztonsági Hivatal csak akkor jogosult továbbítani, ha eljárásához már korábban rendelkezésére állt, tehát más szervtől csupán a megállapodás szerinti adattovábbítás céljából nem igényelheti.

A 4. §-hoz

A 9. Cikk (1) bekezdése értelmében a Megállapodás azon a napon lép hatályba, amikor az utolsó írásbeli értesítés is megérkezett arról, hogy a Felek teljesítették az Egyezmény hatályba lépéséhez szükséges nemzeti eljárásokat (ratifikáció).

Amennyiben a Felek által vagy azok nevében a jóváhagyás kifejezésének valamennyi formai követelménye teljesült, a hatályba lépés naptári napját, annak ismertté válását követően a külpolitikáért felelős miniszter - a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében - a Magyar Közlönyben közzétett egyedi határozatával állapítja meg.

A Megállapodás végrehajtásának biztosításáról a - tekintettel arra, hogy a Magyar Köztársaság Kormánya számára a kapcsolattartó pont a Nemzetbiztonsági Hivatal - a polgári nemzetbiztonsági szolgálatokat irányító tárca nélküli miniszter gondoskodik.