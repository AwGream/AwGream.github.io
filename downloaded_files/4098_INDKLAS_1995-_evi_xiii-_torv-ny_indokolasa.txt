1995. évi XIII. törvény indokolása

a Cseh Köztársaság, a Lengyel Köztársaság, a Magyar Köztársaság és a Szlovák Köztársaság közötti Közép-Európai Szabadkereskedelmi Megállapodás kihirdetéséről

INDOKOLÁS

A Közép-Európai Szabadkereskedelmi Megállapodást (a továbbiakban: Megállapodás) 1992. december 21.-én írtuk alá a Cseh Köztársasággal, a Lengyel Köztársasággal, valamint a Szlovák Köztársasággal. A Megállapodással egyidejűleg a Felek egy közös nyilatkozatot is aláírtak, amelyben a Megállapodás 1993. március 1-jétől történő ideiglenes alkalmazásáról állapodtak meg. A Megállapodás teljes szövege megjelent a Magyar Közlöny 1993. február 28-i számában, ezért - tekintettel annak terjedelmére - azt a törvényjavaslat nem tartalmazza.

A Megállapodás de iure hatályba lépéséhez az szükséges, hogy azt a Felek mindegyike megerősítse, s a Megállapodás az utolsó ratifikációs okmány letétbe helyezésétől számított második hónap első napján lép hatályba. Magyar részről az Országgyűlés a 69/1993. IX. 16. OGY határozatával erősítette meg a Megálapodást, s az erről szóló ratifikációs okmányt a letéteményesnél, azaz a Legnyel Köztársaság Kormánynál 1994. március 9-én helyeztük letétbe. A szlovák és a cseh fél 1994. január 10-én, a legynel fél pedig 1994. május 31-én jelezte a letéteményesnek a megerősítés megtörténtét. Ennek megfelelően a Megállapodás 1994. július 1-jén de iure is hatályba lépett.

A Megállapodás törvénnyel történő kihirdetését alapvetően az indokolja, hogy a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. paragrafus (1) bekezdése előírja, miszerint az Országgyűlés által megerősített - a Magyar Köztársaság nemzetközi kapcsolatai szempontjából kiemelkedő fontosságú - nemzetközi szerződéseket törvénnyel kell kihirdetni.

A Megállapodás részletesen szabályozza a Felek által nyújtott kölcsönös kedvezményeket. Ezeknek a kedvezményeknek a köre a Felek gazdaságpolitikájának, gazdasági helyzetének függvényéban változ(ik)hat, annál is inkább, mivel maguk a Felek egy közös nyilatkozatban deklarálták arra vonatkozó szándékukat, hogy a liberalizációs folyamatot felgyorsítják. Ennek a szándéknak a konkrét megnyilvánulása a Megállapodást módosító, 1994. április 29-én aláírt Kiegészítő Jegyzőkönyv.

Az említett változtatásoknak a végrehajtása rendkívül lelassulna, ha minden esetben a törvény módosításához kellene folyamodni, s emellett ez az eljárás indokolatlan többletterhet róna az Országgyűlésre. Erre figyelemmel -hasonlóan az Európai Unióval kötött társulási megállapodást, továbbá az EFTA-tagállamokkal létrejött szabadkereskedelmi megállapodást kihirdető törvény vonatkozó rendelkezéseihez - a Kormány az Országgyűlés felhatalmazását kéri a Megállapodás konkrét kereskedelmi rendelkezéseinek (vámok és vámon kívüli akadályok lebontása, szállítási kvóták, származási szabályok) kormányközi szerződés útján való módosítására, és ez ezekkel kapcsolatos kötelezettségek végrehajtására. Az Országgyűlés fentiekkel összhangban álló döntése esetén a már említett, un. Kiegészítő Jegyzőkönyv hatályba lépését követően, annak kormányrendelettel történő kihirdetéséről a Kormány intézkedik.