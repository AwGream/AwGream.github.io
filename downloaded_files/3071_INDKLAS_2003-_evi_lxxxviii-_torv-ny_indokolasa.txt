2003. évi LXXXVIII. törvény indokolása

az energiaadóról

-----STARTING---POINT---ALTALANOS--- 

Az externális környezeti károk energiaárakba történő környezetvédelmi szempontú beépítése, és adó jellegű ösztönzőkkel a gazdasági szereplők energiatakarékosságra történő ösztönzése céljából 2004. január 1-jétől a törvény energiaadót vezet be a villamos energiára és a földgázra. Az energia adóztatása továbbá eszköz a Kyotoi Egyezmény céljainak, és más környezetvédelmi elvárásoknak történő megfeleléshez. Az Európai Unióban várhatóan még ez évben elfogadják az energiaadózásról szóló új irányelvet, amelynek a fenti célkitűzések mellett további célja a belső piac további egységesítése, a nemzeti adózási szabályozók között létező különbségek csökkentésével. Az irányelv alapján Magyarországnak jogharmonizációs kötelezettsége keletkezik.

-----STARTING---POINT---RESZLETES---

Az 1. §-hoz

A törvény az alkalmazási körben meghatározza, hogy energiaadót a földgáz és a villamos energia mennyisége alapján kell fizetni, és hogy a befolyt összeg a központi költségvetést illeti meg.

A 2. §-hoz

A törvény az értelmező részben az átviteli hálózattól a villamos energiáig pontosan meghatároz minden olyan fogalmat, amely a rendelkezések megfelelő értelmezése és végrehajtása miatt szükséges.

A 3. §-hoz

A törvény meghatározza azokat a gazdasági eseményeket, amikor energiaadót kell fizetni, továbbá az egyes eseményeket illetően nevesíti az adóalanyokat. Az energiaadót a közüzemi fogyasztónak történő energiaértékesítés esetén a közüzemi szolgáltató, a feljogosított fogyasztónak történő értékesítés esetén az energiakereskedő, a saját felhasználásra termelt energia esetén pedig az előállító fizeti meg, önadózással. Abban az esetben, ha a felhasználó közvetlenül termelőtől vagy - a csatlakozás után - közvetlenül más tagállambeli termelőtől vásárol saját célra energiát, az adót a felhasználónak kell megfizetni, adóalanynak a felhasználó minősül. Import esetén adókivetés történik, ha az importáló az energia felhasználója (végső fogyasztója). A javasolt energiaadó egyfázisú adó, végső soron a nem lakossági felhasználót terheli, a lakossági fogyasztók esetében a törvény direkt adómentességet biztosít.

A 4-5. §-hoz

A törvény a villamos energia megawattórában, illetve a földgáz gigajoule-ban mért mennyiségében állapítja meg az adóalapot, és ehhez kapcsolódóan az adómértéket.

A törvény szerint belföldi értékesítés illetve beszerzés esetén az adófizetési kötelezettség az áfa-törvény szerinti teljesítés időpontjában, import esetében a belföldi forgalom számára történő vámkezeléskor (a csatlakozás után más tagállamból történő beszerzés esetén az adóbevallási időszak utolsó napján, import esetében a vámjogi szabadforgalomba bocsátáskor), saját célra történő felhasználás esetén pedig a felhasználás időpontjában keletkezik az eladott vagy beszerzett, a vámkezelt illetve a felhasznált mennyiségre.

A 6. §-hoz

A törvény utólagos adólevonási, -visszaigénylési konstrukciót vezet be a villamos energia, a saját felhasználásra előállított földgázból történő villamos energia, valamint a kapcsolt hő- és villamos energia előállításához, továbbá a kémiai redukcióban, elektrolitikus és kohászati folyamatban, és vegyipari termékek alapanyagaként felhasznált energia után, és a lakosságnak szolgáltatott hő előállítására felhasznált energia esetében is visszaigényelhetővé teszi az adót. Az adóvisszaigénylés, -levonás joga - az adott célra ténylegesen felhasznált mennyiségre - a beszerzéshez kapcsolódó vételár, illetve kivetéses adózás esetén a vámhatóság által megállapított adó megfizetésének napján nyílik meg.

A 7-8. §-hoz

Az adóigazgatási feladatokat a törvény szerint a vám- és pénzügyőrség látja el. A törvény az import esetében történő vámhatósági kivetés kivételével önadózást ír elő, továbbá rendelkezik a nyilvántartási kötelezettségről, a számlakiállítás és az adóvisszaigénylés módjáról, az adóbevallás és adófizetés határidejéről. A törvényben nem szabályozott kérdésekben az adózás rendjéről szóló törvényt kell alkalmazni.

-----STARTING---POINT---VEGE---

A 9. §-hoz

A törvény az energiaadóról szóló törvény hatálybaléptetésére vonatkozó szabályokat tartalmazza, továbbá feltünteti a csatlakozásunk következtében változó, annak megfelelően módosuló paragrafusokat.

A 10. §-hoz

A pénzügyminiszter végrehajtási rendeletet ad ki az adófizetési kötelezettség és az adóvisszaigénylési (adólevonási) jogosultság megállapításához az elszámolásra, nyilvántartásra.