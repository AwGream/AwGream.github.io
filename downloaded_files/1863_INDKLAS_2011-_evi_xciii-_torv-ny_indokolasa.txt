2011. évi XCIII. törvény indokolása

a Nemzeti Gazdasági és Társadalmi Tanácsról

-----STARTING---POINT---ALTALANOS--- 

A törvény célja, hogy a jelenleg párhuzamosan működő és sok esetben egymás feladatköreit illetően is átfedő központi koordinációs egyeztetési fórumok helyett a társadalom egészét érintő, általános gazdaság- és társadalompolitikai kérdéseket megvitató, konzultatív jogkörű tanácsadó testület jöjjön létre, amely javaslataival, állásfoglalásaival, elemzéseivel, véleményével segítené a legfontosabb gazdasági és társadalompolitikai döntések meghozatalát.

A törvénynek ugyanakkor nem célja a közszféra érdekegyeztető fórumainak, valamint a szektorális, illetve ágazati középszintű egyeztetési fórumoknak az átalakítása.

-----STARTING---POINT---RESZLETES---

Az 1-2. §-hoz

Az Országos Érdekegyeztető Tanács (OÉT), a Gazdasági és Szociális Tanács (GSZT) és a Gazdasági Érdekegyeztető Fórum (GEF) jelenleg a munka világa, a gazdaság- és társadalompolitika területén egymás mellett működő konzultatív testületek. Az előző években azonban az OÉT nem kellő költséghatékonysággal, egy szűk társadalmi réteget képviselve működött, míg a GSZT és a GEF ugyan szélesebb kérdéskörökben értekezett, ám jogszabályon alapuló demokratikus legitimáció nélkül és számos kérdésben részben az OÉT-tel párhuzamosan.

Indokolt és célszerű tehát e fórumok egyetlen konzultatív testületbe történő összevonása és a működés törvényi szintű szabályozási alapjainak megteremtése. Ennek eredményeképpen az új testület (Nemzeti Gazdasági és Társadalmi Tanács, továbbiakban: Tanács) már a gazdaság és a társadalom fejlődését érintő átfogó ügyek, a kormányzati ciklusokon átívelő nemzeti stratégiák megvitatásáról, valamint a harmonikus és kiegyensúlyozott gazdasági fejlődés, illetve az ehhez illeszkedő szociális modellek kidolgozásának és megvalósításának előmozdításáról, a gazdaságot és a társadalmat érintő nemzetpolitikai irányokról és azok aspektusairól is konzultálhat.

Az uniós tagországokkal szembeni alapvető elvárás a szociális párbeszéd fenntartása. 1997-ben, a Római Szerződés amszterdami módosítása során, a Szerződés végleges részévé vált az eredetileg a Maastrichti Szerződéshez csatolt Szociálpolitikai Megállapodás. A Szociálpolitikai Megállapodás 1. cikke alapján a tagállamok célkitűzése a társadalmi partnerek közötti párbeszéd elősegítése. Ugyanakkor a párbeszéd konkrét tagállami rendszerének meghatározása nemzeti hatáskör, ezért nincs olyan elsődleges vagy másodlagos uniós jogszabályi kötelezettség sem, amely a jelenlegi hazai formában írná elő az aktuális intézményrendszer fenntartását.

A 3. §-hoz

A felállítandó testület küldetése a gazdaság és a társadalom átfogó fejlődését érintő országos ügyek, és az ezekben kialakítandó, kormányzati ciklusokon átívelő nemzeti stratégiák megvitatása, a harmonikus és kiegyensúlyozott gazdasági fejlődés és az ehhez illeszkedő szociális modell kidolgozásának és megvalósításának előmozdítása a szervezett civil társadalom, a gazdasági szféra, a tudomány hazai és határon túli képviselőinek, valamint a történelmi egyházak delegáltjainak bevonásával, az Európai Unió gyakorlatát is figyelembe véve.

A 4. §-hoz

A törvény legfőbb szempontjai a nyitottság, az egyszerűsítés, átláthatóság és a széles körű konzultáció, amely magában foglal olyan társadalmi egységeket is, amelyek korábban nem vettek részt intézményesített egyeztetéseken. Az új rendszer struktúrájának kialakítása ahhoz szükséges, hogy az alapelveknek megfelelően képes legyen minden érintett gazdasági szereplő és társadalmi csoport érdekeit megjeleníteni és becsatornázni.

A munkáltatói és munkavállalói érdekképviseletekre jogosult szervezetekre vonatkozó szabályokat a törvény e §-a tartalmazza. A jelenleg hatályos szabályok alapján az érdekképviseletek hatósági bizonyítvánnyal rendelkeznek arról, hogy részvételük törvényi feltételei fennállnak. A hatósági bizonyítványok érvényességének lejártát követően, a törvényben meghatározott feltételek fennállását a jövőben maguk az érdekképviseletek vizsgálják felül, amelyről kötelesek tájékoztatni a Tanácsot. A hatósági bizonyítvány további fenntartása szükségtelen, mivel az érdekképviseletek részvételi jogosultsági szempontrendszerét a törvény rendezi, ezért az oldalak saját hatáskörében vizsgálhatják felül a tagi jogosultság feltételeinek fennállását. A Tanács tájékoztatása a felülvizsgálat eredményeiről szintén azt a célt szolgálja, hogy ne legyen visszaélés a szervezetek tagságát illetően. Amennyiben a Tanács szükségesnek tartja, az esetleges további részletszabályok e tárgykörben a Szervezeti és Működési Szabályzatban rendezhetők.

A törvény szempontjából az alábbi országos munkáltatói, illetve munkavállalói érdekképviseletek, illetve érdekképviseleti szövetségek rendelkeznek a részvételre jogosító hatósági bizonyítvánnyal:

A) munkavállalók:

1. Autonóm Szakszervezetek Szövetsége (ASZSZ)

2. Értelmiségi Szakszervezeti Tömörülés (ÉSZT)

3. Független Szakszervezetek Demokratikus Ligája (LIGA Szakszervezetek)

4. Magyar Szakszervezetek Országos Szövetsége (MSZOSZ)

5. Munkástanácsok Országos Szövetsége (MOSZ)

6. Szakszervezetek Együttműködési Fóruma (SZEF)

B) munkáltatók:

1. Agrár Munkaadói Szövetség (AMSZ)

2. Általános Fogyasztási Szövetkezetek és Kereskedelmi Társaságok Országos Szövetsége (ÁFEOSZ)

3. Ipartestületek Országos Szövetsége (IPOSZ)

4. Kereskedők és Vendéglátók Országos Érdekképviseleti Szövetsége (KISOSZ)

5. Magyar Iparszövetség (OKISZ)

6. Mezőgazdasági Szövetkezők és Termelők Országos Szövetsége (MOSZ)

7. Munkaadók és Gyáriparosok Országos Szövetsége (MGYOSZ)

8. Stratégiai és Közszolgáltató Társaságok Országos Szövetsége (STRATOSZ)

9. Vállalkozók és Munkáltatók Országos Szövetsége (VOSZ)

Az 5. §-hoz

Az egyeztetés új keretei között az egyeztetések fő szereplői a testület tagjait delegáló szervezetek lesznek, annak munkájában a kormányzat képviselői állandó meghívottként, a társadalmi partnerség elve mentén vesznek részt.

A 6. §-hoz

A Tanács soros elnökei háromhavonként váltják egymást a 4. § (1) bekezdésben foglalt sorrendet követve. Így a Tanács alakuló ülésén az elnök a gazdaság képviselőiből kerül majd ki. Az elnök személyét az oldal maga választja tagjai közül. Az oldalon belüli kiválasztás folyamatát a szervezet maga alakítja ki, ezzel is hangsúlyozva a Tanács autonómiáját.

A 7. §-hoz

A Tanács plenáris ülés keretében végzi munkáját, tagjai értekeznek, összevetik az oldal-álláspontokat, majd ezt követően szavaznak az egyes napirenden szereplő kérdésekről. A Tanács Szervezeti és Működési Szabályzata tartalmazza majd a döntéshozatal részletszabályait. A törvény csupán a legfontosabb szervezeti keretszabályokat tartalmazza.

A Tanács Titkársága a kormányzati tevékenység összehangolásáért felelős miniszter felügyelete alatt működik, koordinációs, szervező feladatkört betöltve, a Tanács függetlenségét tiszteletben tartva.

A 8. §-hoz

A Tanács állásfoglalási, ajánlásai a Kormányra nézve nem kötelezők, kötelező viszont nyilvánosságot biztosítani a konszenzussal született döntésekről a Kormány honlapján.

-----STARTING---POINT---VEGE---

A 9-13. §-hoz

A törvény hatálybalépésével a jelenlegi központi szintű egyeztetési fórumok megszűnnek, az új testület alakuló ülését a hatálybalépést követő harmadik hónap utolsó napjáig kell megtartani. Az átmeneti időszak azonban nem veszélyezteti az érdekegyeztetés rendszerének fenntartásával kapcsolatos uniós előírásokat, hiszen az ágazati, szektorális párbeszédek továbbra is fennmaradnak, ez idő alatt is zökkenőmentesen működhetnek.

A § egyebekben az Országos Érdekegyeztető Tanácsról szóló törvény hatályon kívül helyezéséről és az ezzel összefüggő jogszabály módosításokról rendelkezik.