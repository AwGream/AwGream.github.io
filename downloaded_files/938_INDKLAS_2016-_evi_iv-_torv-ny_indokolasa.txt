2016. évi IV. törvény indokolása

a Magyarország Kormánya és az Iráni Iszlám Köztársaság Kormánya között a jövedelem- és a vagyonadók területén a kettős adóztatás elkerüléséről és az adóztatás kijátszásának megakadályozásáról szóló Megállapodás kihirdetéséről

-----STARTING---POINT---ALTALANOS---

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít Magyarország és Irán befektetői számára.

A Magyarország és Irán között megkötött, kettős adóztatás elkerüléséről szóló, 2015. november 30-án aláírt Megállapodás fő célja az adóztatás szabályozása, kiszámíthatóvá tétele a kétoldalú kapcsolatokban. A Megállapodás hatálya a jövedelem- és a vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, hogy az egyes jövedelemfajták és vagyontípusok tekintetében melyik szerződő félnek milyen körben van adóztatási joga.

A Megállapodás a szerződő felek illetékes hatóságai számára információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg a Megállapodás rendelkezéseinek.

A Megállapodás tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

Az Iráni Iszlám Köztársasággal megkötött, kettős adóztatás elkerüléséről szóló Megállapodás alapvetően az OECD Modellegyezmény szabályait követi és a jövedelem- és vagyon kettős adóztatásának elkerülése vonatkozásában megfelel a magyar szerződéskötési gyakorlatnak.

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles magyar és angol nyelvű szövegét tartalmazza.

A Megállapodás főbb rendelkezései a következők:

- 2. cikk: A Megállapodás hatálya a jövedelem- és a vagyonadókra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg, illetve amennyiben ez alapján nem állapítható meg, akkor az illetékes hatóságok kölcsönösen rendezik ezt a kérdést.

- 5. cikk: Építkezési tevékenység esetében 6 hónap után keletkezik telephely.

- 8. cikk: Hajók vagy légi járművek nemzetközi forgalomban történő üzemeltetéséből szerzett nyereség a vállalkozás tényleges üzletvezetési helyének államában adózik.

- 10. cikk: Az osztalékra nincs forrásadó.

- 11. cikk: A kamat forrásadója 5%, meghatározott kivételekkel, amely esetekben nincs forrásadó.

- 12. cikk: A jogdíj forrásadója 5%.

- 13. cikk 4. bekezdés: Az egyik szerződő állam belföldi illetőségű személyének olyan részvények elidegenítéséből származó nyeresége, amely értékének több mint 50 százaléka a másik Szerződő Államban fekvő ingatlan vagyonból származik, csak ebben a másik államban adóztatható.

- 16. cikk 3. bekezdés: Amennyiben az egyik szerződő államban belföldi illetőségű előadóművész vagy sportoló a másik szerződő államban kifejtett tevékenységét döntően a szerződő államok közalapjaiból finanszírozzák, a jövedelem a tevékenység kifejtésének államában mentes lesz az adó alól.

- 19. cikk 2. bekezdés: A vendégtanár nem adóztatható a fogadó államban kapott díjazás után, ha tanítás céljából két évet meg nem haladó időtartamra utazik a fogadó államba.

- 22. cikk 1. bekezdés: A kettős adóztatás elkerülésére iráni részről a beszámítás módszerét alkalmazzák.

- 25. cikk: Az illetékes hatóságok közötti adóügyi információcseréről rendelkezik.

- 27. cikk: A Megállapodás kedvezményei nem biztosíthatók, ha a releváns tények, körülmények alapján az igazolható, hogy bármely megállapodás vagy ügylet elsődleges céljainak egyike a Megállapodás kedvezményének elérése volt.

- 28. cikk: A Megállapodás hatálybalépéséről rendelkezik.

A Jegyzőkönyv rendelkezései a következők:

(1) bekezdés: Magyarország európai uniós jogból származó kötelezettségeinek teljesítésére utaló, úgynevezett EU-klauzulát tartalmazza.

(2) és (3) bekezdés: Az OECD sztenderd szerinti teljes körű információcserére utal, amely a banktitokra és a tulajdonosi érdekeltségre vonatkozó információ kiadását is lehetővé teszi, amennyiben Irán belső jogi szabályozásában ez lehetővé válik.

A 4. §-hoz

Az első három bekezdés a törvény hatálybalépéséről rendelkezik, a (4) bekezdés a törvény végrehajtásáért felelős minisztert nevezi meg.