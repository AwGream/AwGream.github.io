2000. évi CXXV. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A Büntető Törvénykönyvről szóló 1978. évi IV. törvény (Btk.) kisterjedelmű módosítása a következő okok miatt vált szükségessé.

1. Az Alkotmánybíróság a 18/2000. (VI. 6.) AB határozatával megsemmisítette a Btk. 270. §-a szerinti rémhírterjesztés bűncselekményének törvényi tényállását. A megsemmisített tényállást - az Alkotmánybíróság határozatában meghatározott keretek között - mielőbb szükséges pótolni, különös tekintettel arra, hogy természeti csapás (árvíz) színhelyén történő rémhírterjesztéssel szemben maradéktalanul biztosított legyen a büntetőjogi fellépés lehetősége.

2. A sportrendezvények, de minden nyilvános rendezvény biztonságához, megtartásának, lebonyolításának zavartalanságához fűződő érdek természetszerűen igényli, hogy az állam ezen érdekek megóvására hatékony eszközöket biztosítson. Ezen eszközök sorában a büntetőjogi, szabálysértési, közigazgatási, polgári jogi szankciókra egyaránt szükség van. A Btk. hatályos rendelkezései - a külföldi (pl.: angol) szabályozással egybevetve - már ma is tartalmazzák azokat az elkövetési magatartásokat, amelyek a leggyakrabban előfordulnak, illetve amelyek a legnagyobb veszélyt jelentik.

Az Európa Tanács 1985. augusztus 19-én nyitotta meg aláírásra a sportrendezvényeken, különösen a futballmérkőzéseken elkövetett erőszakról és rendbontásról szóló Egyezményét, amely 1985. november 1-én lépett hatályba. Magyarország 1990. április 18-án írta alá az Egyezményt, és az Magyarország tekintetében 1990. június 1-én hatályba lépett.

Az Egyezmény rendelkezései alapján elmondható, hogy az európai országok nem elsősorban a többlet-büntetőjogi fenyegetettség kialakítása felé tettek lépéseket, hanem olyan szakmai szabályok, együttműködési technikák kialakítása felé, amelyek a rendbontásokat képesek lehetnek megelőzni. Mind a hazai, mind a külföldi tapasztalatok ugyanakkor azt mutatják, hogy indokolt olyan magatartásokra is kiterjeszteni a fenyegetettséget, amelyek e rendezvények megrendezése során tapasztalhatóak.

A gyakorlati tapasztalatok szerint a „sporthuliganizmus” gyűjtőnévvel illetett jogsértő magatartások rendvédelmi, közbiztonsági szempontból két jól körülhatárolható csoportra oszthatók. Az ilyen magatartásoknak csak az egyik része zajlik le a stadionokban a mérkőzések alatt, a bűncselekmények másik nagy csoportja a mérkőzések előtt, illetve után közterületen elkövetett személy elleni erőszakos bűncselekmények, hivatalos személyek ellen csoportosan elkövetett erőszakos cselekmények.

A nyilvános rendezvények, így különösen a sportrendezvények rendjének megóvása nem pusztán a zavartalan lebonyolítás miatt fontos, hanem azért, mert az ilyen helyen, illetve annak közelében történő rendbontások következményei a tömeges részvétel miatt kevésbé kiszámíthatóak, ezért nagy kockázatot jelentenek az élet, testi épség megóvása és a vagyonbiztonság szempontjából egyaránt. Nem hagyható figyelmen kívül az ilyen helyszínen történő rendbontás provokatív hatása sem, amely ugyancsak azt indokolja, hogy a jogsértő magatartások természetének pontos ismerete alapján határozott és egyértelmű legyen mind a jog, mind pedig a jog alkalmazása. Ennek érdekében a törvény új tényállással egészíti ki a Btk.-t

3. A törvény a jogszabályváltozásokra tekintettel kiegészíti a Btk.-nak a hivatalos személyre vonatkozó értelmező rendelkezéseit.

-----STARTING---POINT---RESZLETES---

Az 1. §-hoz

1. A Btk. IX. fejezete azokat az értelmező rendelkezéseket öleli fel, amelyek a törvény általános részében vagy a különös rész több fejezetében szereplő fogalmak tartalmát határozzák meg. A 137. § 1. pontja a hivatalos személy fogalmát a közhatalmi jellegű tevékenységhez fűzi, az 1. pont h) pontja szerint a közjegyző hivatalos személy.

A közjegyzőkről szóló 1991. évi XLI. törvény 25. §-a bevezette a közjegyzői kar utánpótlását biztosító közjegyzőhelyettesi intézményt. A törvény 29. §-ának (2) bekezdése szerint a közjegyzőhelyettes a közjegyző utasítására és felelőssége mellett önállóan intézhet közjegyzői ügyeket, az általa készített közjegyzői okirat érvényességéhez, közjegyzői okiratról kiadvány vagy másolat kiadásához a közjegyző ellenjegyzése szükséges. A közjegyzőhelyettesnek ez a törvényben meghatározott feladatköre azt mutatja, hogy a közjegyzőhelyettes közhatalmi jellegű tevékenységet végez; ezért a közjegyzőhelyettest a Btk. alkalmazásában hivatalos személynek kell tekinteni. A törvény 1. §-ának (1) bekezdése ennek megfelelően módosítja a Btk. 137. §-a 1. pontjának h) alpontját.

2. A Btk. 137. §-a 1. pontjának a bírósági végrehajtásról szóló 1994. évi LIII. törvény (Vht.) 310. §-ának (1) bekezdésével beiktatott i) alpontja szerint az önálló bírósági végrehajtó hivatalos személy. A Vht. módosításáról szóló, 2000. évi CXXXVI. törvény bevezeti az önálló bírósági végrehajtóhelyettes intézményét (Vht. 240/C. §). Az önálló bírósági végrehajtóhelyettes a törvény szerint közhatalmi jellegű tevékenységet végez; ezért indokolt a Btk. 137. §-a 1. pontja i) alpontjának az a kiegészítése, amely a Btk. alkalmazásában az önálló bírósági végrehajtóhelyettest hivatalos személynek tekinti.

A 2. §-hoz

1. Az Alkotmánybíróság 18/2000. (VI. 6.) AB határozata a Btk. 270. §-ában foglalt rémhírterjesztés törvényi tényállására vonatkozóan megállapította, hogy az szükségtelenül korlátozza a véleménynyilvánítás szabadságát, illetve hogy a tényállás egyes elemei határozatlanságuk folytán sértik a jogbiztonság elvét, ezért a törvényi tényállást alkotmányellenesnek minősítette.

Ugyanakkor az Alkotmánybíróság a határozat III/4. pontjában kifejtette, hogy a Btk. 270. §-ának (2) bekezdését nem találta alkotmányellenesnek és nincs alkotmányos akadálya annak, hogy a törvényhozó büntetni rendelje a nagy nyilvánosság előtti tudatosan hamis tényállítást, ha azt rendkívüli helyzetben - pl. közveszély színhelyén, vagy háború idején - követik el, és a köznyugalom megzavarására vezethet. Tekintettel azonban arra, hogy a bűncselekmény törvényi tényállásának elemeit a Btk. 270. § (1) bekezdése határozta meg, nem volt mellőzhető a 270. § (2) bekezdésének megsemmisítése sem.

Az Alkotmánybíróság határozatának III/5. pontja kifejezésre juttatta azokat a szempontokat, amelyek a rémhírterjesztés törvényi tényállásának újraszabályozásával kapcsolatban szem előtt tartandók. Ezek figyelembevételével az a megoldás látszik a legcélszerűbbnek, ha a rémhírterjesztés törvényi tényállása rendszertanilag megmarad a Btk. XVI. Fejezetében foglalt közrend elleni bűncselekmények II. címében, a köznyugalom elleni bűncselekmények között, és a Btk. 270. §-a (1)-(2) bekezdésének összevonásával - amelyeket az Alkotmánybíróság megsemmisített - az eddigi minősített eset válik alapesetté.

Az Alkotmánybíróság határozata nem zárta ki annak lehetőségét, hogy a rémhírterjesztés immateriális bűncselekményként legyen újraszabályozva. Ezt a megoldást követi a Btk. a törvény vagy hatósági rendelkezés elleni izgatás (Btk. 268. §), a közveszéllyel fenyegetés (Btk. 270/A. §), és a garázdaság (Btk. 271. §) esetében is, amelyek rendszertanilag ugyancsak a köznyugalom elleni bűncselekmények között vannak elhelyezve.

Az Alkotmánybíróság határozata nem kifogásolta a való, vagy valótlan tény elferdítve állításának, vagy híresztelésnek az elkövetési magatartásba való felvételét, valamint a nagy nyilvánosságnak a fogalmát, minthogy ezek a büntetőjog rendszerében dogmatikailag is kimunkált fogalmak.

2. A megsemmisített tényálláshoz képest a törvény 2. §-a szerinti új törvényi tényállás két lényeges különbséggel iktatja be újra a rémhírterjesztés bűncselekményét.

a) Az egyik lényeges különbség, hogy a háború idején történő elkövetést, mint tényállási elemet mellőzi. Ennek indoka, hogy a Btk. állam elleni bűncselekményeket szabályozó X. fejezete, az emberiség elleni bűncselekményekről rendelkező XI. fejezete, a honvédelmi kötelezettség elleni, valamint a katonai bűncselekményeket tartalmazó XIX. és XX. fejezete kivételével a törvény a most megsemmisített törvényi tényálláson kívül csak a terrorcselekmény [261. § (2) bekezdés b) pontja] esetében rendeli büntetni minősített esetként a háború idején történő elkövetést.

A Btk.-nak az ún. „köztörvényes” bűncselekményeket szabályozó részében nem indokolt a háború idejére szóló büntetőjogi rendelkezéseket felvenni, hanem a rendkívüli állapotra és a szükséghelyzetre vonatkozó különleges jogszabályokban kell szabályozni az ilyen minősített időszakokban elkövetett köztörvényi bűncselekmények háború esetén történő súlyosabb megítélését. Ezért a háború idején elkövetett rémhírterjesztésre vonatkozó szabályozást a háborús helyzetekre vonatkozó különleges jogszabályokban kell elhelyezni.

b) A másik lényeges eltérés abból fakad, hogy az Alkotmánybíróság határozata a „köznyugalom megzavarására alkalmas” veszélyeztető eredményt túlságosan tágnak minősítette, és felhívta a figyelmet annak az alkotmányos sérelemnek a lehetőségére, amelyet a túlságosan általánosan megfogalmazott tényállási elem jelent.

Az emberek nagyobb csoportjában zavar, vagy nyugtalanság keltésére való alkalmasság pontosabb, és a jogalkalmazók számára egyértelműbb útmutatást adhat, mint a megsemmisített tényállásban szereplő eredmény. Figyelemmel arra, hogy a törvényi tényállás továbbra is a XVI. fejezet II. címében nyer szabályozást, amely a köznyugalom elleni bűncselekményekről rendelkezik, a törvény szerinti megoldás mindenképpen pontosabb eligazítást ad a jogalkalmazók és az állampolgárok számára a büntetőjogilag tiltott magatartás mibenlétéről.

A Btk. 270. §-ának az Alkotmánybíróság által hatályos kívül helyezett (1) bekezdése vétségi, míg a (2) bekezdése bűntetti alakzatot szankcionált. Az utóbbi alá tartozott a közveszély színhelyén vagy háború idején elkövetés. A törvény - a háború idején elkövetés elhagyása után fennmaradó - elkövetési magatartásokat bűntettnek nyilvánítja, és valamennyi esetre három évig terjedő szabadságvesztést állapít meg. A vétségi alakzat elhagyását az indokolja, hogy a törvény szerint a bűncselekmény csak akkor valósul meg, ha az emberek nagyobb csoportjában alkalmas zavar vagy nyugtalanság keltésére, tehát az Alkotmánybíróság által megsemmisített tényállásnál nagyobb tárgyi súlyú.

A 3. §-hoz

1. A sportrendezvényeken történő jogsértő magatartások többnyire olyan jogtárgyakat sértenek, amelyek védelme büntetőjogilag rendezett. Rendezett büntetőjogilag a becsületsértő, vagy valamely közösséget sértő kifejezések használatának, a rongálásoknak, a garázda magatartásoknak, a tiltott jelképek használatának és a nemzeti jelképeink megcsúfolásának, az élet, testi épség és a vagyon elleni magatartásoknak, a rendet biztosító hivatalos személy, illetve annak intézkedése elleni magatartásoknak a megítélése. A jogsértések megállapítására nyilvánvalóan szabálysértésekről szóló 1999. évi LXIX. törvény és az egyes szabálysértésekről szóló 218/1999. (XII. 28.) Korm. rendelet rendelkezései is lehetőséget biztosítanak.

A törvény abból indul ki, hogy az említett jogsértő magatartások esetében a sportesemény helyszínén, illetve a sporteseménnyel összefüggésben történő elkövetés többletmotívumként való meghatározása egyrészt nem járna „többletvisszatartó” erővel. Másrészt miután e magatartások esetében a csoportos elkövetés rendre (fel)minősítő körülmény, így e mellé az említett többletmotívumok beillesztése már „többlettartalommal” nem bírna.

Ugyanakkor van olyan védendő jogi tárgy, aminek kapcsán reális alapon szóba jöhet a kriminalizáció. Ez pedig a rend megtartását, fenntartását biztosító rendező intézkedése, illetve az ezzel szembeni ellenállás, a rend megzavarásán túlmenő rendbontás. A büntetőjog számára ez nem ismeretlen, hiszen a Btk. 228/A. § (2) bekezdése büntetéssel fenyegeti azt, aki a gyülekezési jogról szóló törvény hatálya alá tartozó rendezvény rendezőjének a rend fenntartása érdekében tett intézkedésével szemben erőszakkal vagy fenyegetéssel ellenállást tanúsít.

2. A gyülekezési jogról szóló 1989. évi III. törvény hatálya nem terjed ki a kulturális és sportrendezvényekre. Ennek folytán az ilyen rendezvényre nem alkalmazhatóak a gyülekezési jogról szóló törvény végrehajtására kiadott, a rendezvények rendjének biztosításával kapcsolatos rendőri feladatokról szóló 15/1990. (V. 14.) BM rendelet rendelkezései. A gyülekezési jogról szóló törvény olyan értelmű módosítása, mely szerint a kulturális és sportrendezvények is e törvény hatálya alá, következésképpen az idézett belügyminiszteri rendelet hatálya alá essenek, nem indokolt.

A kulturális és sportrendezvények látogatása nem az Alkotmányban biztosított gyülekezési jog gyakorlása, és ez a helyzet a büntetőjogban azt a szabályozást eredményezte, hogy a gyülekezési törvény hatálya alá nem tartozó rendezvényen történő rendbontásra - az előbbiekben felsorolt általános büntetőjogi tényállásokon kívül - nincs olyan tényállás, mint a gyülekezési jog hatálya alá eső rendezvényeken a gyülekezési joggal visszaélés. Ezért a törvény a Btk. 228/A. §-a (2) bekezdésének hatályon kívül helyezése mellett a Btk.-t egy új alcímmel és egy új 271/A. §-sal egészíti ki.

3. A bűncselekmény elkövetője az, aki nyilvános rendezvényen tartózkodik, és a rendezvény rendezőjének a rend fenntartására tett intézkedésével szemben erőszakkal vagy fenyegetéssel ellenállást tanúsít. Az új törvényi tényállás elemei a magyar büntetőjogban hagyományos fogalmak, így a jogalkalmazók számára ezek az elkövetési magatartások jól értelmezhetőek lesznek.

A törvény e bűncselekményt immateriális tényállásként határozza meg, mert az elkövetési magatartásokhoz kapcsolódó, és azokkal ok-okozati összefüggést feltételező eredmény tényállási elemként történő beiktatása a bűncselekmény megállapíthatóságát, bizonyítását nehezítené.

A törvény szerinti új bűncselekmény - mint az a rendszerbeli elhelyezésből is látszik - hasonló jellegű, mint a Btk. 271. §-a szerinti garázdaság. A két bűncselekmény közötti elhatárolás alapja, hogy az új tényállás csak nyilvános rendezvényen követhető el. Hasonlóan a garázdasághoz, a nyilvános rendezvény rendjének megzavarása is csak akkor állapítható meg, ha súlyosabb bűncselekmény nem valósult meg. Ha a sportrendezvénnyel összefüggésben olyan bűncselekményt is elkövettek, amely kétévi szabadságvesztésnél súlyosabban büntetendő, ezt a súlyosabb bűncselekményt kell megállapítani. A rendbontás bűncselekménye egységesen, valamennyi nyilvános rendezvényen történő rendbontást két évig terjedő szabadságvesztéssel fenyegetett vétségként, a csoportosan vagy felfegyverkezve való elkövetést pedig 3 évig terjedő szabadságvesztéssel fenyegetett bűntettként határozza meg.

4. Az (1) bekezdésben meghatározott vétségi tényállást az valósítja meg, aki a nyilvános rendezvény rendezőjének a rend fenntartása érdekében tett intézkedésével szemben erőszakkal vagy fenyegetéssel ellenállást tanúsít, feltéve, hogy súlyosabb bűncselekmény nem valósul meg. A törvény tehát a rendbontást szubszidiárius bűncselekményként fogalmazza meg. E vétség büntetése két évig terjedő szabadságvesztés, közérdekű munka vagy pénzbüntetés.

5. A (2) bekezdés az (1) bekezdésben meghatározott cselekmény súlyosabb esetéről rendelkezik: három évig terjedő szabadságvesztéssel büntetendő bűntett valósul meg, ha a rendbontást csoportosan vagy felfegyverkezve követik el. Az előbbi esetre a Btk. 137. §-ának 13. pontja, az utóbbira a Btk. 137. §-a 4. pontjának második fordulata szerinti értelmező rendelkezés az irányadó.

6. A rendzavarásnak a köznyugalmat megzavaró jellege indokolttá teheti, hogy az elkövetőt egy vagy több helységből, illetőleg az ország meghatározott részéből ideiglenesen távol tartsák. Ezért a (3) bekezdés úgy rendelkezik, hogy mellékbüntetésként - hasonlóan a garázdasághoz - kitiltás alkalmazásának is helye van. A kitiltás alkalmazására akkor kerülhet sor, ha a bíróság az elkövetőt szabadságvesztésre ítéli [Btk. 60. § (1) bek.].

7. A (4) bekezdés a Btk. 271/A. §-ának alkalmazását illetően értelmező rendelkezést tartalmaz. Az (1) bekezdésben említett nyilvános rendelkezésen e § alkalmazásában egyrészt a gyülekezési jogról szóló 1989. évi III. törvény hatálya alá tartozó rendezvényt, másrészt az olyan kulturális és sportrendezvényt kell érteni, amely a közönség számára azonos feltételek mellett nyitva áll.

-----STARTING---POINT---VEGE---

A 4. §-hoz

A 4. § a törvény hatályba lépését differenciáltan szabályozza. Az (1) bekezdés általános szabálya szerint a törvény a kihirdetését követő tizenötödik napon lép hatályba. A hatályba lépéssel egyidejűleg a hatályát veszti a Btk. 228/A. §-ának (2) bekezdése, amely a rendbontás új szabályozásával tárgytalanná vált.

A (2) bekezdés a törvény 1. §-ának (2) bekezdését illetően állapít meg az (1) bekezdésben meghatározott hatályba lépéstől eltérő rendelkezést. Eszerint a törvény 1. §-ának (2) bekezdése 2001. április 1-jén lép hatályba, figyelemmel a Vht. módosításának várható hatályba lépési időpontjára.