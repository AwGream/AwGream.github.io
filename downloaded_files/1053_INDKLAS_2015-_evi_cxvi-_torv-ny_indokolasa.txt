2015. évi CXVI. törvény indokolása

az egyes fővárosi fejlesztési beruházások gyorsításáról és egyszerűsítéséről

-----STARTING---POINT---ALTALANOS--- 

A budapesti M3 metróvonal rekonstrukciója és északi meghosszabbítása halasztást nem tűrő kiemelt fővárosi fejlesztési feladat, amelyet a következő tervidőszakban európai uniós és hazai fejlesztési források bevonásával a lehető legsürgősebben el kell kezdeni, és a fővárosi közlekedés biztonsága érdekében mielőbb be kell fejezni.

Budapest III. kerületében a Csillaghegyi öblözet árvízvédelmét szolgáló beruházás biztonsági szempontból halaszthatatlan, amelynek gyors lebonyolításához jelentős közérdek fűződik.

Az Országgyűlés az épített környezet alakításáról és védelméről szóló 1997. évi LXXVIII. törvény (Étv.) rendelkezései között lehetővé tette, hogy a Fővárosi Önkormányzat a Margitszigetre és a Duna-parti területek egy részére Duna-parti építési szabályzatot állapítson meg, amely telekalakítási és építésjogi szabályozási elemeket tartalmaz. Tekintettel arra, hogy az Étv. szerint alapvetően a kerületi önkormányzatok rendelkeznek építési szabályzat megállapítási jogkörrel és a Duna-parti szabályozással érintett terület lehatárolása nem pontos, ezért - a fővárosi fejlesztésekhez szükséges - Duna-parti építési szabályzat elfogadásához a törvényben indokolt az érintett területeket pontosan lehatárolni.

A fővárosi városfejlesztési célkitűzések érvényesülése és a budapesti közösségi közlekedés színvonalának emelése érdekében, valamint a helyi közlekedési fejlesztésként megvalósuló budapesti M3-as metróvonal rekonstrukciójával és északi meghosszabbításával kapcsolatos, továbbá Budapest főváros III. kerületében a Csillaghegyi öblözet árvízi biztonságának növeléséhez kapcsolódó, egyes fővárosi fejlesztési beruházások gyorsításának és egyszerűsítésének elősegítése céljából indokolt a törvény megalkotása.

-----STARTING---POINT---RESZLETES---

Az 1. §-hoz

A törvény 1. § (1) bekezdése a törvény hatályát határozza meg, megjelölve a törvény hatálya alá tartozó ingatlanokat és részletesen körülírva a közlekedési és az árvízvédelmi beruházásokat. Rögzíti továbbá, hogy a törvény hatálya az ilyen módon meghatározott beruházással összefüggő beszerzésekre és közigazgatási hatósági eljárásokra terjed ki. A vasúthatósági engedélyezési eljárásokhoz hasonlóan a törvény sajátos hatósági eljárási rendelkezései alól kivételként határozza meg a kisajátítási eljárások, valamint az előzetes vizsgálati és környezeti hatásvizsgálati eljárások körét, azok speciális, hosszabb határidőt igénylő jellegére, a kisajátítási eljárás esetében továbbá annak alkotmányos kötöttségei által meghatározott kereteire tekintettel.

Az 1. § (2) bekezdésében kinyilvánításra kerül, hogy a beruházás, illetve a beruházás megvalósítása érdekében kötendő szerződések kiemelten fontos közérdeket szolgálnak, ezáltal segítve a jogalkalmazót azoknak a jogszabályoknak az alkalmazása során, amelyek esetén a kiemelkedően fontos közérdek relevanciával bír. Az 1. § (3) bekezdése rögzíti, hogy a beruházások megvalósításával összefüggő beruházási és fejlesztési, továbbá az ezekkel összefüggő beszerzési tevékenység ellátása nemzetgazdasági szempontból kiemelt jelentőségű közfeladatnak minősül, ami a beruházások lebonyolításával kapcsolatban jelentőséggel bír.

A 2. §-hoz

A törvény 2. § (1) és (2) bekezdése a megjelölt beruházásokkal összefüggésben lefolytatott közigazgatási hatósági eljárásokban a törvényi általános ügyintézési határidőkhöz képest rövidebb ügyintézési és szakhatósági eljárási határidőt állapít meg azzal, hogy jogszabály ennél rövidebb határidőt is megállapíthat az egyes eljárási típusokra. Ugyancsak rövidebb eljárási határidőket tartalmaz a törvény 2. § (3) bekezdése az általános szabályokhoz képest a tervezés jóváhagyása során a közmű- és energiaszolgáltató szervek nyilatkozattétele esetében. A hatósági eljárások gyorsítását szolgálja a törvény 2. § (4) bekezdésének az a rendelkezése is, amely az elsőfokú határozatnak a fellebbezésre tekintet nélküli végrehajthatóságát teszi lehetővé. A törvény 2. § (5) bekezdése a tervezési és engedélyezési eljárás egyszerűsítését teszik lehetővé a megjelölt beruházásokkal kapcsolatban. A törvény 2. §-ának a rendelkezései azt a célt szolgálják, hogy a törvényben meghatározott beruházások a lehető leggyorsabban megvalósulhassanak.

A 3. §-hoz

A törvény 3. §-a rögzíti, hogy amennyiben a megjelölt beruházások megvalósításához és működéséhez szükséges ingatlan nem az építtető tulajdonában van, akkor a szükséges földhasználati és egyéb jogot elsődlegesen a felek közötti megállapodással kell rendezni. Arra az esetre, ha a megállapodás nem jön létre, a törvény kimondja, hogy a szükséges ingatlanokat - a törvényben megjelölt célból - ki kell sajátítani a kisajátításra vonatkozó általános szabályok szerint, azaz az érintett ingatlan tulajdonosa azonnali és teljes körű kártalanítása mellett.

A 4. §-hoz

Annak érdekében, hogy a megjelölt beruházások építtetője a beruházás megvalósításával kapcsolatos jogait megfelelően tudja gyakorolni, a törvény 4. §-a általános tájékoztatási és javaslattételi joggal ruházza fel a beruházót, illetve a beruházások megvalósítását elősegítő konkrét intézkedések megtételére vonatkozó javaslattételi jogot is biztosít a számára.

Az 5. §-hoz

A törvény 5. § (1) bekezdése a közlekedési beruházás tekintetében sajátos településrendezési követelményeket állapít meg. Az eltérő szabályok megalkotása azért indokolt, mert a létesítményfejlesztési ingatlanokon a beruházás megvalósításához szükséges általános szabályok alkalmazása több tekintetben megoldhatatlan. A törvény 5. § (2) bekezdése továbbá külön jogszabály megalkotására ad felhatalmazást, amely a közlekedési beruházás tekintetében a fővárosi és kerületi településrendezési eszközöknek az előírásaitól való eltérést teszi lehetővé az M3 metróvonalat érintő építmények tekintetében. A törvény 5. § (3) és (4) bekezdése a közlekedési beruházáshoz kapcsolódó telekalakítási és ingatlan-nyilvántartási eljárások egyszerűsítését szolgálják.

A 6. §-hoz

A törvény 6. §-a jelöli ki a megjelölt beruházások építtetőit. A törvény 6. § (1) bekezdése a közlekedési beruházás építtetőjeként vagylagosan Budapest Főváros Önkormányzatát, illetve a fővárosi önkormányzat 100%-os tulajdonában álló Budapesti Közlekedési Zártkörűen Működő Részvénytársaságot (BKV Zrt.) jelöli meg, figyelemmel arra, hogy az építtető egyértelmű kijelölése akkor történhet meg, amikor a beruházáshoz szükséges fejlesztési források biztosításával kapcsolatos döntések véglegesen megszületnek. A törvény 6. § (2) bekezdése az árvízvédelmi beruházás építtetőjeként egyértelműen kijelöli Budapest Főváros Önkormányzatát.

A 7. §-hoz

A törvény 7. § (1) bekezdése egyértelműen rögzíti, hogy az árvízvédelmi beruházás során megvalósuló létesítményt az elsőrendű árvízvédelmi vonalra vonatkozó előírások szerint kell kialakítani, s az így kialakított védmű - a jogszabályban előírt külön minősítési eljárás nélkül - elsőrendű árvízvédelmi vízi létesítménynek minősül. A törvény 7. § (2) és (3) bekezdése - a fokozott árvízvédelmi veszélyre tekintettel - az árvízvédelmi beruházás előkészítése során szükséges mobilgát létesítése esetén lehetővé teszi a régészeti eljárások szabályainak egyszerűsített alkalmazását.

A 8. §-hoz

A törvény 8. §-a az árvízvédelmi beruházás tekintetében a fővárosi és kerületi településrendezési eszközöknek az előírásaitól való eltérést teszi lehetővé, ami azt a célt szolgálja, hogy a törvényben meghatározott árvízvédelmi beruházás a lehető leggyorsabban megvalósulhasson.

-----STARTING---POINT---VEGE---

A 9. §-hoz

Felhatalmazó rendelkezések.

A 10. §-hoz

Hatályba léptető rendelkezés.

A 11. §-hoz

Átmeneti rendelkezés.