2005. évi XXX. törvény indokolása

az egyes nemzetközi szerződések kihirdetéséről rendelkező jogszabályok, valamint a Büntető Törvénykönyvről szóló 1978. évi IV. törvény módosításáról

Általános indokolás

1. Az Alkotmánybíróság az 54/2004. (XII. 13.) AB határozatával (a továbbiakban: AB határozat) jelentős mértékben átalakította a Büntető Törvénykönyvről szóló 1978. évi IV. törvénynek (a továbbiakban: Btk.) a 2003. évi II. törvénnyel megállapított, a kábítószerrel való visszaéléssel kapcsolatos rendelkezéseit. Az Alkotmánybíróság megállapította, hogy a vonatkozó tényállások „hatósági engedély nélkül”, illetve „hatósági engedéllyel nem rendelkezőnek”, illetve az „együttesen történő kábítószer-fogyasztás alkalmával” szövegrészei alkotmányellenesek, és azokat a kihirdetés napjával megsemmisítette.

Az AB határozat 2005. május 31-i hatállyal megsemmisítette a Btk. 286/A. §-ában foglalt kábítószer fogalmat is, mivel nem tartotta a jogbiztonsággal összeegyeztethetőnek, hogy az 1965. évi 4. törvényerejű rendelettel kihirdetett, a New Yorkban, 1961. március 30-án kelt Egységes Kábítószer Egyezmény (a továbbiakban: Egységes Kábítószer Egyezmény), illetve az 1979. évi 25. törvényerejű rendelettel kihirdetett, a pszichotróp anyagokról szóló, Bécsben, az 1971. évi február hó 21. napján aláírt egyezmény (a továbbiakban: Pszichotróp Egyezmény) I-IV. listáinak eredeti és mindenkor hatályos (módosított) szövegét az Országgyűlés törvényben nem hirdette ki. Az AB határozat értelmében a kábítószereket, illetve a pszichotróp anyagokat felsoroló listák törvényi szintű kihirdetésének hiányában a Btk. 282-283/A. §-ai vonatkozásában a bűncselekmény elkövetési tárgya a jogbiztonság követelményét kielégítő módon nem határozható meg.

Az AB határozat alapján tehát 2005. május 31-én - a megsemmisítésre tekintettel - kikerül a Btk.-ból a kábítószerrel visszaélés bűncselekmény tárgyának meghatározása, amely nélkül a tényállás egésze alkalmazhatatlanná válik. Erre tekintettel az előbb jelzett határidőig az értelmező rendelkezés helyébe új, a jogbiztonságot az AB határozat rendelkezésének megfelelően biztosító értelmező rendelkezést kell illeszteni. Ez a törvény benyújtásának indoka.

2. A törvény az AB határozat e rendelkezésének végrehajtására egyrészt az Egységes Kábítószer Egyezmény I-IV. listáinak, illetve a Pszichotróp Egyezmény I-IV. listáinak szövegét hirdeti ki a két törvényerejű rendeletbe egy-egy melléklet beillesztésével, másrészt a két egyezmény hivatalos magyar nyelvű szövegét is ismételten megállapítja, mivel a két törvényerejű rendelettel kihirdetett hivatalos magyar fordítás nem pontosan tartalmazza az egyezmények rendelkezéseit, amelyre az AB határozat is felhívta a figyelmet, harmadrészt pedig a Btk.-nak a kábítószer fogalmát meghatározó 286/A. §-át - amelyet az Alkotmánybíróság 2005. május 31. napjával megsemmisített - fogalmazza újra, és az értelmező rendelkezésben az egyezmények kihirdetéséről rendelkező törvényerejű rendeletek mellékletében meghatározott anyagokra utal.

3. Az AB határozat indokolása ugyanakkor kimondja, hogy: „Az Alkotmánybíróság jelen esetben is irányadónak tekintette korábbi álláspontját. A hivatkozott rendelkezések részleges megsemmisítése nem érinti a kábítószerrel visszaélés bűncselekménnyé nyilvánításában megtestesülő jogalkotói álláspontot, s „dekriminalizálást” sem jelent. A jogalkotónak a megsemmisítés folytán módjában áll a mentesülés esetköreinek újraszabályozása olyan feltételek mellett, amelyek megfelelnek az Alkotmány rendelkezéseinek és a nemzetközi szerződések normatív szabályainak, lehetőséget nyújtanak az egyezményekben a kiskorúak védelme érdekében előírt gondosan megfogalmazott mércék és kivételt teremtő „esetkörök” figyelembevételére.”

Az Alkotmánybíróság e megállapítására, valamint arra figyelemmel, hogy az Európai Unió Tanácsa 2004. október 25-én fogadta el a tiltott kábítószer-kereskedelem területén a bűncselekmények tényállási elemeire és a büntetésekre vonatkozó minimumszabályok megállapításáról szóló 2004/757/IB kerethatározatát, amely szerint a tagállamoknak 2006. május 12-ig meg kell felelniük a kerethatározat rendelkezéseinek, a Btk. kábítószerrel visszaélés bűncselekményének teljes újraszabályozása egy későbbi időpontban, kiérlelt szakmai vita alapján történhet meg.

Részletes indokolás

Az 1. §-hoz

Az AB határozat indokolása (VI. rész 4.1. pont) is tartalmazza, de a törvény-előkészítés során is egyértelművé vált, hogy az Egységes Kábítószer Egyezmény hivatalos magyar fordítása hibás. Az Egyezményt kihirdető magyar jogszabály (az 1965. évi 4. törvényerejű rendelet) csak az Egységes Kábítószer Egyezmény hivatalos magyar fordítását tartalmazza, az angol nyelvű szövegét nem. Ugyanez a helyzet az Egységes Kábítószer Egyezményt módosító 1972. évi Genfi Jegyzőkönyvet (a továbbiakban: Jegyzőkönyv) kihirdető 1988. évi 17. törvényerejű rendelet esetében, amely a Jegyzőkönyv angol nyelvű szövegét nem, a hivatalos magyar fordítását pedig hibásan tartalmazza.

A nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése szerint a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelven vagy az eredeti idegen nyelvek egyikén is ki kell hirdetni. Ezért a törvény az Egységes Kábítószer Egyezmény és az azt módosító Jegyzőkönyv módosításokkal egységes szerkezetbe foglalt angol szövegét és annak hivatalos magyar fordítását az 1965. évi 4. törvényerejű rendelet 2. §-ában foglalt régi hivatalos magyar fordítást „felülírva”, a tvr. 2. §-ának módosításával hirdeti ki.

A 2. §-hoz

1. Az AB határozat rendelkező részének 5. pontja megállapította, miszerint az Országgyűlés alkotmányellenes mulasztást követett el azzal, hogy az Egységes Kábítószer Egyezmény I-IV. listáinak eredeti és mindenkor hatályos (módosított) szövegét törvényben nem hirdette ki, és a mulasztás pótlására (a listák szövegének kihirdetésével kapcsolatos jogalkotói feladat teljesítésére) 2005. május 31. napjáig adott határidőt.

Ahogyan azt az Alkotmánybíróság megállapította, az Egységes Kábítószer Egyezményt az 1965. évi 4. törvényerejű rendelet részlegesen hirdette ki. A tvr. nem tartalmazta az Egységes Kábítószer Egyezmény részét képező, az ellenőrzés alá vont anyagokat tartalmazó jegyzékek egyikét sem. A tvr. végrehajtására kiadott 8/1968. (II. 9.) Korm. rendelet sem tette közzé ezeket a jegyzékeket, hanem ez utóbbi kormányrendelet végrehajtásaként kibocsátott, a kábítószer termelésének, gyártásának, feldolgozásának, forgalomba hozatalának, raktározásának és használatának szabályozásáról szóló 1/1968. (V. 12.) BM-EüM együttes rendelet (a továbbiakban: együttes rendelet) mellékleteként került sor a listák közzétételére. Bár az Alkotmánybíróság azt állapította meg, hogy „az együttes rendelet egy, a nemzetközi és a nemzeti listát, valamint a kábítószert tartalmazó gyógyszerkészítményeket is magában foglaló vegyes rendszert hozott létre, melyet a jogalkotás lényegében mind a mai napig megtartott”, ez nem így van, mert az együttes rendelet 1. melléklete tartalmazta az Egységes Kábítószer Egyezmény I-IV. Jegyzékeibe foglalt kábítószerek listáját, míg az Alkotmánybíróság által „nemzeti” listaként említett kábítószerek jegyzékét az együttes rendelet 2. melléklete állapította meg. Az együttes rendelet időközbeni módosításai során az eredetileg két szert tartalmazó nemzeti lista is módosult, és 2004. április 30-án ezen a listán már csak egy olyan szer volt, amely az Egységes Kábítószer Egyezmény alapján nem minősült kábítószernek. Ez az anyag (a pentazocin) jelenleg a kábítószerekkel és pszichotróp anyagokkal végezhető tevékenységekről szóló 142/2004. (IV. 29.) Korm. rendelet (a továbbiakban: kormányrendelet) 1. mellékletének P2 listáján szerepel. Ez a kormányrendelet - amely 2004. május 1-jén lépett hatályba - váltotta fel az együttes rendeletet, amely az 1. számú mellékletében tette közzé a K1-K3 kábítószerlistákat. A hatályos kormányrendelet azonban csupán utalást tartalmaz arra, hogy a mellékletében foglalt listák azonosak a nemzetközi egyezmények „aktualizált” megfelelő listáival.

2. Az Alkotmánybíróság rámutatott: „A kábítószer-jegyzékek kihirdetésével kapcsolatos jogi megoldásnak jogbizonytalanságot eredményező büntetőjogi következményei vannak. Az elmúlt évtizedekben az együttes rendeletet számos alkalommal módosították, ám az csak az Egységes Kábítószer Egyezmény idegen nyelvű szövegének az együttes rendelet, illetve a kormányrendelet szabályaival történő részletes összehasonlító elemzéséből és csak kétes biztonsággal állapítható meg, hogy a módosítás mely esetekben függött össze az Egyezmény tartalmának változásával, s mikor jelentett kizárólag belső jogalkotást. Az Alkotmánybíróság határozata szerint a listák az Egyezmény szövege szerint is annak szerves részét képezik. Hiányuk az Egyezmény mindazon konkrét cikkeit kiüresítik vagy vonatkoztatási alap híján értelmezhetetlenné teszik, amelyek a jegyzékekre hivatkoznak. Csak e lajstromokból ismerhető meg, hogy az Egyezmények mely anyagokat tekintik kábítószernek, vagy pszichotróp anyagnak, konkrétan milyen szerek, készítmények esetében mely rendelkezéseiket kell alkalmazni. Mellőzésük ezért - függetlenül az Alkotmány 7. § (1) bekezdésétől - közvetlenül sérti az Alkotmány 2. § (1) bekezdésének részét képező normavilágosság követelményét.”

3. A törvény mindezek alapján - az Alkotmánybíróság határozatának eleget téve - az Egységes Kábítószer Egyezményt kihirdető 1965. évi 4. törvényerejű rendeletet egy melléklettel egészíti ki, amely tartalmazza a kábítószerek Egységes Kábítószer Egyezmény szerinti I-IV. Jegyzékének aktualizált állapotát, úgy, hogy abból megállapítható legyen, miszerint melyik, az eredeti listán még nem szereplő, oda később felvett kábítószert mely időponttól kell a Magyar Köztársaságban ilyenként kezelni.

A jegyzékek tartalmának meghatározása az alábbiak szerint történt: a jelenleg hatályos, kábítószerjegyzékeket tartalmazó kormányrendelet 1. számú mellékletének K1-K3 jelzésű jegyzékeit össze kellett vetni az együttes rendelet 1. számú mellékletének eredeti szövegében szereplő anyagokkal, amely utóbbi az egészségügyi miniszter nyilatkozata szerint teljes egészében megegyezik az Egységes Kábítószer Egyezmény I-IV. Jegyzékében foglalt anyagokkal. Ezt követően az együttes rendelet 1. §-ának (3) bekezdése alapján kiadott 15/1981. (XII. 8.) EüM rendelettel, a 11/1984. (XI. 16.) EüM rendelettel, a 12/1988. (X. 14.) SzEM rendelettel és a 11/1991. (V. 14.) NM rendelettel az együttes rendelet 1. számú mellékletének I-IV. jegyzékében történt módosítások átvezetése következett, amelyet a normaszövegben az jelöl, hogy a megjelölt rendeletekkel beiktatott szereknél zárójelben szerepel, hogy az anyag Magyarországon mely időponttól minősül kábítószernek. Ahol ilyen megjegyzés nincs, ott értelemszerűen az együttes rendelet hatályba lépésétől a szer Magyarországon kábítószernek minősül. Az együttes rendeletet módosító miniszteri rendeletek által a jegyzékekbe beiktatott szerek az egészségügyi miniszter nyilatkozata szerint teljes egészében megegyeznek az Egységes Kábítószer Egyezmény I-IV. Jegyzékét időközben módosító, az Egyezménynek megfelelő eljárás során a jegyzékekre felkerült szerekkel.

4. Büntetőjogi szempontból csak az Egységes Kábítószer Egyezmény I. és II. Jegyzékének van szerepe. Az Egységes Kábítószer Egyezmény a hatálya alá tartozó kábítószereket és a kábítószer-tartalmú készítményeket négy jegyzékbe foglalta. E jegyzékek az Egyezmény mellékletét képezik, és tartalmuk az Egyezményben meghatározott eljárási rendben, az Egyezményben részes államok vagy az Egészségügyi Világszervezet javaslatára változik.

Az Egységes Kábítószer Egyezmény I. Jegyzéke a legtöbb ellenőrzési rendszabály hatálya alá tartozó kábítószereket sorolja fel. A II. Jegyzékben felsorolt kábítószerek kiskereskedelmével összefüggésben az Egységes Kábítószer Egyezmény egyes tevékenységeket nem szabályoz, így azok meghatározását a részes államokra bízza; ám a kiskereskedelmi értékesítés körén túl az Egységes Kábítószer Egyezményben előírt rendszabályok a kábítószerek e csoportjára is irányadóak. E két jegyzékben feltüntetett természetes eredetű és szintetikus anyagok jelentik a kábítószereket, amelyekkel bármilyen tevékenység szigorú rendszabályok betartásával végezhető, és amelyek megszegése esetére a nemzeti jogalkotó büntető jellegű joghátrány alkalmazását helyezi kilátásba. A nemzeti büntető jogalkotás, azaz a bűncselekmények tényállásainak meghatározása szempontjából csak e két jegyzéknek van jelentősége.

A III. Jegyzékben feltüntetett készítmények olyan szilárd vagy folyékony keverékek, amelyek kábítószert, azaz az I. vagy a II. Jegyzékben feltüntetett anyagot tartalmaznak. A készítmények külön listán való szerepeltetését elsősorban az indokolja, hogy rájuk az Egységes Kábítószer Egyezményben meghatározott nemzetközi kereskedelmi rendszabályok kevés kivétellel nem vonatkoznak, és a nemzetközi kereskedelmüket mennyiségi értelemben az Egységes Kábítószer Egyezmény nem korlátozza, a velük végzett egyéb tevékenység, úgymint a gyártás, a belföldi kereskedelem és forgalmazás azonban a rendszabályok hatálya alá tartozik.

A IV. Jegyzék az I. Jegyzékben feltüntetett, olyan kábítószerek listáját jelenti, amelyekre - veszélyességük miatt - az Egységes Kábítószer Egyezményben részes államok különleges ellenőrzési rendszabályokat kötelesek alkalmazni. Ezek előállítását, gyártását, kivitelét, kereskedelmét, tartását, illetve felhasználását bármely részes állam közérdekből akár meg is tilthatja.

A 3. §-hoz

A törvény 3. §-a - az 1. §-hoz fűzött részletes indokokkal megegyező kiindulási alapon - a Pszichotróp Egyezményt kihirdető 1979. évi 25. törvényerejű rendelet 2. §-át módosítva, e nemzetközi egyezmény angol szövegét és hivatalos magyar fordítását hirdeti ki.

A 4. §-hoz

1. A Pszichotróp Egyezményt kihirdető tvr. 4. §-a szerint az (azóta már hatályon kívül helyezett, szabálysértésekről szóló) 1968. évi I. törvény 90. §-ának alkalmazásában kábítószeren a visszaélés szempontjából veszélyes pszichotróp anyagot is érteni kell. A régi szabálysértési törvény 90. §-a tartalmazta a kábítószerrel visszaélés szabálysértését, amelyet az követett el, aki arra jogosulatlan személynek vagy a megengedett mennyiségen felül bárkinek kábítószert juttatott, vagy aki a kábítószerek nyilvántartására, tárolására vagy elszámolására vonatkozó kötelességét megszegte. E szabálysértési tényállást jelenleg a szabálysértési jog már nem tartalmazza, az egyes szabálysértésekről szóló 218/1999. (XII. 28.) Korm. rendelet 11. §-a „kábítószer-rendészeti szabálysértés” néven rendeli büntetni azt, aki a kábítószerek, illetőleg a pszichotróp anyagok rendelésére, kiadására, forgalmazására, nyilvántartására, tárolására, illetőleg elszámolására, valamint ezek gyártására, exportálására, importálására, tranzitálására, az ilyen anyagokkal végezhető kutatásra, továbbá az ezen anyagokkal kapcsolatos adatszolgáltatási kötelezettségre vonatkozó szabályokat megszegi, vagy kábítószerek és pszichotróp anyagok tiltott előállításához, gyártásához is használt vegyi anyagokkal (ellenőrzött anyagok) végezhető egyes tevékenységek végzésének szabályait megszegi.

A Pszichotróp Egyezményt kihirdető tvr. 4. §-a tehát már elavult rendelkezést tartalmaz. Ugyanakkor a Btk. rendelkezései közé a büntető jogszabályok módosításáról szóló 1993. évi XVII. törvény 63. §-a új értelmező rendelkezésként iktatta be a 286/A. §-t, amelynek eredeti szövege szerint a 282. § és a 282/A. § alkalmazásában kábítószeren a visszaélés szempontjából veszélyes pszichotróp anyagot is érteni kell. Ezt a rendelkezést lényegében a Btk. minden, e szakaszt érintő módosítása átvette. A 2003. évi II. törvény pedig azzal konkretizálta, hogy kifejezetten nevesítette a Pszichotróp Egyezmény végrehajtására kiadott jogszabályban meghatározott anyagokat. A törvény e rendelkezéséhez fűzött miniszteri indokolás szerint: „A törvény a Btk. 286/A. §-a (2) bekezdésének módosításával meghatározott jogszabályra történő utalással pontosabban határozza meg, hogy a Btk. 282-283. §-ainak alkalmazásában mit kell kábítószeren érteni. Ezeket az anyagokat [...] a pszichotróp anyagok tekintetében [a (2) bekezdés b) pontja] a 4/1980. (VI. 24.) EüM-BM együttes rendelet mellékletének 1. és 2. jegyzéke határozza meg.”

2. Figyelemmel arra, hogy az AB határozat folytán a Pszichotróp Egyezmény I-IV. listáit is törvényben kell kihirdetni, amelyet a jelen törvény 5. §-a a Pszichotróp Egyezményt kihirdető 1979. évi 25. törvényerejű rendelet melléklettel történő kiegészítésével hajt végre, szükséges, hogy a tvr. 4. §-ában a régi, elavult utalás helyett a Btk. jelenlegi szakaszaira, illetve arra történjék utalás, hogy a büntetőjog szempontjából a kábítószerrel egy tekintet alá eső veszélyes pszichotróp anyagon a tvr. mellékletébe felvett I-IV. Jegyzék szerinti pszichotróp anyagok közül csak az I. és II. Jegyzék szerinti anyagokat kell érteni.

Az 5. §-hoz

1. A Pszichotróp Egyezmény jegyzékeivel kapcsolatban ugyanaz a jogi helyzet alakult ki, mint az Egységes Kábítószer Egyezmény jegyzékeinél. Ezért a törvény az AB határozatnak megfelelően a Pszichotróp Egyezményt kihirdető 1979. évi 25. törvényerejű rendeletet is melléklettel egészíti ki, amelyben a Pszichotróp Egyezmény szerinti I-IV. Jegyzékben szereplő pszichotróp anyagokat sorolja fel.

2. A Pszichotróp Egyezmény a pszichotróp anyagokat négy jegyzékbe sorolja, amelyek a Pszichotróp Egyezmény mellékletét képezik, és tartalmuk az Egyezményben meghatározott eljárási rendben, az Egyezményben részes államok vagy az Egészségügyi Világszervezet javaslatára módosítható.

Az I. Jegyzékben szereplő pszichotróp anyagok tartoznak a legszigorúbb rendszabályok hatálya alá. A Pszichotróp Egyezményben részes államok kötelesek az I. Jegyzékben szereplő anyagok alkalmazását - tudományos, illetőleg egyes esetekben gyógyászati felhasználását kivéve - megtiltatni; a tudományos, illetőleg a korlátozott gyógyászati célú gyártást, kereskedelmi forgalmat, elosztást és az ilyen anyag tartását engedélyhez kötni, a felhasznált anyagokkal végzett tevékenységekről nyilvántartást vezetni, kivitelét és behozatalát korlátozni.

A II., III. és IV. Jegyzékben szereplő pszichotróp anyagok alkalmazása teljes egészében nem tiltott, azonban ezen anyagokhoz magánszemélyek csak orvosi rendelvényre vagy engedély birtokában juthatnak hozzá. E jegyzékekben szereplő anyagok gyártását, kivitelét, behozatalát, elosztását, készletét, kereskedelmi forgalmát, használatát és birtoklását is kötelesek azonban az Egyezményben részes államok megfelelő rendszabályokkal gyógyászati és tudományos célokra korlátozni. E pszichotróp anyagok alkalmazását nemzeti szintű szabályok korlátozzák a visszaélés elkerülése végett, gyártásuk és a velük való kereskedelem engedélyhez kötött. A nemzetközi kereskedelmi forgalmat a részes államok e pszichotróp anyagok tekintetében korlátozhatják.

A fentieken túl a Pszichotróp Egyezmény értelmében az I. és II. Jegyzékben szereplő anyagok abból a szempontból különülnek el a III. és IV. Jegyzékben szereplőktől, hogy azok kivitele és behozatala engedélyhez és különleges rendszabályokhoz kötött. A III. és IV. Jegyzékben szereplő anyagok a nyilvántartás szabályai szempontjából alkotnak egymástól elkülönülő csoportot.

A Btk. kábítószerre vonatkozó rendelkezéseivel összefüggésben 1995-ben a Legfelsőbb Bíróság a 155. számú büntető kollégiumi állásfoglalásában megállapította, hogy visszaélés szempontjából veszélyesnek minősülnek a Pszichotróp Egyezmény I. és II. Jegyzékében szereplő pszichotróp anyagok. Ezt követően a kormányrendelet 33. §-a már jogszabályba foglalta a kábítószerrel visszaélés (Btk. 282-283. §) szempontjából veszélyes pszichotróp anyagok körét, amelyeken a kormányrendelet 1. mellékletének P1 és P2 jegyzékére felvett pszichotróp anyagokat kell érteni. A törvény ezzel összhangban határozza meg a visszaélés szempontjából veszélyes anyagok körét.

A 6-8. §-hoz

1. Az AB határozat a Btk. 286/A. §-ának (2) bekezdését 2005. május 31-i hatállyal megsemmisítette. Ebből következik, hogy a Btk. ezen - a kábítószer büntetőjogi fogalmát meghatározó - értelmező rendelkezését a megsemmisítés időpontjáig pótolni szükséges. A törvény teljesíti az AB határozat azon előírásait, amelyek feladatul szabták az Egységes Kábítószer Egyezmény, valamint a Pszichotróp Egyezmény listáinak törvényben történő kihirdetését.

Az Alkotmánybíróság a jogbiztonságba ütközőnek nyilvánította azt a jelenlegi jogalkotási megoldást, amely a két egyezmény végrehajtására kiadott jogszabály mellékleteire utalással állapítja meg a büntetőjogi szempontból kábítószernek minősülő anyagokat. Azzal, hogy a törvény az egyezmények mellékleteként törvényben kihirdeti mind a kábítószer-, mind a pszichotróplistákat, megfelelő jogforrási szinten rendezi ezt a kérdést, ezért a törvény a Btk. 286/A. §-ának (2) bekezdésére vonatkozó rendelkezésében már nem az egyezmények végrehajtására kiadott jogszabályokra, hanem magukra az egyezmények mellékleteire utal.

2. Az Egységes Kábítószer Egyezmény 1. Cikke (1) bekezdésének j) pontja, valamint az 1998. évi L. törvénnyel kihirdetett, az Egyesült Nemzetek Szervezete keretében a kábítószerek és pszichotróp anyagok tiltott forgalmazása elleni, 1988. december 20-án, Bécsben kelt Egyezmény 1. Cikkének n) pontja a kábítószer fogalmának meghatározásakor kizárólag az I. és II. Jegyzékre utal. A III. Jegyzékben szereplő készítmények valójában a II. Jegyzékben szereplő egyes kábítószerekből készült gyógyszerek, amelyekkel kapcsolatosan az Egységes Kábítószer Egyezmény 2. Cikkének (4) bekezdése enyhített ellenőrzési rezsim bevezetését teszi lehetővé. A 3. Cikk (4) bekezdése határozza meg, hogy milyen alapon kerülhet egy készítmény a III. Jegyzékre. Ennek alapján megállapítható, hogy a könnyített rezsimbe történő besorolásnak az a lényegi feltétele, hogy a készítményből nehéz legyen visszanyerni a kábítószert, továbbá az semmiféle visszaélésre nem ad alkalmat, és ártalmas hatást sem fejt ki.

3. A kormányrendelet 1. §-ának 17. pontjában szereplő kábítószer fogalom is csak a kormányrendelet 1. számú mellékletében szereplő K1 és K2 jegyzékre utal, ami lényegében az Egységes Kábítószer Egyezmény I. és II. Jegyzékének feleltethető meg. A K3 jegyzék a kábítószertartalmú kivételeket határozza meg, hasonló módon, mint az Egységes Kábítószer Egyezmény III. Jegyzéke. A kormányrendelet 1. §-ának 18. pontja a K3 jegyzékkel kapcsolatban előírja, hogy az ott szereplő készítmények gyártása kábítószer tevékenységi engedélyhez kötött (ez értelemszerű, mivel előállításához kábítószert használnak fel alapanyagként), exportjuk, importjuk és transzferük azonban nem (mint a kábítószerek esetében), hanem csak bejelentéshez kötött. A K3 jegyzékben szereplő készítmények vonatkozásában a megrendelésre, tárolásra, kezelésre, kiadásra és szállításra [20. § (2) bek.]; átadásra, átvételre [21. § (6) bek.]; selejtezésre, megsemmisítésre [22. § (4) bek.] a gyógyszerekre vonatkozó általános rendelkezéseket kell alkalmazni.

A IV. Jegyzékben szereplő anyagokat az Egységes Kábítószer Egyezmény 2. Cikkének (5) bekezdése értelmében az I. Jegyzékbe is fel kell venni. A IV. Jegyzékbe új anyag a 3. Cikk (5) bekezdése alapján csak akkor kerülhet, ha az már az I. Jegyzékben szerepel, és különösen alkalmas visszaélésre, továbbá felhasználásához gyógyászati előny nem kapcsolódik.

4. A Pszichotróp Egyezmény hatálya alá tartozó szerekkel hasonló a jogi helyzet. Itt is csak az I. és II. Jegyzékbe felvett pszichotróp anyagokat kell úgy tekinteni, hogy azok a büntetőjog szempontjából a kábítószerrel egy tekintet alá eső veszélyes pszichotróp anyagok (ld. a törvény 4. §-ához fűzött indokolást is).

5. A kábítószerek és a pszichotróp anyagok között mégis van egy jelentős különbség, amelyre az Alkotmánybíróság határozata is rámutatott: nevezetesen, hogy mind az Egységes Kábítószer Egyezmény, mind a Pszichotróp Egyezmény végrehajtására kiadott rendeletekben, illetve az azokat 2004-től felváltó egységes kormányrendeletben keveredtek egymással a nemzetközi szerződések jegyzékeiben szereplő, és így nemzetközi kötelezettségvállalás alapján tiltott szerként a listákra felveendő, illetve a magyar nemzeti jog alapján kábítószernek, illetőleg pszichotróp anyagnak minősített szerek.

Ennek különös jelentősége a pszichotróp anyagok esetében van, mert amíg jelenleg nincs olyan anyag, ami nem az Egységes Kábítószer Egyezmény I-IV. Jegyzéke alapján minősül kábítószernek, a kormányrendelet 1. számú melléklete több olyan pszichotróp anyagot is tartalmaz, amelyek ilyen szerré nyilvánításának nincs nemzetközi jogi alapja.

Ezek az anyagok a Pszichotróp Egyezmény mellékleteként kihirdetendő jegyzékeken az AB határozatban foglaltakra tekintettel nem szerepelhetnek, tehát a jogalkotónak meg kell találnia azt a technikát, amellyel a „nemzeti listás” pszichotróp anyagokat törvényben meghatározza.

A törvény ezekre az anyagokra nézve azt a rendszert alakítja ki, hogy az emberi felhasználásra kerülő gyógyszerekről szóló 1998. évi XXV. törvény 19. §-át - amely a kábítószerként és pszichotróp anyagként minősített gyógyszerekre vonatkozó külön rendelkezéseket állapítja meg - egy új (7) bekezdéssel egészíti ki. Egyben a törvénybe egy mellékletet iktat, amely tartalmazza azoknak a pszichotróp anyagoknak a listáját, amelyek nem a Pszichotróp Egyezmény listái, hanem a magyar jogalkotó szuverén döntésén alapulva minősülnek ilyen anyagnak.

A melléklet két jegyzéket [A) és B) Jegyzék] tartalmaz. Az EU-val jelölt anyagok az Európai Unió tagállamaiban pszichotróp szernek minősülnek a 2003/847/JHA Tanácsi Határozat (2003. november 27.), illetve a PMAA esetében a 2002/188/JHA Tanácsi Határozat (2002. február 28.) alapján. Ezek az anyagok Magyarországon 2004. május 1-je óta minősülnek pszichotróp anyagnak. Vannak olyan anyagok [az A) Jegyzéken található AL, BDB, DOC, FLEA, MAL, MBDB, N-Me-1-PEA és 1-PEA], amelyek nem szerepelnek sem az ENSZ Egyezmények jegyzékeiben, sem az Európai Unió tanácsi határozataiban. Ezek az anyagok Magyarországon 1997. IX. 27-től minősülnek pszichotróp anyagnak. Nemzetközi név (INN) és az ENSZ által megadott kémiai név hiányában a °-val jelölt, dőlt betűvel szedett kémiai név a korábbi magyar hivatalos név vagy nevek, alatta, (ha van) a °°-val jelölt kémiai név a német BtMG (Betäubungsmittelgesetz, 22. Dezember 2003.) által alkalmazott IUPAC megnevezés.

A melléklet B) Jegyzékén szereplő GHB 2002-től 2004-ig a hazai pszichotróp III. jegyzéken szerepelt. 2004-től a GHB nemzeti ellenőrzése - a hazai és a nemzetközi rendészeti hatósági tapasztalatok alapján - szigorúbb, mint az Egyezmény minimum előírása. A GHB jelenleg a Pszichotróp Egyezmény IV. Jegyzékén található. A B) Jegyzéken található buprenorphine és pentazocine 2004-ig a hazai kábítószer jegyzéken is szerepelt. Emellett a buprenorphine 1989-től 2004-ig, a pentazocine pedig 1984-től 2004-ig a hazai pszichotróp III. jegyzéken is feltüntetésre került. E két anyag 2004-től a hazai pszichotróp II. jegyzéken szerepel (jelenleg az ENSZ Zöld listáján a III. jegyzéken találhatók). A ketamine és a mákszalma (poppy straw) - a hazai és a nemzetközi rendészeti hatósági tapasztalatok alapján - nemzeti ellenőrzés alatt áll, és noha ezek nem szerepelnek az Egyezmény jegyzékeiben, több országban, így az USA-ban is ellenőrzött szernek minősülnek.

Figyelemmel arra, hogy az Alkotmánybíróság a Btk. 286/A. §-ának (2) bekezdését 2005. május 31-i hatállyal semmisítette meg, illetve ezen időpontig írta elő az Egységes Kábítószer Egyezmény, illetve a Pszichotróp Egyezmény I-IV. Jegyzékeinek törvénnyel történő kihirdetését, a rendelkezés a törvény hatálybalépésének időpontját 2005. június 1. napjában állapítja meg.