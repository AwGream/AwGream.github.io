2017. évi LVIII. törvény indokolása

egyes földügyi tárgyú törvények módosításáról

-----STARTING---POINT---ALTALANOS--- 

A törvény a földrendező és a földkiadó bizottságokról szóló 1993. évi II. törvényt (a továbbiakban: Fkbt.) a részarány-földtulajdon helyének meghatározása során kialakítható területnagyságok egyértelművé tétele érdekében módosítja.

A részarány földkiadás során keletkezett osztatlan közös tulajdon megszüntetésének eljárása folyamán jelentősen megnövekedett azoknak a megosztásról szóló változási vázrajzoknak a záradékolásra történő benyújtása, amelyek a záradékolást követő legalább egy évig - újrazáradékolás esetén tovább - akadályát jelentik a részarány földkiadás során keletkezett osztatlan közös tulajdon megszüntetésének eljárás (a továbbiakban: oktm eljárás) lefolytatásának. Ezeket a változási vázrajzokat az oktm eljárás akadályoztatására nyújtják be, spekulatív szándékkal. A szabályozás célja, hogy csak a tényleges, a Polgári Törvénykönyvről szóló törvény szerinti megosztási szándék alapján lehessen vázrajzot záradékolásra benyújtani az oktm eljárás megindulását követően.

Az ingatlan-nyilvántartásról szóló 1997. évi CXLI. törvény módosítása a jogalkalmazói tevékenység során az egységes értelmezést és joggyakorlatot segíti.

A termőföld védelméről szóló 2007. évi CXXIX. törvény (Tfvt.) 26. § (2) bekezdése értelmében a földvédelmi járulék a központi költségvetést illeti meg.

Tekintettel arra, hogy a földvédelmi járulék a központi költségvetést illeti meg, valamint arra, hogy 2017. január 1-jét követően a földvédelmi járulék csak az e célra létrehozott központosított beszedési számlára fizethető meg, a Tfvt. ennek megfelelő módosítása szükséges.

A Tfvt. további módosításának indoka, hogy a kisteljesítményű erőmű megvalósításához sem termelői működési engedély, sem kiserőművi összevont engedély nem szükséges. A létesítmény egyszerű építési engedélyezési eljárás keretei között valósul meg. Emiatt indokolt a teljes engedélyezési eljárási környezetet egyszerűsíteni.

A földmérési és térképészeti tevékenységről szóló 2012. évi XLVI. törvény módosítását a törvény hatálybalépését követően a gyakorlatban észlelt problémák megoldása, az előírások egyértelművé tétele teszi szükségessé, továbbá átemelésre kerülnek a törvénybe egyes, jelenleg végrehajtási rendeleti szinten szabályozott előírások is.

-----STARTING---POINT---RESZLETES---

Az 1. §-hoz

A részarány földkiadás során keletkezett osztatlan közös tulajdon megszüntetésének eljárásában a kialakítandó legkisebb területnagyságra vonatkozóan az Fkbt. szabályozása nem volt egyértelmű, ezért az egységes jogalkalmazás elősegítése érdekében szükséges a szabályozás pontosítása.

A 2-3. §-hoz

A részarány földkiadás során keletkezett osztatlan közös tulajdon megszüntetésének eljárása (a továbbiakban: oktm eljárás) folyamán jelentősen megnövekedett azoknak a megosztásról szóló változási vázrajzoknak a záradékolásra történő benyújtása, amelyek a záradékolást követő legalább egy évig - újrazáradékolás esetén tovább -akadályát jelentik az oktm eljárás lefolytatásának. Ezeket a változási vázrajzokat az oktm eljárás akadályoztatására nyújtják be, spekulatív szándékkal. A szabályozás célja, hogy csak a tényleges, Polgári Törvénykönyv szerinti megosztási szándék alapján lehessen vázrajzot záradékolásra benyújtani az oktm eljárás megindulását követően.

A 4. §-hoz

Szövegpontosítás szövegcserével.

Az 5. §-hoz

Az ingatlan-nyilvántartásban változást eredményező eljárásoknál a jogok és tények bejegyzéséről, adatok átvezetéséről szóló határozatot a változás tulajdoni lapon történő átvezetése után, kézbesíteni kell. A felmérési, térképezési vagy területszámítási hiba kiigazítási eljárásnak célja az állami ingatlan-nyilvántartási térképi adatbázisban hiba fennállása esetén az adatbázis kiigazítása, vagyis változást eszközölni, ezért felmérési, térképezési vagy területszámítási hiba kiigazítása esetén az ingatlan természetben, vagy területi mértékben meghatározott részére bejegyzett jogok és feljegyzett tények jogosultjának a hiba kiigazításáról szóló határozatot a változás tulajdoni lapon történő átvezetése után, kézbesíteni kell.

A 6. §-hoz

A Tfvt. kiegészül a kisteljesítményű erőmű fogalmának meghatározásával. A szabály a villamos energiáról szóló törvény szerinti fogalmat veszi át a szélerőmű és a szélerőmű park kivételével.

A 7. §-hoz

A teljes engedélyezési eljárás adminisztrációjának gyorsítása indokolt. A kisteljesítményű erőmű létesítés nem jár talajt megbontó munkálatokkal. A földvédelmi eljárás mint az építési engedélyeztetési folyamat része nem igényel 30 napos eljárási időtartamot. Az építési engedélyeztetésre vonatkozó kérelem már minden szakmai anyagot tartalmaz, amely alapján a földvédelmi hatóság megvizsgálhatja az adott ügyet. A határidő csökkentése a Magyarországon megvalósuló beruházások előkészítésének időszükségletét rövidíti, ami élénkíti a megújuló energiával összefüggő beruházásokat.

A 8. §-hoz

Szükséges kiegészíteni a szabályozást azzal, hogy helyhez kötött igénybevételnek kell tekinteni a kiserőmű létesítését a betáplálásra alkalmas villamos energia elosztói hálózat 1000 méteres közvetlen környezetében. Így a más célú hasznosítás engedélyezhető lesz. A villamos energiáról szóló 2007. évi LXXXVI. törvény 4. § (1) értelmében nem engedélyköteles kisteljesítményű erőmű műtárgyai nem bírnak jelentős környezeti terheléssel.

A 9. §-hoz

Az államháztartásról szóló 2011. évi CXCV. törvény 42. §-ának a 2017. január 1-jével hatályba lépett (2a) bekezdése értelmében a költségvetési szerv által fel nem használható bírságot, valamint más olyan bevételt, amely jogszabály alapján a központi költségvetés központosított bevételét képezi, kizárólag a kincstár által e célra létrehozott központosított beszedési számlára lehet beszedni.

A Tfvt. 26. § (2) bekezdése értelmében a földvédelmi járulék a központi költségvetést illeti meg.

Tekintettel arra, hogy a földvédelmi járulék a központi költségvetést illeti meg, valamint arra, hogy 2017. január 1-jét követően a földvédelmi járulék csak az e célra létrehozott központosított beszedési számlára fizethető meg, a Tfvt. ennek megfelelő módosítása szükséges.

A 10. §-hoz

A Földmérési és Távérzékelési Intézet (FÖMI) jogutódlással, Budapest Főváros Kormányhivatalába beolvadással megszűnt, ahol Földmérési, Távérzékelési és Földhivatali Főosztályként folytatja feladatait.

A szakmai irányítás szervezeti rendszerében bekövetkezett változásokra figyelemmel elengedhetetlen, hogy a magas színvonalú szakmai munka körülményei továbbra is biztosítva legyenek és folytonosak is egyben.

A 11. §-hoz

A nemzeti vagyonról szóló 2001. évi CXCVI. törvény (a továbbiakban: Nvtv.) előírja, hogy a nemzeti vagyont, annak értékét és változásait a tulajdonosi joggyakorló tartja nyilván. A Nemzeti Földalapba tartozó földek nagysága 2015. szeptember 1. napján közel 1,8 millió hektár volt, amiből több mint 1,1 millió hektár erdő.

Az Nvtv. alapján az érték nyilvántartásától el lehet tekinteni, ha az adott vagyontárgy értéke természeténél, jellegénél fogva nem állapítható meg.

A Nemzeti Földalapba számos olyan vagyonelem tartozik, amelyek értéke jellegüknél, természetüknél fogva nem állapítható meg, illetve értékük csak egy bizonyos jogügylet, pl. földcsere kapcsán, az aktuális jogügylethez kapcsolódóan releváns.

Ilyen ingatlanok az állam tulajdonában álló erdők, amelyek kapcsán nincs olyan egységes módszer, amely az értékük megállapítására alkalmas lenne. De számos más, a Nemzeti Földalapba tartozó ingatlan esetében sem mutat reális képet a folyamatos, értéken történő nyilvántartás az értékek gyors változása miatt. Fontos, hogy ugyanakkor a Nemzeti Földalapkezelő Szervezet valamennyi hasznosítási jogügylet kapcsán értékbecslést készít, tehát az NFA által tulajdonolt állami vagyon aktuális érték-megállapítása folyamatos.

Mindezek alapján, összhangban a számviteli előírásokkal és az Nvtv. előírásaival, technikai jellegű módosításként kívánja a törvény megteremteni a lehetőségét annak, hogy a Nemzeti Földalapba tartozó ingatlanvagyont érték helyett térmértékben és ahol lehetséges, aranykorona értéken tartsa nyilván mind a tulajdonosi joggyakorló, mind a vagyonkezelő szervezet.

A 12. §-hoz

A jogszabály egyértelműségének javítását célzó technikai jellegű módosításokat tartalmaz a szakasz a soron kívüli eljárásra vonatkozóan.

A tömeges méretű migráció kezelésével kapcsolatos feladatok tapasztalatai alapján szükséges, hogy a Magyar Honvédség térinformatikai munkaállomással rendelkező szervei részére, a műveletek irányítási feladatainak támogatásához lehetőség legyen a két miniszter felelősségi körében előállított adatok gyors és teljes körű szolgáltatására. A hálózaton keresztüli adatszolgáltatás, az adatbiztonsági protokollok betartása mellett, minden felhasználó részére egységes térképi alap biztosítását teszi lehetővé.

Állat- és növényjárványok kitörésének, majd kezelésének, valamint élelmiszerlánc hatósági ellenőrzések célirányos elvégzéséhez fontos az egyes ügyfelek által nyilvántartott tevékenységi helyek kataszteri nyilvántartás által történő ellenőrzése és térinformatikai megjelenítése. Ezen adatok megléte esetén az egyes állat és növényjárványok kitörését követően a hatóság részére elérhetőek a célirányos intézkedések elrendelése, illetve katasztrófa védelmi intézkedések véghezvitele.

A 13-14. §-hoz

Az állami földmérési alaptérképi adatbázis alapadat tartalma taxatív felsorolásának technikai jellegű pontosítása, kiegészítése. Az adatbázis összhangba kerül a központi címregiszterben nyilvántartott ingatlanok címkoordinátáival is.

A 15. §-hoz

A földmérési és térképészeti tevékenységről szóló korábban hatályos 12/1969. (III. 11.) Korm. rendelet a végrehajtására kiadott 4/1980. (I. 25.) MÉM rendelettel rendelkezett a műszaki határkiigazítás fogalmáról. Ennek lényege az, hogy amennyiben természetes tereptárgy (folyó, patak, vízmosás, határút stb.) képezte a közigazgatási határt, és ezek természetes eróziója és mozgása miatt a természetbeni határvonal megváltozott, akkor a változás esetén a természetbeni állapotnak megfelelően lehessen a határvonalat megállapítani, a térképezési hibakiigazításhoz hasonlóan. A módosítás lényege, hogy a területszervezési eljárásról szóló 321/2012. (XI. 16.) Korm. rendelet 11-12. §-ban foglaltakat az új ingatlan-nyilvántartási térképek készítése esetén, illetve a meglévőek topológiai rendezése (átfedések és hézagok megszüntetése) során ne kelljen alkalmazni.

A 16. §-hoz

Az ingatlan-nyilvántartás tartalmának változását eredményező földmérési munkák felsorolásának pontosítását tartalmazza, valamint azt kiegészíti a részarány földkiadás során keletkezett osztatlan közös tulajdon megszüntetésével kapcsolatos földmérési munkákkal, tekintve, hogy azok nem tartoznak a telekalakítások földmérési munkái közé.

A 17. §-hoz

Jogértelmezést segítő szövegpontosítás.

A 18. §-hoz

Szövegpontosítás, amely kiegészíti a jelenleg hatályos rendelkezést a felek által megbízott igazságügyi szakértő földmérési munkavégzése lehetőségével.

Az Tfvt. 30. § (2a) bekezdéséhez szervesen kapcsolódik az ideiglenes földmérő és földminősítő igazolvány kiállításának lehetősége mely a jövőre nézve ugyancsak kisegítő megoldást nyújt a hatósági eljárások gördülékeny lefolytatására, ügyintézési határidőn belül történő befejezésére.

A 19. §-hoz

A Nemzet Kataszteri Program keretében felvett hitelek visszafizetése megtörtént, ezért az Nemzet Kataszteri Program Nonprofit Kft-hez befolyt díjbevételek felhasználásának is meg kell felelnie a törvény jelenleg is hatályos 37. § (2) bekezdésében foglalt rendelkezésének.

A 20. §-hoz

Felhatalmazó rendelkezés módosítása, hogy a Magyar Honvédség részére hálózaton keresztül történő adatszolgáltatás rendjét a térképészetért felelős miniszter szabályozza.

A 21. §-hoz

A földmérési alaptérkép tartalmának bizonyos elemeire vonatkozó rendelkezések hatályba léptető rendelkezésének módosítása.

A 22. §-hoz

Szövegcserés módosítások.

A 23. §-hoz

Hatályon kívül helyező rendelkezések.

-----STARTING---POINT---VEGE---

A 24. §-hoz

Hatályba léptető rendelkezések.