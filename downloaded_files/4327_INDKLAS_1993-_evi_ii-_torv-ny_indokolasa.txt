1993. évi II. törvény indokolása

a földrendező és a földkiadó bizottságokról

-----STARTING---POINT---ALTALANOS---

Sajnálattal kell megállapítani, hogy az érintett szervek minden igyekezete ellenére sem halad a kívánt módon és ütemben a kárpótlási jegyek termőföldre váltásának folyamata. Az eredeti cél az volt, hogy mindazok a jogosultak, akik a termőföldjüket saját használatukba kívánják vonni, még az év őszén birtokba vehessék azokat. Ezzel szemben szeptember közepéig a jogosultaknak csupán egy elenyésző töredéke jutott termőföldhöz.

A már eddig lefolytatott földárverések tapasztalatai is arra utalnak, hogy a jelenlegi módon nem küszöbölhetők ki teljes egészében az ellentmondások és feszültségek, sőt bizonyos esetekben még fokozódnak is azok.

Tudomásul kell venni, hogy most folyik Magyarországon talán minden idők legnagyobb földosztása, amely hosszú időre meghatározza a mezőgazdaságban a tulajdonviszonyokat. Ezt valamennyi érdekelt megelégedésére kellene végrehajtani, amelynek lebonyolításához - a kárrendezési hivatalok közreműködése mellett - feltétlenül szükséges az igen széles hatáskörrel és hatósági jogkörrel rendelkező földrendező bizottságok tevékenysége. A bizottságok vannak egyedül olyan helyzetben, hogy a falvak lehetőségeit és az ott élők igényeit jól ismerve igazságos döntést hozzanak a termőföldek tulajdonba adása során.

Ugyanakkor minden körülmények között meg kell teremteni annak a lehetőségét, hogy aki a földjét saját művelésbe kívánja vonni, az legkésőbb ez év októberéig birtokba vehesse azt. A jelenlegi rendszer szerint ez nem megoldható, mert a kárpótlási jegyek kibocsátásának igen lassú üteme ezt lehetetlenné teszi. Ezért kellett olyan megoldásokat keresni, mint pl.: a jelen törvényjavaslatban említett ideiglenes birtokbaadás, amelyek biztosítják, hogy a kijelölt földek ne maradjanak parlagon.

A probléma teljes körű megoldását ugyanakkor csak az biztosítja, ha a földrendező bizottságokat tényleges döntési jogkörrel ruházzuk fel. Ez felel meg ugyanis az életszerű igényeknek és nem pedig az, hogy a falutól és az emberektől több szempontból is „távol levő” kárrendezési hivatalok legyenek a döntésre feljogosítva. Ezzel egyidejűleg természetesen - hatósági eljárásról lévén szó - biztosítani kell a helyi földrendező bizottságok által hozott határozatok jogorvoslati kérelemre történő felülvizsgálatát, amelyet a javaslat szerint a kárrendezési hivatalok végeznének.

A javaslat szerint az esetleges árveréseken, illetőleg a Kpt. IV.-ben említett egyezségkötési eljárásban részt vehet minden olyan jogosult, aki rendelkezik a kárrendezési hivatal jogerős határozatával tekintet nélkül arra, hogy a bank a letéti igazolást részére kiadta-e már vagy sem. Ennek az az indoka, hogy a bank a letéti igazolásokat huzamosabb idő elteltével adja csak ki, és így meghíusul sok jogosultnak az árverésen vagy az egyezségkötésben történő részvétele. Ráadásul ezt a megkötést semmi sem indokolja, hiszen a banknak nincs joga felülbírálni a kárrendezési hivatal jogerős határozatát, a letéti igazolás kiadása csupán technikai jellegű művelet. Ez pedig nem indokolja sem az árverés elhalasztását, sem pedig egyeseknek az árverésekből történő kizárását.

-----STARTING---POINT---RESZLETES---
-----STARTING---POINT---VEGE---