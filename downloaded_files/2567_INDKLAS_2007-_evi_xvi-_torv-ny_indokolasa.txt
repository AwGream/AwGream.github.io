2007. évi XVI. törvény indokolása

egyes agrár tárgyú törvények módosításáról

-----STARTING---POINT---ALTALANOS--- 

A törvény a következő agrár tárgyú törvények módosítását tartalmazza:

-az állattenyésztésről szóló 1993. évi CXIV. törvény,

-az erdőről és az erdő védelméről szóló 1996. évi LIV. törvény,

- a vad védelméről, a vadgazdálkodásról, valamint a vadászatról szóló 1996. évi LV. törvény,

-a növényvédelemről szóló 2000. évi XXXV. törvény,

- a takarmányok előállításáról, forgalomba hozataláról és felhasználásáról szóló 2001. évi CXIX. törvény, valamint

- a szőlőtermesztésről és a borgazdálkodásról szóló 2004. évi XVIII. törvény.

A módosítást elsődlegesen a jogharmonizációs feladatok teljesítése indokolja. Az egyes agrár tárgyú törvények rendelkezései között vannak olyanok, amelyek a közösségi rendelet átültetésének kiegészítését igénylik, vagy a közösségi rendeletek időszerű változásait nem követik. Ezek közé tartozik:

-az állattenyésztésről szóló 1993. évi CXIV. törvény,

- a vad védelméről, a vadgazdálkodásról, valamint a vadászatról szóló 1996. évi LV. törvény,

-a növényvédelemről szóló 2000. évi XXXV. törvény, valamint

- a takarmányok előállításáról, forgalomba hozataláról és felhasználásáról szóló 2001. évi CXIX. törvény.

Kiemelten sürgős módosítást igényelt a vad védelméről, a vadgazdálkodásról, valamint a vadászatról szóló törvénynek és az állattenyésztésről szóló törvénynek a módosítása, mivel mindkettő esetében az Európai Bizottság kötelezettségszegési eljárást indított Magyarországgal szemben.

Ennek során intézkedni kell a vadon élő madarak védelméről szóló 79/409/EGK irányelv átültetésének kiegészítése iránt. A hazai jogszabályba való átültetés a két tölténynél nagyobb tárkapacitású sörétes vadászlőfegyverek tilalmának előírására, továbbá a tiltott vadászati módok és eszközök teljes körű törvényi felsorolására vonatkozik.

Az állattenyésztésről szóló törvénynek pedig összhangban kell lennie az egyes élőállatok és állati termékek Közösségen belüli kereskedelmében a belső piac megvalósításának céljával alkalmazandó állat-egészségügyi és tenyésztéstechnikai ellenőrzésekről szóló, 1990. június 26-i 90/425/EGK tanácsi irányelv 5. cikkének (2) bekezdésével.

A fás szárú energianövények tekintetében az erdőről és az erdő védelméről szóló 1996. évi LIV. törvény módosítása eleget tesz az alternatív és megújuló energiahordozók elterjesztésének hatékonyabbá tételéről szóló 63/2005. (VI. 28.) OGY határozatban meghatározott céloknak, továbbá megteremti a feltételeket a fás szárú energetikai ültetvények telepítésének, azok nyilvántartásának és megszüntetésének szabályozására.

A jogharmonizációs módosítások mellett kiterjed a törvények olyan eljárási szabályainak korrekciójára, amelyek nem halaszthatóak, ezek közé tartoznak például: az erdészeti hatósági intézkedések szigorítása az illegális fakitermelőkkel szemben, az erdővédelmi és a növényvédelmi bírság felső határának jelentős mértékű emelése, a 10 éves vadgazdálkodási üzemtervi ciklus lejáratából eredő hatósági intézkedések aktualizálása.

A szőlőtermesztésről és a borgazdálkodásról szóló 2004. évi XVIII. törvény módosítását az alábbiak teszik szükségessé:

Az egyes agrárágazati törvények módosításáról szóló 2005. évi CLVII. törvény módosítása megteremtette annak lehetőségét, hogy - a bor jövedéki adójának „0” kulcsossá tételét követően - a korábbi adókötelezettség helyébe a forgalomba hozatali járulék lépjen.

A módosítás utólagossá teszi a járulékfizetési kötelezettséget, és a teljesítést a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 83. §-ának (5) bekezdésében meghatározott határidőkhöz köti. Ennek alapján a járulékot a vámhatósághoz történő mennyiségi elszámolással egyidejűleg a tárgyidőszakot követő augusztus 15-éig, illetve december 15-éig kell megfizetni.

A borászati hatóság ellenőrzi a forgalomba hozatali járulék megfizetését. Akinek forgalomba hozatali járulék tartozása van, a forgalomba hozni kívánt borra a borászati hatóságtól engedélyt nem kaphat. A vámhatóság a forgalomba hozott bor forgalomba hozójára, illetve a borra vonatkozó adatokat jogszabályban meghatározottak szerint továbbítja a borászati hatóságnak.

-----STARTING---POINT---RESZLETES---

Az állattenyésztésről szóló 1993. évi CXIV. törvény módosításához

Az 1-3. §-hoz

Az egyes élőállatok és állati termékek Közösségen belüli kereskedelmében a belső piac megvalósításának céljával alkalmazandó állat-egészségügyi és tenyésztéstechnikai ellenőrzésekről szóló, 1990. június 26-i 90/425/EGK tanácsi irányelv 5. cikkének (2) bekezdése értelmében a tagállam a tenyészállat, illetve szaporítóanyag behozatalát csak 1 napos bejelentési határidőhöz kötheti, vagy kivételes esetben 2 napos bejelentési határidőhöz. A közösségi jogharmonizáció érdekében az Európai Unió tagállamából történő behozatal esetében a 15 napos határidőhöz kötött előzetes bejelentési kötelezettséget el kell hagyni az állattenyésztési törvényből. Harmadik országból történő behozatal esetében azonban továbbra is indokolt fenntartani a 15 napos határidőt. Emellett a közösségi irányelvnek való megfelelés érdekében el kell hagyni a kötelező bejelentés előírását, mivel az irányelv értelmében a beszállító csak a hatóság külön kérésére köteles megtenni a bejelentést.

Az erdőről és az erdő védelméről szóló 1996. évi LIV. törvény módosításához

A 4. §-hoz

A fás szárú energiaültetvények telepítésének korábban még nem volt hagyománya hazánkban, ezért ezt a speciális kérdéskört a jogi szabályozás nem érintette. Ennek érdekében módosítani szükséges az erdőtörvényt azért, hogy a fás szárú energiaültetvényeket külön lehessen választani a „hagyományos” erdőktől.

Az energetikai célú, fás szárú ültetvények ugyanis nem tartozhatnak az erdőtörvény hatálya alá, mivel azok nem szolgálják az erdővel szemben támasztott közérdekű célokat.

A jogalkotás folyamata az erdőtörvény módosításával nem ér véget, mivel az energiaültetvények megjelenése további jogi szabályozásokat igényel.

Az erdőtörvény módosításán kívül a fás szárú energetikai ültetvények telepítésével, azok nyilvántartásával és megszüntetésével kapcsolatban önálló jogi szabályozás készül.

Megtörtént az ingatlan-nyilvántartásról szóló 1997. évi CXLI. törvény végrehajtásáról rendelkező 109/1999. (XII. 29.) FVM rendelet módosítása, miszerint a fásított terület művelési ágban kell nyilvántartani a fás szárú energianövényekből (fa, cserje) energetikai célra létesített ültetvényt.

A 25/2006. (III. 31.) FVM rendelet alapján a mezőgazdasági termelő energianövények energetikai célú felhasználásra történő termesztése esetén kiegészítő támogatást vehet igénybe. A támogatás igénylésének feltétele, hogy a termelő energianövény esetében teljesítse a Tanács 1973/2004/EK rendeletében foglaltakat.

Az 5. §-hoz

Az erdőgazdálkodási tevékenység végrehajtásának ellenőrzése céljából további hatósági jogosítványok beépítése indokolt. Az erdőről és az erdő védelméről szóló 1996. évi LIV. törvény 60. § (1) bekezdésének módosításával a fakitermelési munka végrehajtója köteles az erdészeti hatóság engedélyének egy példányát a munkavégzés során magánál tartani és annak ellenőrzését az erdészeti hatóság felszólítására lehetővé tenni. Ennek elmulasztása az erdőgazdálkodási szabályok megsértésének minősül. Ezzel az intézkedéssel az erdészeti hatóság képviselője hatékonyabban segítheti az erdőgazdálkodók erdővagyon-védelmi tevékenységét és maguk is felléphetnek az illegális fakitermelést végzőkkel szemben. Az erdészeti hatóság ellenőrzési jogosítványa mellett változatlanul hatályban marad az a törvényi rendelkezés, hogy az erdő őrzésének az erdőgazdálkodó köteles eleget tenni.

A 6-9. §-hoz

Az erdészeti birtokpolitikai koncepció részét képezi, hogy az erdészeti hatóság szakhatóságként eljárva milyen feltételekkel adja meg az erdőterület megosztásához a hozzájárulását.

Az erdőről és az erdő védelméről szóló 1996. évi LIV. törvény 79. § (1) bekezdésének jelenleg hatályos szövege a származás igazolásával kapcsolatos kötelezettséget az erdőgazdálkodónak írja elő és ennek elmulasztása esetére az erdőgazdálkodó terhére kilátásba helyezi a bírság szankcióját. Ezen kívül az erdőtörvény semmilyen követelményt nem támaszt a szállítóval szemben a tekintetben, hogy csak megfelelő származási igazolással ellátott terméket szállíthat. A törvény megteremti a szállító hatósági ellenőrzésének és felelősségre vonásának jogi alapjait, akivel szemben erdőgazdálkodási bírság szabható ki. A szállító a számára előírt szigorú felelősségi szabályok ismeretében egyúttal érdekeltté válik abban, hogy megkövetelje az erdőgazdálkodótól az erdei termék származására vonatkozó igazolás kiállítását.

A törvény 9. §-a szigorítja az erdőt leginkább veszélyeztető fakitermelések esetén kiszabható erdővédelmi bírságok összegét. Az erdőről és az erdő védelméről szóló 1996. évi LIV. törvény 103. § (1) bekezdésének módosításával a törvény megteremti az illegális fakitermelés esetén a differenciált bírságolás feltételét. Ha az erdő látogatója engedély nélkül végez fakitermelést, vele szemben a kitermelt faanyag minden köbmétere után harmincezer forint bírságot kell kiszabni, mely várhatóan kellő visszatartó erővel bír.

A vad védelméről, a vadgazdálkodásról, valamint a vadászatról szóló 1996. évi LV. törvény módosításához

A 10-12. §-hoz

A vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban: vadászati törvény) átmeneti rendelkezései a hatálybalépését követő 1997. évi időszakra állapítottak meg szabályokat, amelyek a 10 évvel ezelőtti vadászterület kialakítási eljárásokhoz kapcsolódtak. A vadászati törvény 97-99. §-ának, valamint 100. § (1) bekezdésének b) pontjára vonatkozó idejét múlt rendelkezéseit hatályon kívül kell helyezni, ugyanakkor néhány aktualizált rendelkezését be kell illeszteni a kapcsolódó tárgyú törvényi rendelkezések közé. Ezek közé tartozik az, hogy földtulajdonosok a vadászterület határának megállapítását csak az üzemterv érvényességének lejártát megelőző 6 hónappal kezdeményezhetik, mely kizárja azt, hogy a tulajdonosok hosszú távra szóló, másokat hátrányos helyzetbe hozó döntéseket hozzanak. Az átmeneti rendelkezések közül szükség van a vadászterület ismételt haszonbérbe adása esetén az előhaszonbérletre vonatkozó törvényi rendelkezések alkalmazására, továbbá a vadászterületen korábban létesített létesítmények, berendezések tulajdonjogának, illetve használatának kérdésében való megállapodás hiányában a megtérítési igény érvényesítésének törvényi szabályaira.

A vadászterületen mező- vagy erdőgazdálkodást végző gazdálkodók haszonbérlői körét célszerű bővíteni. Ennek lehetőségét teremti meg az a módosítás, amely a korábbi 50%-os mértéket 25%-ra csökkenti, ezzel a szabályozás jobban illeszkedik a kialakult birtokviszonyokhoz.

Magyarországon az átlagos vadászterület nagyság meghaladja a 7000 ha-t. A korábbi 50%-os küszöb azt jelenti, hogy egy gazdálkodó használatában legalább 3500 hektárnak kell lenni ahhoz, hogy haszonbérlő lehessen. A módosítás lehetővé teszi, hogy egy legalább 3000 hektár kiterjedésű vadászterületen bérlő lehessen a területen jelenlévő legalább 750 hektárt használó gazdálkodó is.

A 14-15. §-hoz, 19. §-hoz

A módosítások az EKTB 2006. június 13-ai ülésén elfogadott előterjesztés „Az Európai Bizottságtól a 2006/2136. számú kötelezettségszegési eljárásban - a vadon élő madarak védelméről szóló 79/409/EGK irányelv (a továbbiakban: madárvédelmi irányelv) belső jogba való átültetésének elmulasztása miatt - érkezett felszólítás kapcsán felmerült feladatokról” szóló feladatlista pontjaiban foglaltak végrehajtását szolgálják.

A feladatlista 5. pontja szerint az Európai Bizottság által kifogásolt jogharmonizációs hiányosság, hogy a madárvédelmi irányelv 8. cikkének (1) bekezdésében és IV. mellékletének a) pontjával való összhang megteremtése érdekében feltétlenül szükséges a vadászati törvény módosítása, mivel a tiltott vadászati módok és eszközök nem kerültek teljes körűen átvételre. A törvény ezt pótolja a vadászati törvény 68. § (1) bekezdése f)-g) pontokkal való kiegészítésével, mely részletesen felsorolja a törvény alkalmazásában tiltott módokat és eszközöket, melyek a következők: hurok, horog, madárlép, verem, háló (a vadászható emlősfajok befogásának kivételével). Ezen kívül a vadászati törvény 71. § (2) bekezdése kiegészül az olyan eszközök tilalmával, mint például az áramütést előidéző elektromos eszközök, tükör és más vakító eszközök használata tilalmával.

A törvény a tiltott vadászati eszközök körét bővíti a madárvédelmi irányelv 8. cikkének (1) bekezdésében foglaltak szerint, mivel a madarak tiltott elfogási módszerei között a hazai vadászati jogszabály nem sorolja fel a madárlépet, a robbanószereket, a tükröket, a mérgezett vagy altató csalétkeket, az elektronikus képnagyítóból vagy képátalakítóból álló éjszakai lövésre alkalmas célzó eszközöket; az áramütést előidéző elektromos eszközöket, a hurkot, horgot és a vermet. Ezen eszközök magyarországi tiltásának nincs jelentősége.

A módosítás megfelel a természetes élőhelyek, illetve a vadon élő növény- és állatvilág megőrzéséről szóló 1992. május 21-i 92/43/EGK tanácsi irányelv (Flóra Fauna és Habitat tanácsi irányelv, FFH) VI. számú mellékletében foglaltaknak, amely jórészt a madárvédelmi irányelvből átvett tilalmakat ismétli meg.

A feladatlista 6. pontja megvalósítása a vadászati törvény végrehajtási rendeletének - a 79/2004. (V. 4.) FVM rendelet - módosításával történik. A miniszteri rendelet módosítása kiterjed a 75/A. §-a korrekciójára, valamint a négy madárfaj kereskedelmének szabályozására a „jogszerűen befogott, elejtett egyedek”-re utaló kifejezéseknek a miniszteri rendeletbe illesztésével, e szabályozásra a törvény elfogadásával kerülhet sor.

A feladatlista 7. pontja alapján a módosítás a vadászati törvény végrehajtási rendeletéből beemeli és pontosítja a vadászlőfegyver tárkapacitására vonatkozó tilalmat a 71. § (2) bekezdésének b) pontja szerint, amely az irányelv IV. számú mellékletében előírtaknak való megfelelést szolgálja. A hatályos hazai vadászati szabályozás ugyanezt tartalmazza más megfogalmazásban, azonban az irányelv egyértelmű átültetésének és a további viták elkerülésének érdekében az elsődleges joganyag pontos szövegének átvétele indokolt.

A feladatlista 9. pontja végrehajtása, illetve a koncepcionális szabályozása a Bizottsággal folytatott konzultáció eredményeképpen alakítható ki.

A csapdázást illetően a vadászati törvény 71. § (2) bekezdésének m) pontja kiegészül a madárvédelmi irányelv 8. cikke és ezzel összefüggésben a IV. melléklet a) pontjának való megfelelés érdekében.

A módosítás kiegészíti a vadászati törvény 101. § b) pontját, mivel az jelenleg a 92/43/EGK tanácsi irányelvnek csak a 15. cikkére és a VI. mellékletére hivatkozik, ezzel szemben az alábbiak szerint egészült ki: a 2. cikkel, a 6. cikk (1)-(2) bekezdésével, a 11. cikkel, a 12. cikkel és a 14. cikkel.

A 16. §-hoz

Az állampolgári jogok országgyűlési biztosának általános helyettese 6431/2004. számú javaslatát elfogadva a vadászati törvényben módosítani szükséges az egyszerűsített vadkárbecslési eljárás során a szakértő kirendelésére vonatkozó rendelkezést. Ennek megfelelően a vadászati törvény 81. § (3) bekezdésének módosításával a települési önkormányzat jegyzője a károsult kérelmére rendeli ki a szakértőt és nem az ellenérdekű felek közös kérelmére.

A 13. §-hoz, 17-18. §-hoz

A törvény - az államháztartásról szóló törvény előírásainak való megfelelés érdekében - törvényi szintre emel minden, a bírságolás alapjául szolgáló tényállást, tekintettel arra, hogy a törvény végrehajtási rendelete bizonyos tényállásokat a vadászat rendje vagy a vadgazdálkodási szabályok megsértésének minősít és ezzel egyes magatartásokat a törvényi tényállás alá von.

A vadászati érdekképviselet javaslatára, a gyakorlati tapasztalatok alapján a törvény 35. §-a ugyanakkor törli a vadászati törvény 84. § (4) bekezdéséből az egyéni lőjegyzék vezetésére vonatkozó kötelezettség elmulasztása miatt a bírság kiszabását.

A növényvédelemről szóló 2000. évi XXXV. törvény módosításához

A 20. §-hoz

A növényvédelemről szóló 2000. évi XXXV. törvény (a továbbiakban: Ntv.) 5. § (3) bekezdésének módosítása a földhasználó kötelezettségének fenológia szempontjából történő pontosítását tartalmazza, ugyanis a virágbimbók megjelenése előtti védekezés lehetővé teszi annak elkerülését, hagy a virágzó állomány kaszálásával fokozott pollenterhelést idézünk elő. Továbbá az előírás kötelezettséget jelent arra, hogy a közérdekű védekezést a pollenszórás megkezdése előtt kell elvégezni.

A Ntv. 7. § (5) bekezdésének módosítása pontosítja a közérdekű védekezés költségeinek tartalmi meghatározását. Eszerint a közérdekű védekezés költségei magukban foglalják a vállalkozó szerződés alapján megfizetett díját, valamint az elrendeléssel és a végrehajtással kapcsolatban a növényvédelmi, valamint az ingatlanügyi hatóságnál felmerült valamennyi költséget, függetlenül attól, hogy a közérdekű védekezés hatósági végrehajtására sor került-e vagy sem.

A 21. §-hoz

Az Ntv. 7/A. § (1) bekezdésének módosítása szerint a növényvédelmi szerv köteles elrendelni a közérdekű védekezést, amennyiben a törvényben előírt feltételek fennállnak. Ez szigorítást jelent a jelenlegi törvényi szabályozáshoz képest, mert az nem kötelezettségként, hanem lehetőségként fogalmazza meg a közérdekű védekezés elrendelését. Ehhez kapcsolódóan a törvény kiegészült a 7/A. § (6) bekezdése pontosításával.

A parlagfű elleni közérdekű védekezés végrehajtásának a támogatását a költségvetés biztosítja, a 2007. évi költségvetési törvényben erre a célra 400 millió Ft áll rendelkezésre.

A 22. §-hoz

Az Ntv. 12. § (1) bekezdésének módosítását indokolja, hogy az engedélyező hatóság az új megengedett növényvédő-szermaradék határérték megállapítás esetén csak az Európai Bizottság által meghatározottak alapján adhat ki engedélyt.

A 23-24. §-hoz

Az Ntv. 14. § (1) bekezdésének h) ponttal való kiegészítését az indokolja, hogy az engedélyező hatóság gyakorlatában előfordult olyan eset, amikor a kérelmező más szellemi tulajdonát képező termékét akarta saját javára engedélyeztetni, a jogosult hozzájárulása nélkül. Mivel az Ntv. jelenleg nem foglalkozik ezzel a lehetőséggel, így az engedélyező hatóságnak a szellemi tulajdonjogra tekintet nélkül kell eljárnia, azaz adott esetben engedélyt kell adnia, holott a szellemi tulajdonra vonatkozó jogszabályok ezt tiltják. A törvény ezt a helyzetet kívánja orvosolni. A kérelmező a külön jogszabály szerint igazolhatja jogosultságát.

Az Ntv. 14. §-ának (4) bekezdéssel való kiegészítése azért szükséges, mert a vonatkozó közösségi rendelet - a Tanács 2005/25/EK irányelve (2005. március 14.) a 91/414/EGK irányelv VI. mellékletének módosításáról - a mikroorganizmusokat tartalmazó növényvédő szerek esetében 12 hónapot ír elő az engedély megadására.

Az Ntv. 15/A. §-ának (2) bekezdése módosítása a Ket.-tel való összhang megteremtése miatt szükséges.

A 25. §-hoz

Az Ntv. 16. § (2) bekezdésének e) pontja beiktatásával az engedély visszavonásának feltételei kiegészülnek. A bekezdés f) pontja pedig lehetővé teszi, hogy azok a növényvédő szerek, melyek már nem felelnek meg az engedélyezés során előírt feltételeknek, visszavonásra kerülhessenek. A jelenlegi előírások a visszavonás feltételeit leszűkítik tudományos és szakmai szempontokra.

A 26. §-hoz

A kormányzati szervezetalakítással összefüggő törvénymódosításokról szóló 2006. évi CIX. törvény módosította az Ntv. 50. §-ának a) pontját, melynek értelmében a növényvédelmi szerv kijelöli az egyes károsítók vonatkozásában a védett zónákat. Ez a jogkör az EU csatlakozásunk óta az Európai Bizottságot illeti meg, ezért az Ntv. 50. § a) pontját ennek figyelembevételével pontosítani kell, miszerint a növényvédelmi szerv nem kijelöli, hanem csak javasolja a védett zónák kijelölését.

A 27. §-hoz

Az Ntv. 54. § (2) bekezdésének j) pontja kiegészül a forgalmazás ellenőrzésével. Magyarországon az 5 dm3-nél nagyobb tartállyal rendelkező növényvédelmi gépek és növényvédő szer kijuttatására szolgáló berendezések csak típusminősítéssel, permetezés-technikai szempontból megfelelő paraméterekkel hozhatók forgalomba. A növényvédelmi szolgáltatás céljára használt 100 dm3-nél nagyobb tartállyal felszerelt permetező- és porlasztógépek időszakos felülvizsgálata, érvényes működési engedélye kötelező azok alkalmazásához. Mindezek ellenőrzésére és hiányuk esetén szankcionálására nincs hatáskörrel rendelkező hatóság. Ennek megoldására a növényvédelmi hatóság feladatait és ellenőrzési jogkörét indokolt kiterjeszteni.

A 28-30. §-hoz

Az Ntv. 60. § (1) bekezdésének j) ponttal való kiegészítését indokolja, hogy a növényvédelmi hatóság jelenleg nem szabhat ki növényvédelmi bírságot típusminősítéssel nem rendelkező, vagy időszakos felülvizsgálaton részt nem vett növényvédelmi gépet forgalmazóval, vagy használóval szemben. A törvény a bírságolás lehetőségével e hiányosságot pótolja.

Az Ntv. 61. §-ának módosítása a jogkövető magatartás ösztönzése érdekében a növényvédelmi bírság felső határa 2 millió forintról 5 millió forintra módosul. A nagy iparvállalatok esetében az alacsony összegű növényvédelmi bírságoknak nincs visszatartó ereje.

A takarmányok előállításáról, forgalomba hozataláról és felhasználásáról szóló 2001. évi CXIX. törvény módosítása

A 31. §-hoz

A takarmányok előállításáról, forgalomba hozataláról és felhasználásáról szóló 2001. évi CXIX. törvény (a továbbiakban: Tv.) módosítását az új közösségi jogszabály: a takarmányhigiénia követelményeinek meghatározásáról szóló, 2005. január 12-i 183/2005/EK európai parlamenti és tanácsi rendelet (a továbbiakban: EU rendelet) teszi szükségessé. Az EU rendelet szövegét a magyar jogszabályban megismételni nem lehet, ezért csak arra való pontos hivatkozással történik a Tv. 2. §-ának 21. pontjában foglalt „létesítmény” fogalmának módosítása.

A 32. §-hoz

A Tv. 4. §-ának módosítása az EU rendelet 9. és 10. cikke szerint meghatározza azt, hogy a működési engedélyt a takarmányozási hatóság adja ki. Ezen kívül meghatározza a működési engedély beszerzésére kötelezett takarmány-ipari vállalkozók körét, továbbá a létesítmények, illetve az előállítani, forgalmazni, szállítani, tárolni kívánt takarmányok hatósági nyilvántartásba vételének követelményeit.

A szőlőtermesztésről és a borgazdálkodásról szóló 2004. évi XVIII. törvény módosításához

A 33. §-hoz

Az egyes agrárágazati törvények módosításáról szóló 2005. évi CLVII. törvény módosította a szőlőtermesztésről és a borgazdálkodásról szóló 2004. évi XVIII. törvényt (a továbbiakban: bortörvény). Ez a módosítás megteremtette annak lehetőségét, hogy - a bor jövedéki adójának „0” kulcsossá tételét követően - a korábbi adókötelezettség helyébe a forgalomba hozatali járulék lépjen.

A jövedéki adóról szóló törvény módosításával 2006. január 1-jétől a bor után nem kell jövedéki adót fizetni, azonban az addig e címen literenként fizetett 8 Ft-ot az új szabályozás szerint a termelőknek forgalomba hozatali járulékként kellett volna megfizetni, a Földművelésügyi és Vidékfejlesztési Minisztérium költségvetési fejezetben e célra létrehozott előirányzat bevételeként. Az új járulékforma bevezetése a borágazat érdekében végzendő feladatokhoz való források előteremtését célozta, javítva ezzel a magyar szőlő-bor ágazat pozícióit.

A törvény értelmében végrehajtási rendelet rendezte volna a járulék megfizetésének részletszabályait, azonban a miniszteri rendelet előkészítése során egyértelművé vált, hogy a járulékfizetés rendszerének működése érdekében a fizetési kötelezettség megállapításáról szóló törvényi rendelkezések megváltoztatása szükséges.

Mindezek alapján a törvény megváltoztatja a járulékfizetési kötelezettség keletkezésének feltételeit, és azt a közösségi joggal összhangban állapítja meg. A módosítás emellett utólagossá teszi a járulékfizetési kötelezettséget, és a teljesítést a jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény 83. §-ának (5) bekezdésében meghatározott határidőkhöz kötné. Ennek alapján a járulékot a vámhatósághoz történő mennyiségi elszámolással egyidejűleg a tárgyidőszakot követő augusztus 15-éig, illetve december 15-éig kell megfizetni.

Az utólagos járulékfizetés következtében megváltozik a fizetési kötelezettség elmulasztásának szankciója. Aki nem teljesíti fizetési kötelezettségét, egyrészt mulasztási bírsággal sújtható, másrészt ha újabb bormennyiséget kíván forgalomba hozni, arra vonatkozóan nem kaphat forgalomba hozatali engedélyt a borászati hatóságtól mindaddig, amíg járuléktartozása van.

A törvény kiegészült azzal, hogy a vámhatóság a forgalomba hozott bor forgalomba hozójára, illetve a forgalomba hozott borra vonatkozó adatokat meghatározott időközönként továbbítja a borászati hatóságnak.

A 34. §-hoz

Módosítani szükséges a bortörvény egyes felhatalmazó rendelkezéseit is. A bortörvény 57. § (1) bekezdésének b) pontjában meghatározott időbeli korlát fenntartására nincs szükség. Mivel eddig összesen két borvidéki régió alakult meg, és a jövőben várható a szerveződés felgyorsulása, valamint mivel a borvidéki körzetek és települések listája is változhat az európai borpiaci reform eredményeképpen, ezért továbbra is szükséges a miniszter részére fenntartani a fenti tárgyú rendeletek megalkotásának lehetőségét.

Tekintettel arra, hogy a járulék nem marad adók módjára behajtható köztartozás, ezért szükséges volt a törvénybe iktatni azt a jogkövetkezményt, hogy akinek járuléktartozása van, az újonnan forgalomba hozni kívánt borra vonatkozóan forgalomba hozatali engedélyt nem kaphat, ezzel összefüggésben miniszteri rendeletben szükséges a forgalomba hozatali járulék megfizetésének, megfizetése ellenőrzésének, kezelésének és felhasználásának részletszabályait meghatározni.

Mivel a hatályos törvény is lehetővé teszi, hogy a bor forgalomba hozatali engedélyének kiadásához szükséges kémiai és érzékszervi vizsgálatokat akkreditált laboratóriumok is végezhessék, az ezek állami elismerésére vonatkozó szabályok megalkotása érdekében miniszteri felhatalmazásra van szükség.

-----STARTING---POINT---VEGE---

A 35. §-hoz

A törvény 35. §-ának záró rendelkezései a bírságokra és a bor fogalomba hozatali járulékára vonatkozó szabályokat a törvény kihirdetését követő 46. napon léptetik hatályba, az egyéb rendelkezések pedig a kihirdetést követő 15. napon lépnek hatályba.

A 36. §-hoz

A törvény 36. §-a az Európai Unió jogának való megfelelés tekintetében felsorolja, hogy a törvény mely uniós jogi aktusoknak és közösségi rendeletnek való megfelelést szolgálja.