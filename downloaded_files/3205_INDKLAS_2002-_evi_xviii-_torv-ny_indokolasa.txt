2002. évi XVIII. törvény indokolása

a köztisztviselők jogállásáról szóló 1992. évi XXIII. törvény, valamint a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításáról

-----STARTING---POINT---ALTALANOS--- 

A nemzeti közép, a demokratikus koalíció Kormányának programja kiemelt célkitűzésként határozza meg a köztisztviselői tevékenység szakmai presztízsének növelését, illetőleg erősítését.

Erre figyelemmel a jelen törvény a köztisztviselők jogállásáról szóló 1992. évi XXIII. törvény módosításával a korábbi szabályozással szemben magas szintű szakmai követelményeket határoz meg a főtisztviselői kinevezésekhez kapcsolódóan. Emellett a rendelkezési állomány időtartamát 5 évről 2 évre csökkenti, s a rendelkezési állomány időtartama alatt kötelező munkavégzést határoz meg az érintett főtisztviselők számára. A jogbiztonság érdekében a módosítás további rendelkezései a korábbiakhoz képest egyértelműbben szabályozzák a főtisztviselői kinevezés visszavonásának és megszűnésének eseteit.

Hasonló tartalmú módosítások szükségesek a központi tisztikar tagjaira vonatkozóan is.

-----STARTING---POINT---RESZLETES---

Az 1. §-hoz

A közigazgatás szervezetrendszerének, tevékenységének és működésének fejlesztése, s az ezzel kapcsolatos koncepciók és egyéb kormányzati döntések előkészítése a belügyminiszter ágazati felelősségéhez kapcsolódóan, valamint a közigazgatási személyzetpolitika érvényesítése, a közszolgálat működésének magas színvonalú biztosítása kiemelt kormányzati feladat, amelynek eredményes ellátása önálló szervezeti keretek között biztosítható. Ebből fakadóan indokolt megadni a lehetőséget arra, hogy a belügyminiszter irányítása alatt működő, a jelenlegi szabályok szerint a köztisztviselői vagyonnyilatkozatok kezelésével és ellenőrzésével megbízott Közszolgálati Ellenőrzési Hivatal szélesebb feladatkört lásson el. Ez a szervezeti változás megfelelően kifejezné a közszolgálatnak kormányzati szinten betöltött helyét és szerepét. Ezáltal megvalósul a jelenleg is a belügyminiszter hatáskörébe tartozó közigazgatásszervezési, közszolgálati rendszerirányítói és minőségbiztosítási feladatok teljes körű szakmai integrációja.

A 2. §-hoz

A korábbi szabályozás értelmében a központi közigazgatási szerv területi, helyi szervénél közszolgálati jogviszonyban álló köztisztviselő is kaphat sikeres pályázat alapján főtisztviselői kinevezést, ezért indokolt a főtisztviselői kar célját kibővíteni az igazgatási ágazatpolitikai szempontok eredményes érvényesítésével területi és helyi szinten is. A területi szerveknél alkalmazott főtisztviselők munkájukkal elősegíthetik, hogy a Kormány ágazatpolitikai szempontjai a napi működés során is eredményesen érvényesüljenek.

A törvény meghatározza azokat a szakmai alapfeltételeket, amelyek nélkülözhetetlenek a főtisztviselői kinevezéshez éppen azért, hogy a jogintézmény céljának megfelelően csak a valóban magasan képzett, tapasztalt szakmai élcsapat alkossa a főtisztviselői kart.

Mivel a főtisztviselői kar célja kibővül, a főtisztviselői feladatokat is ennek megfelelően kell kiegészíteni.

A 3. §-hoz

Az előzőekben említett módosításokkal összefüggő, jogi koherenciát szolgáló technikai jellegű változtatásokat kell elvégezni.

A 4. §-hoz

A korábbi szabályokhoz képest pontosabbá kell tenni a főtisztviselői illetmény számításának módját. Egyértelműen meg kell határozni, hogy főosztályvezetők esetében kizárólag központi közigazgatási szervnél adható illetménypótlék. Előfordulhat, hogy a főtisztviselői kinevezéssel járó illetmény nem éri el a köztisztviselő korábbi illetményét, ezért meg kell határozni, hogy ilyen esetben a magasabb illetmény jár.

A főtisztviselők ún. „kényszeráthelyezését” - a jogbiztonság érdekében - kizárólag a közigazgatásra indokolt korlátozni. Nem várható el a köztisztviselőtől, hogy olyan intézkedésnek vesse alá magát, amelynek eredményeként köztisztviselői jogviszonyától idegen alá-fölérendeltségi viszonyokat, kötelmeket kellene elfogadnia pl. rendőri szervhez történő áthelyezése folytán.

Határozott időre történő áthelyezés esetén ki kell mondani a visszahelyezési kötelezettséget, amelytől csak abban az esetben lehet eltekinteni, ha a foglalkoztatásra nincs lehetőség. Ilyenkor a főtisztviselő választhat a felmentése, vagy a rendelkezési állományba helyezése között.

A kényszeráthelyezés történhet olyan szervhez is, ahol alacsonyabb illetmény jár, ezért a különbözetet hat hónapig biztosítani szükséges.

Az 5-6. §-hoz

A törvény a korábbihoz képest egyértelművé és áttekinthetőbbé teszi a főtisztviselői kinevezés megszűnésének és visszavonásának eseteit.

A 7. §-hoz

A törvény értelmében a rendelkezési állomány a korábbi öt évről kettő évre csökken, amelynek időtartama alatt a főtisztviselő köteles munkát végezni, illetve ellátni a számára meghatározott feladatot. Ennek eredményeként a rendelkezési állományba helyezett főtisztviselő munkavégzés nélkül nem részesülhet díjazásban. A kötelező munkavégzés feltételeit a Miniszterelnöki Hivatalt vezető miniszter biztosítja.

A törvény - garanciális okokból - szabályozni kívánja, hogy másik állás felajánlása esetén hány napon belül kell nyilatkozni annak elfogadásáról.

A 8-11. §-hoz

A főtisztviselőkre vonatkozó szabályok módosításához kapcsolódóan a törvény olyan változtatásokat tartalmaz, amelyek összhangba kívánják hozni a főtisztviselői és a központi tiszti jogintézményt. Ezt az is indokolja, hogy a jelenlegi rendelkezések is alapvetően a hasonló szabályozásból indulnak ki.

-----STARTING---POINT---VEGE---

A 12. §-hoz

A törvény a Közszolgálati Ellenőrzési Hivatal elnevezését hozzáigazítja a Hivatal megváltozott szerepköréhez.

A törvény hatályba léptető rendelkezést tartalmaz, és kimondja, hogy az új főtisztviselői kinevezéshez, illetve központi tiszti cím adományozásához megállapított új feltételek - a jogbiztonság érdekében - nem érintik az e törvény hatályba lépése előtt adott kinevezéseket, illetve címeket. A két jogintézmény közötti összhang megteremtése érdekében országos parancsnokság területi és helyi szervénél szolgálatot teljesítő, főosztályvezetői beosztású központi tiszt számára a törvény hatályba lépését követően külön pótlék nem állapítható meg. Ugyanakkor, akiknek ilyen pótlékot már megállapítottak, illetményük nem csökkenhet.