2020. évi CVII. törvény végső előterjesztői indokolása

az egyes kiemelt társadalmi csoportok, valamint pénzügyi nehézséggel küzdő vállalkozások helyzetének stabilizálását szolgáló átmeneti intézkedésekről

-----STARTING---POINT---ALTALANOS--- 

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

A javaslat alapvető célja, hogy a veszélyhelyzeti jogalkotás által érintett egyes tárgykörökben, figyelemmel az Alaptörvény Alapvetés L) cikkében és XIX. cikkében foglaltakra, az Országgyűlés a jogbiztonság érvényesülése, továbbá egyes kiemelt társadalmi csoportok szociális biztonságának megóvása, valamint a pénzügyi nehézséggel küzdő vállalkozások helyzetének stabilizálása érdekében a veszélyhelyzet megszűnésével összefüggő átmeneti szabályokról és a járványügyi készültségről szóló 2020. évi LVIII. törvényben biztosított védelmet indokolt esetben továbbra is fenntartsa.

A javaslat további célja, hogy azon egyes kiemelt társadalmi csoportok, így a nyugdíjasok, a gyermeket nevelő szülők, az álláskeresők és a közfoglalkoztatottak számára a hitel- és kölcsönszerződésből, illetve pénzügyi lízingszerződésből eredő tőke-, kamat-, illetve díjfizetési kötelezettségére vonatkozó hiteltörlesztési, fizetési moratórium továbbra is fennmaradjon.

-----STARTING---POINT---RESZLETES---

Az 1-3. §-hoz

Értelmező rendelkezések és a javaslat személyi hatálya, valamint közös szabályok kerülnek megállapításra.

A 4. §-hoz

A hitelfelmondási tilalom személyi hatályát határozza meg.

Az 5. §-hoz

A hitelfelmondási tilalom hat hónapos időszaka lehetővé teszi, hogy a pénzügyi nehézséggel küzdő, de még nem fizetésképtelen adós hitele ne kerüljön felmondásra. A hitelezővel közösen átstrukturált hitel révén mód nyílik az érintett vállalkozás helyzetének stabilizálására.

A 6. §-hoz

A fizetési moratórium személyi hatályát határozza meg.

A 7. §-hoz

A koronavírus világjárvány nemzetgazdaságot érintő hatásának enyhítése érdekében, valamint a veszélyhelyzet gazdaságra gyakorolt negatív hatásainak mielőbbi csökkentése és a törvény személyi hatályába tartozó adósok fizetőképességének megtartása céljából a veszélyhelyzet ideje alatt bevezetett fizetési moratórium fenntartása a törvény által meghatározott alanyi körbe továbbra is indokolt. A moratórium célja, hogy a hiteladósok a hitelszerződésből, kölcsönszerződésből és pénzügyi lízingszerződésből eredő tőkefizetési, kamatfizetési, és díjfizetési kötelezettségeik teljesítésére átmenetileg, 2021. június 30. napjáig fizetési haladékot kapjanak.

A szerződést biztosító mellékkötelezettségek - ideértve a garanciaszerződést, illetve garanciavállalói nyilatkozatot is - a fizetési moratóriumnak megfelelően úgy módosulnak, hogy e kötelezettségvállalások időtartama, illetve teljesítési határideje is a fizetési moratórium időtartamával meghosszabbodnak.

A 8. §-hoz

A fizetési moratórium célja a törvény személyi hatály alá tartozó hiteladósok pénzügyi helyzetének, szociális biztonságának megerősítése, ennek megfelelően a moratórium igénybevételére az adós a fizetési moratórium időtartama alatt, azaz 2021. június 30-ig bármikor jogosult. Amennyiben az adós az eredeti szerződéses feltételek szerint kíván teljesíteni, ennek nincsen akadálya. A teljesítés azonban nem zárja ki azt, hogy ha az adós a fizetési moratórium időtartama alatt mégis élni kíván a fizetési moratórium lehetőségével, úgy ezt a fizetési moratórium időtartama alatt bármikor megtegye.

A fizetési moratórium hatályának a munkáltatói kölcsönre való kiterjesztése a fizetési nehézségekkel küzdő adósok széles társadalmi rétegét támogatja.

A 9. §-hoz

A fizetési moratórium részletszabályai egyértelművé teszik, hogy a fizetési haladék igénybevétele miatt az adós nem kerülhet hátrányos helyzetbe. A felhalmozott tartozás után kamatos kamat felszámítása nem lehetséges és a futamidő meghosszabbodásával biztosítható a fizetési terhek egyenletes elosztása. A moratórium alatt meg nem fizetett tőke-, kamat- és díjtartozást a fizetési moratórium lejártát követően a futamidő meghosszabbítása mellett köteles az adós megfizetni. A kamatra vonatkozó szabályokat megfelelően kell alkalmazni a díjakra is.

A 10. §-hoz

A babaváró kölcsönök esetén az állami garancia okán felmerülő kezességvállalási díj a fizetési moratórium időtartama alatt elengedésre kerül.

A 11. §-hoz

Önmagában a fizetési moratórium igénybevétele kapcsán az adósnak nem merül fel költsége. A fizetési moratóriummal érintett szerződést nem kell közjegyzői okiratba foglalni.

A 12. §-hoz

Indokolt a Nemzeti Eszközkezelő Programban résztvevő - kiemelt társadalmi csoportba tartozónak minősülő - részletvevő, illetve bérlő vételárrészlet-fizetési, illetve bérletidíj-fizetési kötelezettsége tekintetében is a fizetési moratórium szabályaival megegyezően fizetési haladékot biztosítani. Garanciális szabály, hogy az ingatlan vagyonkezelője 2021. június 30-ig a bérleti díj meg nem fizetése miatt nem élhet a felmondás jogával.

A 13. §-hoz

A fizetési moratórium hatályának a magáncsőd eljárásban résztvevő - kiemelt társadalmi csoportba tartozónak minősülő - adósokra történő kiterjesztése a fizetési nehézségekkel küzdő, adósságrendezési eljárás alatt álló személyek, és ezen személyek fizetési kötelezettségeinek teljesítéséért helytállni köteles személyek számára jelent törvényi fizetési kedvezményt.

A 14. §-hoz

A hiteltörlesztési moratórium személyi hatályát határozza meg.

A 15. §-hoz

A koronavírus világjárvány nemzetgazdaságot érintő hatásának enyhítése érdekében, valamint a veszélyhelyzet gazdaságra gyakorolt negatív hatásainak csökkentése és nehéz pénzügyi helyzetben lévő vállalkozások fizetőképességének megtartása céljából a veszélyhelyzet ideje alatt bevezetett fizetési moratórium az adós kérelemére továbbra is indokolt fenntartani. A moratórium célja, hogy a hiteladósok a hitelszerződésből, kölcsönszerződésből és pénzügyi lízingszerződésből eredő tőkefizetési, kamatfizetési, és díjfizetési kötelezettségeik teljesítésére átmenetileg, 2021. június 30. napjáig fizetési haladékot kapjanak.

A 16. §-hoz

A fizetési moratóriumra vonatkozó rendelkezéseket a vállalkozásokra vonatkozó hiteltörlesztési moratóriumra értelemszerűen alkalmazni szükséges.

-----STARTING---POINT---VEGE---

A 17. §-hoz

Felhatalmazó rendelkezés a nehéz pénzügyi helyzetben lévő vállalkozás mutatószámának meghatározására.

A 18. §-hoz

Hatályba léptető rendelkezés.

A 19. §-hoz

Átmeneti rendelkezés a törvény hatálya alá tartozó szerződések alapján folyósított kölcsönökre vonatkozóan.