2004. évi CVIII. törvény indokolása

a nagy távolságra jutó, országhatárokon átterjedő levegőszennyezésről szóló 1979. évi Genfi Egyezményhez kapcsolódó, a kénkibocsátások további csökkentéséről szóló, Oslóban, 1994. június 14-én elfogadott Jegyzőkönyv kihirdetéséről

Indokolás

A nagy távolságra jutó, országhatárokon átterjedő levegőszennyezés csökkentését célzó Genfi Egyezmény 1979-ben került aláírásra. A Genfi Egyezmény hazánkban a Magyar Közlöny 1984. július 8-án megjelent 28. számában került közzétételre, mint az 1984/8. Nemzetközi Szerződés az Országos Környezet- és Természetvédelmi Hivatal elnökétől „a nagy távolságra jutó, országhatárokon átterjedő levegőszennyezésre vonatkozó, Genfben, az 1979. évi november hó 13. napján aláírt Nemzetközi Egyezmény”. A Genfi Egyezményhez kapcsolódó „a nagy távolságra jutó, országhatárokon átterjedő levegőszennyezésről szóló 1979. évi Egyezményhez a kén kibocsátások, vagy azok országhatárokon való átterjedésének legalább 30%-kal történő csökkentéséről” szóló Jegyzőkönyvet (az ún. I. kénkibocsátás csökkentési Jegyzőkönyv) 1985. július 8. napján írták alá.

Ezt követően 1994. június 14-én Oslóban, az Egyezmény Végrehajtó Testületének rendkívüli ülésén írták alá a „a nagy távolságra jutó, országhatárokon átterjedő levegőszennyezésről szóló 1979. évi Genfi Egyezményhez kapcsolódó, a kénkibocsátások további csökkentéséről” szóló Jegyzőkönyvet (az ún. II. kénkibocsátás csökkentési Jegyzőkönyv). A Magyar Köztársaság deklarálta azt a szándékát, hogy a későbbiekben a Jegyzőkönyv részesévé kíván válni. Magyarország a Jegyzőkönyvet a 3270/1994. Korm. határozat alapján aláírta, majd az 59/2001. (IX. 7.) OGY határozattal megerősítette. A Jegyzőkönyv Magyarország vonatkozásában 2002. március 11-én lépett hatályba.

A Jegyzőkönyv a 16. ratifikációs okirat letétbe helyezését követő 90. napon - 1998. augusztus 5-én - lépett hatályba. A legfontosabb célkitűzés a kénkibocsátások csökkentése az emberi egészséget és a természetet érő kedvezőtlen hatásokkal, különösen a savasodással szemben, és annak biztosítása, hogy az oxidált kénvegyületek ülepedése hosszú távon ne haladja meg a jelenlegi tudományos ismeretek szerint a Jegyzőkönyv I. mellékletében kritikus kénterhelésként megadott kénülepedés mértékét.

A nagy távolságra jutó, országhatárokon átterjedő levegőszennyezésről szóló 1979. évi Genfi Egyezményhez kapcsolódó, a kénkibocsátások további csökkentéséről szóló Oslóban 1994. június 14-én elfogadott jegyzőkönyvben foglaltak végrehajtásához Magyarország részéről rendkívül fontos környezetvédelmi érdek fűződik.