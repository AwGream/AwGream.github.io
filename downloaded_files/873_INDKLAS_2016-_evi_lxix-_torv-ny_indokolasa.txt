2016. évi LXIX. törvény indokolása

a terrorizmus elleni fellépéssel összefüggő egyes törvények módosításáról

-----STARTING---POINT---ALTALANOS--- 

I. A Terrorelhárítási Információs és Bűnügyi Elemző Központ létrehozása

I.1. A jelenlegi helyzet bemutatása

Az 1990-es évek második felében a lakosság olyan, eddig nem tapasztalt jelenségeket élt meg, mint a szervezett bűnbandák területfelosztó háborúja, a tömeges prostitúció, leszámolások, robbantásos merényletek stb. Az 1998-ban felálló új Kormány a helyzetet készen kapta, amely ellen azonnali és hathatós intézkedéseket kellett tenni. A tömeges bűnözéssel szembeni első lépésnek is nevezhető a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény (a továbbiakban: Szbtv.), amely számos intézkedése döntően hozzájárult ahhoz, hogy az 1998-2002 közötti kormányzati ciklusban hazánk bűnügyi és nemzetbiztonsági helyzete normalizálódhatott. A Szervezett Bűnözés Elleni Koordinációs Központ (a továbbiakban: SZEBEKK) 2001. január 1-jei hatállyal került felállításra, létrehozásáról a Szervezett Bűnözés Elleni Koordinációs Központról szóló 2000. évi CXXVI. törvény rendelkezett.

A Szervezett Bűnözés Elleni Koordinációs Központról szóló 2000. évi CXXVI. törvényt a kormányzati szervezetalakítással összefüggő törvénymódosításokról szóló 2006. évi CIX. törvény helyezte hatályon kívül és helyezte át az Szbtv.-be a szervezett bűnözés elleni koordinációra vonatkozó szabályanyagot.

Az Szbtv. alapján a Szervezett Bűnözés Elleni Koordinációs Központ feladatai a következők voltak:

1. gyűjti, elemzi, értékeli (kezeli) az együttműködő szervektől érkezett adatokat, amelyek adatkezelésére az Szbtv. feljogosítja,

2. figyelemmel kíséri, hogy az együttműködő szerveknél nem folyik-e párhuzamos felderítés, ennek észlelése esetén az érintett szerveket a párhuzamos felderítésről értesíti,

3. az együttműködő szervek megkeresésére, a rájuk vonatkozó törvények szerint általuk kezelhető adatok körének figyelembevételével információkat szolgáltat,

4. megvizsgálja, hogy a beérkezett adatra vonatkozóan más együttműködő szervtől nem érkezett-e információs igény, és amennyiben a jogszabályi feltételek fennállnak, az igénylő szerveknek az adatot továbbítja,

5. az együttműködő szervek részéről érkezett adatokat - azok elemzését, értékelését követően - a hatáskörrel és illetékességgel rendelkező együttműködő szerveknek küldi meg, az elvégzett elemző-értékelő tevékenység eredményeként - szükség szerint - felderítési cselekményre, nyomozási cselekményre, intézkedésre tesz javaslatot,

6. figyelemmel kíséri, hogy a beérkezett adathoz kapcsolható, azt kiegészítő vagy azzal összefüggő adat nem áll-e rendelkezésre, ennek észlelése esetén az érintett együttműködő szerveket az adatok összefüggéseiről értesíti,

7. a szervezett bűnözésben szerepet játszó bűnözői csoportok alakulásának és megszűnésének, egymáshoz való viszonyának figyelemmel kísérésével, jogellenesen szerzett javaik legalizálását szolgáló vállalkozásaik elemzésével segítséget nyújt az ellenük való fellépéshez,

8. a rendelkezésre álló adatok elemzésének eredményeként személyazonosításra alkalmatlan statisztikai adatok szolgáltatásával segítséget nyújt a szervezett bűnözés elleni kormányzati döntések meghozatalához,

9. figyelemmel kíséri a szervezett bűnözés terén jelentkező tendenciákat, új jelenségeket, ezekről elemzéseket, tanulmányokat készít.

A SZEBEKK feladatai az utóbbi években bővültek, 2013-ban elfogadásra került a nemzeti utasadat-információs rendszer létrehozása érdekében szükséges, valamint a rendőrséget érintő és egyes további törvények módosításáról szóló 2013. évi CXCVIII. törvény (a továbbiakban: PNR törvény), amely 2015. január 1-jén lépett hatályba. A PNR törvény új feladattal bővítette a SZEBEKK hatáskörét, 2015. január 1-jétől utas-adat információs egységként (PIU egység) ellátja az utas nyilvántartási adatok (PNR adatok) gyűjtését, elemzését, kezelését. Új feladatává vált utas információs egységként a légitársaságok által továbbított utas-nyilvántartási adatok kezelése, valamint elemzése és értékelése, összhangban az uniós adatvédelmi előírásokkal. A hazánk területére érkező vagy onnan induló EU külső légi járatok utasadatainak kezelése az adatvédelmi előírások alkalmazása mellett eredményesebbé teszi az együttműködő szervek megelőző, felderítő, nyomozó tevékenységét.

A SZEBEKK feladatai ellátásához az együttműködő szervtől kap adatokat a szervezett bűnözéssel kapcsolatba hozható bűncselekményekről. A SZEBEKK jelenleg a különféle nyilvántartásokhoz korlátozottan fér hozzá. Tekintettel arra, hogy e feladatát - a szervezett bűnözés elleni koordináció mellett - a SZEBEKK magas szinten látja el, ezért is indokolt, hogy a terrorizmus elleni információfúziós és információmegosztó központként e szervezet kerüljön kijelölésre.

I.2. Új rendelkezések

A SZEBEKK az átalakítást követően a továbbiakban nemzetbiztonsági szolgálatként Terrorelhárítási Információs és Bűnügyi Elemző Központ (a továbbiakban: TIBEK) elnevezéssel működik.

A TIBEK feladata a nemzetbiztonságot, bűnüldözést, közbiztonságot vagy más alapvető biztonsági érdeket sértő adatok feldolgozásának, elemzésének eredményeként a lehető legátfogóbb kép összeállítása az ország terror, illetve esetleges más fenyegetettségéről, a belső biztonsági helyzetről, a közbiztonság állapotáról. Minderről tájékoztató rendszert működtet, értékelő jelentéseket készít és azokat a miniszter útján eljuttatja a Kormánynak.

A TIBEK eredményes feladatellátásának nélkülözhetetlen feltétele a teljes informáltság, az állami szervek adatállományaihoz, valamint a központi államigazgatási nyilvántartásokhoz történő hozzáférés normatív szabályozása. Törvényben kell meghatározni az új szervezet feladatkörét, az együttműködő szervekkel való kapcsolatát, valamint az adatkezelés rendjét, különös tekintettel az adattovábbításra.

Mint nemzetbiztonsági szolgálat, a TIBEK a nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) jelenlegi szabályai szerinti általános adatkezelési felhatalmazással fog rendelkezni. Eszerint az Nbtv.-ben meghatározott feladatainak ellátása érdekében a TIBEK jogosult lesz arra, hogy személyes adatot, különleges adatot és bűnügyi személyes adatot, valamint közérdekű adatot és közérdekből nyilvános adatot kezeljen. Figyelemmel azonban a TIBEK sajátos feladataira, az adatkezelése két tekintetben el fog térni az egyéb nemzetbiztonsági szolgálatok adatkezelésétől.

Az általa kezelhető adatok megszerzése érdekében nem lesz jogosult titkos információgyűjtő tevékenység végzésére.

Az Nbtv. által meghatározott körben, az együttműködő szervek vonatkozásában a tevékenységének ellátásához szükséges adatokat közvetlen elektronikus adatkapcsolat útján szerzi be, nem pedig a hagyományos hozzáférést eredményező megkereséssel.

A TIBEK adatkezelési, ezen belül is elsősorban adathozzáférési felhatalmazása terén a jelenlegi rezsimekhez képest minőségi újítást valósít meg a törvény a közvetlen elektronikus adatkapcsolat szabályozásával. Ennek eredményeként a TIBEK nem lesz kiszolgáltatva a tevékenységéhez szükséges adatot birtokló adatkezelők együttműködési hajlandósága esetleges hiányának, hiszen az adatállományokhoz minden külső közreműködés nélkül hozzá fog férni. A TIBEK hozzáférési jogosultsága nem terjed ki a rendőrség belső bűnmegelőzési és bűnfelderítési szerve által a védett állománnyal (amelynek része a TIBEK személyi állománya is) kapcsolatos megbízhatósági vizsgálati adatokra.

Az együttműködő szervek körébe a legfontosabb állami-kormányzati adatkezelők tartoznak, így a rendőrségi szervek, a nyomozó hatóságok, a nemzetbiztonsági szolgálatok.

A közvetlen elektronikus adatkapcsolat jogi alapját egyrészt a törvény teremti meg az Nbtv. megfelelő módosításával, másrészt az levezethető a Kormány tagjai és az államtitkárok jogállásáról szóló 2010. évi XLIII. törvény 2. § (1) bekezdés i) pontjában foglalt azon rendelkezéséből is, miszerint az irányítás és a felügyelet jogosítványai közé tartozik egyebek mellett az államigazgatási szerv adatainak a kezelése is. Ennek értelmében a TIBEK a feladatai ellátásához szükséges alapvető adatok megismerésében nem korlátozható jogosítványokkal rendelkezik.

A TIBEK a közvetlen elektronikus adatkapcsolat útján nem beszerezhető adatokat az Nbtv. általános adatkezelési előírásai szerint - a megkeresett által nem megtagadható - megkeresés útján szerzi be.

A TIBEK és az együttműködő szervek közötti adatkapcsolat dokumentált adatátadást megvalósító közvetlen elektronikus adatkapcsolat útján valósul meg. Ez a főszabály a TIBEK adatforgalmazása tekintetében.

Az együttműködő szervek műveleti adatbázisaihoz az általuk vezényelt munkatársak kapnak hozzáférési jogosultságot, előre meghatározott, az adott feladatokhoz igazítható prioritási szinten. Az együttműködő szervek nem élnek az információkorlátozás lehetőségével, mivel a Központban az információt közvetlenül érhetik el, így az információ további megosztása a Központ hatáskörébe tartozik.

A külföldi tapasztalatokat is figyelembe véve a TIBEK hatáskörének meghatározásával el kell érni, hogy a kiemelt biztonsági kockázatokkal szemben fellépő szervek és szolgálatok legfőbb információfúziós és információmegosztó központjaként működhessen.

A TIBEK-et képessé kell tenni az együttműködő szervek nyomozási és felderítő tevékenységének széleskörű támogatására, amely magába foglalja a titkos információgyűjtések és a büntetőeljárások kezdeti stádiumtól történő taktikai támogatását, valamint eljárást kezdeményező indító jelzések, elemzések adását, illetve készítését.

A büntetőeljárások eredményes befejezését azzal is támogatja, hogy a kiemelt bűncselekményi körbe tartozókon túl feldolgoz olyan bűncselekményeket is, ahol az elkövető személye vagy a bűncselekmény társadalomra veszélyessége, illetve a cselekmény gyakori ismétlődése miatt az azokkal összefüggő adatok elemzése, értékelése indokolttá válik.

Az új szervezet feladatainak maradéktalan ellátásához szükséges, hogy az együttműködő szervek a hatáskörükben jelentkező kiemelt biztonsági kockázati jelenségekről, eseményekről is folyamatosan tájékoztassák.

A TIBEK és az együttműködő szervek törvényben foglalt tevékenysége során különösen fontos az információ-érzékenység a hatáskörükbe tartozó problémakörök mielőbbi felismerése és eredményes kezelése érdekében. A sok résztevékenységből álló információtudatos együttműködés olyan keretrendszerben lehet eredményes, amely kellően megalapozott tudásbázisra támaszkodó tudásmenedzsment szemléleten alapszik. Ehhez elengedhetetlen az információk feldolgozását és elemzését támogató, nemzetközi viszonylatban is korszerű bűnelemző informatikai eszközök és módszerek alkalmazása. E téren is fontos a külföldi és nemzetközi partnerszervekkel, szolgálatokkal történő együttműködés.

A TIBEK a széleskörű szakmai tapasztalatok és ismeretek birtokában ellátja az együttműködő szervek információ feldolgozással, illetve elemzéssel foglalkozó állományának bűnelemző-értékelő, informatikai és módszertani képzését, továbbképzését.

I.3. A létrehozás indokai

A SZEBEKK a bemutatott hatályos jogszabályi környezetben és jelenlegi szervezeti formájában nem biztosítja az optimális működést, illetve adatszolgáltatást. A nemzet biztonságáért felelős szervek is csak a hatáskörükbe tartozó jogellenes cselekményekkel kapcsolatos adatokat kezelik, dolgozzák fel, értékelik, elemzik. Sem a közigazgatás, sem a rendészeti szervek, sem a nemzetbiztonsági szolgálatok jelenlegi rendszerében nincs olyan szerv, amely a terrorizmussal, a bűnözéssel, a nemzetbiztonsági kockázatokkal összefüggő adatokat és információkat kormányzati szinten összesíti, szintetizálja és a Kormány döntéseit összbiztonsági szemlélettel készült taktikai és stratégiai elemzésekkel segíti.

Az elmúlt hónapok és napok rávilágítanak arra, hogy a Kormány helyesen értékelte biztonsági stratégiájában, hogy a jövő kiemelt biztonsági kockázatainak sorában a terrorizmus és a szervezett bűnözés, valamint a szélsőséges szerveződések jelentik a demokratikus állami intézményrendszer, a nemzet- és közbiztonság ellen irányuló fenyegetések súlypontjait.

A globális biztonsági kihívások között egyre jelentősebb szerepet játszik a nemzetközi terrorizmus. A szabadság, a biztonság és a rend térségének megteremtése elképzelhetetlen az állam hatékony védelmi funkciójának kiépítése és működtetése nélkül. Ehhez egy olyan koherens, a szükséges információkkal, tudással, képességgel rendelkező szervezetre van szükség, ami egyszerre biztosít hatékony fellépést a nemzetközi és hazai terrorizmus, illetve az annak bázisát jelentő szervezett bűnözés, valamint az egyre növekvő erőszakosságot mutató, fegyveresen vagy felfegyverkezve elkövetett személy elleni bűncselekmények elkövetőivel szemben.

A terrorizmus, mindenekelőtt annak nemzetközi megnyilvánulásai a demokratikus jogállamokat, így Magyarországot is a terrorizmust leküzdeni hivatott speciális szervek létrehozatalára, valamint e szervek felhatalmazásának szélesítésére ösztönözte: az ezzel kapcsolatos feladatok hatékony, egységes szervezeti keretek között és magas szakmai színvonalon történő ellátása érdekében a rendőrség terrorizmust elhárító szerveként jött létre a Terrorelhárítási Központ (a továbbiakban: TEK).

Mindazonáltal nem hagyható figyelmen kívül az sem, hogy a terrorizmus megelőzéséhez elengedhetetlen a nemzetbiztonsági szolgálatoktól, a rendőri szervektől, valamint a bármilyen más forrásból érkező információk feldolgozása, értékelése és elemzése. A terrorizmus elleni támadó jellegű titkos információgyűjtő tevékenység nem képzelhető el egy integrált, fúziós információs központ kialakítása nélkül, amely az ország külső és belső biztonságának fenyegetettségét időben felismerő, arra reagálni képes intézményként hatékony lehetőséget teremt a terrorcselekmények megelőzésére.

Az Nbtv.-be iktatandó törvényi szabályozás a TIBEK részére olyan feladatkört kíván biztosítani, hogy a közbiztonsági, valamint a nemzetbiztonsági kockázatokkal szemben fellépő rendészeti szervek, nemzetbiztonsági szolgálatok és közigazgatási szervek legfőbb információfúziós és információmegosztó központjaként funkcionálhasson. A szabályozás mindemellett képessé teszi a TIBEK-et a nemzetbiztonságot vagy a közbiztonságot fenyegető cselekmények, támadások elleni bűnüldöző és nemzetbiztonsági szaktevékenység érdemi támogatására, a kormányzati és biztonságpolitikai döntéshozatal segítésére, információigényének teljesítésére.

II. Kódolt telefonos szolgáltatások korlátozása

II.1. A jelenlegi helyzet bemutatása

A technikai fejlődés következtében az internet alapú globális kommunikációs rendszerek, valamint ezen szolgáltatások egyre szélesebb körben terjednek el és megfizethető áron vehetők igénybe, így reális veszélyt jelent, hogy az általános kommunikációs szokások megváltoznak, és a hagyományos hírközlési szolgáltatók helyett ezen szolgáltatásokat veszik igénybe a bűnözői körök.

Tekintettel arra, hogy a mobiltelefonok kommunikációjának védelmét ellátó rendszernek egyik elemét képező mobiltelefonos alkalmazás az egyes alkalmazásszolgáltatók interneten elérhető, kereskedelmi céllal létrehozott felületén megtalálható, onnan telepíthető, így kivédhető, hogy az egyes országok szolgálatai a kommunikációt, vagy az ahhoz kapcsolódó információkat megszerezhessék, valamint dekódolhassák.

II.2. Új rendelkezések

A probléma megoldását jelentheti az alkalmazásszolgáltatókra vonatkozó jogi kötelezettségeknek az előírása az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvényben (a továbbiakban: Ekertv.).

Az Ekertv. módosításának célja az Ekertv. hatálya alá tartozó szolgáltatók adatmegőrzési, adatszolgáltatási és együttműködési kötelezettségének megteremtése, mivel ezen szolgáltatók a rendvédelmi és igazságszolgáltatási szervek irányába jelenleg nem tartoznak adatszolgáltatási és együttműködési kötelezettséggel.

II.3. A bevezetés indokai

Az Ekertv.-t érintő módosítás egyrészt megteremti annak a lehetőségét, hogy a szolgáltató köteles legyen megadni mindazokat az adatokat és információkat, amelyek a titkos információgyűjtés eszközeinek, módszereinek alkalmazásához nélkülözhetetlenek, így a titkosítási szintet érintő információkat is, másrészről pedig a módosítás a szolgáltató részére kötelező jelleggel írja elő a Nemzetbiztonsági Szakszolgálattal (a továbbiakban: NBSZ) történő, a titkos információgyűjtés feltételeit érintő megállapodások megkötését.

III. A katasztrófavédelemről és a hozzá kapcsolódó egyes törvények módosításáról szóló törvény kiegészítése

III.1. A jelenlegi helyzet bemutatása

A hatályos magyar szabályozás jelenleg nem biztosítja azt a lehetőséget, hogy a Kormány vagy a miniszterek az egyes terrorfenyegetettség szintjéhez igazodva

- a veszélyes áruk közúti, vasúti és belvízi szállításának, fuvarozásának korlátozását, vagy biztonsági feltételeit,

- a tömegtartózkodásra alkalmas létesítmények látogatásának, tömegrendezvények tartásának korlátozását,

- a veszélyes anyagokkal foglalkozó üzemben, küszöbérték alatti üzemben végzett veszélyes tevékenység korlátozását

meghatározzák.

III.2. Új rendelkezések

A módosítás megteremti annak a lehetőségét a katasztrófavédelemről és a hozzá kapcsolódó egyes törvények módosításáról szóló törvényben, hogy a katasztrófák elleni védekezésért felelős miniszter rendeletben szabályozza a terrorfenyegetettség szintjéhez igazodva az egyes tevékenységek és rendezvények kapcsán a szükséges többlet biztonsági követelményeket, korlátozásokat. A korlátozások nem terjednek ki a gyülekezési jog hatálya alá tartozó rendezvényekre.

III.3. A bevezetés indokai

Az elmúlt időszak eseményei egyértelműen rámutattak arra, hogy a terrorcselekmények megelőzésére fokozott figyelmet kell fordítani. A veszélyes árukhoz kapcsolódó tevékenységek, létesítmények és a tömegtartózkodásra alkalmas létesítmények, valamint rendezvények a terrorfenyegetettség szintjének emelkedésével is egyre nagyobb kockázatnak vannak kitéve.

A rendelkezés célja nem az indokolatlan jogkorlátozás bevezetése, hanem - a szükséges felhatalmazás megalkotásával - olyan többlet követelmények vagy korlátozások bevezetése, amelyek mentén az adott tevékenységek részben folytathatóak, azonban szigorúbb feltételek mellett, mint ahogy azt a vonatkozó ágazati jogszabályok lehetővé teszik.

IV. A Rendőrségről szóló törvényhez kapcsolódó módosítások

IV.1. A törvény kiterjeszti a terrorizmust elhárító szerv feladatkörét a - jogszabályban meghatározott - védett személyekhez kapcsolódó személyvédelmi feladatain túl, a kijelölt létesítmények tekintetében a létesítményvédelmi feladatok ellátására is. A TEK eddig nem látott el létesítményvédelmi feladatot, tekintettel ugyanakkor arra, hogy a miniszterelnök hivatalát az Országgyűlési Őrség által védett Országgyűlés épületéből áthelyezi a Budai Várba, szükséges az önálló, más által nem védett objektum védelmének megjelenítése a TEK-nél.

IV.2. A Rendőrségről szóló 1994. évi XXXIV. törvény (a továbbiakban: Rtv.) hatályos szabályozása jelenleg a TEK-hez telepíti magyar külképviseletek és azok diplomáciai személyzete, a kormányzati tevékenység szempontjából fontos, külföldön lévő magyar szervek (intézmények) és létesítmények személy- és létesítményvédelmét. Életszerű és kézenfekvő azonban, hogy a Magyar Honvédség közreműködjön e feladat ellátásában, amennyiben fegyveres jelenléte a közelben biztosított.

IV.3. A törvény megteremti annak lehetőségét, hogy a rendőrség

a) a határterületen a határátkelőhelyeken kívüli terület őrzése céljából, valamint

b) az állam működése szempontjából kiemelten fontos, illetve a Kormány által létesítménybiztosítási intézkedés céljából kijelölt, továbbá a rendőrségi létesítmények rendjének és jogszerű működésének, valamint a benntartózkodók biztonságának fenntartása céljából

speciális képfelvevő és felderítő eszközöket helyezhessen el, és felvételt rögzíthessen.

A módosítás elhagyja továbbá azt a korlátozást, amely szerint a különböző képfelvevők által készített felvételeket csak a rögzítés helyén elkövetett jogsértő cselekmények esetén lehet felhasználni. A közterületeken elhelyezett kamerák felvételei döntő bizonyítékok lehetnek az egyes eljárásokban, különösen a felderítés és nyomozás során, azzal összefüggésben, hogy az érintett személyek adott időpontban hol tartózkodtak. Az ilyen felvételek éppen ezért az esetleges terrorcselekmények miatt folytatott büntetőeljárások, illetőleg titkos információgyűjtések során is jelentőséggel bírhatnak. Az Rtv. a felvételeket jelenleg csak a rögzítés helyén elkövetett cselekmények tekintetében engedi felhasználni, ami indokolatlan korlátozást jelent. Emellett indokolt a felhasználási kör bővítése a bűnfelderítés vonatkozásában is, figyelemmel arra, hogy a jelenleg hatályos szabályozás indokolatlanul kizárja a felvételek titkos információgyűjtés keretében történő felhasználhatóságát.

IV.4. A képfelvevők alkalmazásával készített felvételek nemcsak a közúti közlekedési szabályokat megszegők felelősségének megállapítását szolgáló eljárások megindításához szolgálhatnak alapul, hanem azok bűnüldözési célú felhasználásukkal a terrorizmussal összefüggő bűncselekmények felderítéséhez is hozzájárulhatnak. Ennek egyértelművé tétele érdekében indokolt az Rtv. felvételek készítésére vonatkozó szabályozásának kiegészítése.

V. A nemzetbiztonsági szolgálatokról szóló 1995. évi CXXV. törvényhez kapcsolódó egyéb - a TIBEK-en túli - módosítások

V.1. A jelenlegi szabályozás csak a letelepedett jogállást igazoló okmányt kérelmező, továbbá a menekültkénti elismerését kérő, illetőleg a magyar állampolgárságért folyamodó, valamint - az állami függetlenség és a törvényes rend védelméhez kötődően - a vízumkérelmet benyújtott személyek (kérelmezői kör) tekintetében - szakhatósági véleményezés keretében - teszi lehetővé az ellenőrzést, információgyűjtést (külső engedélyköteles eszközalkalmazás útján is) az Alkotmányvédelmi Hivatal (AH) részére. A módosítással az AH felhatalmazást kap arra, hogy a fenti eljárásokhoz kapcsolódó jogsértő cselekményeket elkövető más személyek tevékenységéről (hamis, hamisított iratok, igazolások biztosítása a kérelmező számára, stb.) is információkat gyűjtsön.

V.2. A hatályos szabályozás nem biztosítja az NBSZ részére, hogy szervezeti egységei és személyi állománya ellen irányuló ellenséges tevékenységre vonatkozó adatokat megszerezze, objektumai műveleti védelmét maradéktalanul és szakszerűen ellássa. A módosítás biztosítja ezt az NBSZ számára.

V.3. Jelenleg az Nbtv. nem tartalmaz rendelkezéseket az adatkezelési rendszerekhez való elektronikus hozzáférésre vonatkozóan, továbbá nem teljeskörű az adatok és jelzések elhelyezésével kapcsolatos szabályozás sem. Az elektronikus úton történő adatkérések meghatározott körben (pénzügyi intézmények) bevezetésének biztosítása érdemben tudja felgyorsítani az AH munkáját és együttműködésre kötelezi az adatszolgáltató szervet a hatékony feladatellátás céljából. A módosítás megteremti az online hozzáférés biztosításának kötelezettségét, és annak az adatkezelő költségére történő technikai megvalósítását.

V.4. Az AH rendszeresen közreműködik az Európai Gazdasági Térségben részes tagállamok partnerszolgálataitól érkezett, a nemzetbiztonsági ellenőrzések végrehajtása során felmerülő adattári ellenőrzési igényekre vonatkozó megkeresések teljesítésében. A partnerszolgálati megkeresések az érintett bűnügyi előéletére, nemzetbiztonsági kockázatra utaló körülményekre, alkotmányvédelmi vagy kémelhárítási relevanciával bíró adatokra, jellembeli torzulásokra, terrorista csoporthoz vagy szervezett bűnözői körhöz való tartozás gyanújára, illetve Magyarország területén való tartózkodás visszaigazolására irányulnak. A módosításra a fenti ellenőrzésekben való, a partnerszolgálatokkal történő együttműködés jogi kereteinek megteremtése miatt van szükség.

V.5. A hatályos szabályozás szerint a nemzetbiztonsági ellenőrzés megindításához szükséges biztonsági kérdőívet a kezdeményező papír alapon, zárt borítékban juttatja el az AH-hoz. A módosítás lehetővé teszi a biztonsági kérdőív elektronikus úton történő kitöltését, amely egyszerűsíti és gyorsítja a nemzetbiztonsági ellenőrzés alá eső személy és a nemzetbiztonsági szolgálat eljárását, hatékonyabbá válik a kérdőívben foglalt adatok nyilvántartása. Ezzel párhuzamosan a rendelkezés biztosítja továbbra is lehetőségként az írásbeli formában történő kitöltést. A módosítás alapján a nemzetbiztonsági ellenőrzés kezdeményezésére jogosult továbbítási feladat megszűnik. A módosító rendelkezés hatálybalépésének időpontja megfelelő felkészülési időt biztosít a nemzetbiztonsági szolgálatok számára.

VI. Az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvény módosítása

A tárgykör tekintetében irányadó jogszabályi előírások jelenleg tapasztalható hiányára figyelemmel szükségessé vált az Interpol FIND (Fixed Interpol Network Database) adatbázis adattartalmára vonatkozó találat elérése esetén a hatóság részéről követendő eljárásrend részletes - a szabályozás alapjait tekintve törvényi szintű megjelenítést igénylő - szabályainak normatív meghatározása.

VII. A szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény módosítása

A TIBEK-nek az Nbtv.-ben szabályozott feladat- és hatásköreire tekintettel hatályon kívül helyezésre kerül az Szbtv. tárggyal kapcsolatos rendelkezései.

VIII. A lőfegyverekről és lőszerekről szóló 2004. évi XXXIV. törvény módosítása

A hatástalanított tűzfegyverek végleges működésképtelenségét biztosító hatástalanítási előírásokat és technikákat rögzítő európai uniós előírások értelmében a tagállamok - legalább 20 éven át - kötelesek nyilvántartás vezetni a hatástalanított tűzfegyverekről kiadott tanúsítványokról, feltüntetve a nyilvántartásban a hatástalanítás időpontját és a tanúsítvány számát.

Figyelemmel arra, hogy a hatástalanítást igazoló tanúsítványoknak a tanúsítást végző szervezet részéről történő hazai nyilvántartása jogszabályban foglalt előírás helyett pillanatnyilag egyedi felhatalmazáson, illetve szervezeti kijelölésen alapul, a tárgykör európai uniós szabályozásával összhangban a lőfegyverekről és lőszerekről szóló 2004. évi XXIV. törvény kiegészítése útján szükséges gondoskodni a nyilvántartási kötelezettséget megteremtő normatív rendelkezés törvénybeiktatásáról.

IX. Az államhatárról szóló 2007. évi LXXXIX. törvény módosítása

IX.1. A Schengeni határ-ellenőrzési kódex 25. cikk (1) bekezdésében megjelölt valamely feltétel fennállása esetén a határellenőrzés azonnali visszaállítására van szükség, amelyet azonban a jelenlegi jogszabályi rendelkezések ilyen formában nem tesznek lehetővé. Ezek lehetővé tétele érdekében szükséges az Áht. módosítása.

IX.2. A törvénymódosítás mindemellett annak lehetővé tételére irányul, hogy az országos rendőrfőkapitány a határátkelőhely, határátlépési pont működését legfeljebb negyvennyolc óra időtartamra - az átmeneti működési zavarra való hivatkozás jelenleg is biztosított lehetősége mellett - immár az elháríthatatlan külső okra való hivatkozással is szüneteltethesse, a szünetelés maximális tartamát továbbá a jelenlegi 48 óra helyett a jövőben akár 96 óra időtartamra is kiterjeszthesse.

X. A Büntető Törvénykönyvről szóló 2012. évi C. törvény módosítása

A Büntető Törvénykönyv kiegészül a terrorizmushoz kapcsolódó néhány jogsértő magatartást szankcionáló tényállással, illetve egyéb módosítással.

XI. A hitelintézetekről és a pénzügyi vállalkozásokról szóló 2013. évi CCXXXVII. törvény módosítása

A módosítás biztosítja, hogy a pénzügyi intézmény a nyomozóhatóság, nemzetbiztonsági szolgálat vagy az ügyészség megkeresése esetén haladéktalanul, de legkésőbb 2 munkanapon belül a megkeresésben foglaltakat teljesítse.

Abban az esetben, ha a pénzügyi intézmény a megkeresést határidőn belül nem teljesíti, akkor a megkereső szerv a jogszabályban előírt kötelezettség nem teljesítése okán erről tájékoztatja a pénzügyi intézmény felügyeletét ellátó szervezetet (Magyar Nemzeti Bank).

A Magyar Nemzeti Bankról szóló törvény jelenleg is biztosítja az ellenőrzési jogkör keretében, hogy az MNB bírságot szabjon ki, azokkal a pénzügyi intézményekkel szemben, amelyek a jogszabályban előírt kötelezettségeiket nem teljesítik.

XII. A büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvény módosítása

A terrorfokozatok, illetve a terrorfenyegetettség jellemzőihez igazodóan a büntetés-végrehajtási szerveknél különböző fokozatok rendelhetők el, amelyek jelölése 1-4. számmal történik. A fokozatot a tényleges fenyegetettség mértékének megfelelően kell meghatározni azzal, hogy az 1-es fokozat jelenti a legmagasabb kockázatot. A törvény szerint a magasabb, tehát 1-2-es fokozatok (a bv. szerveknél jelenleg a 3. fokozat él) elrendelése esetén egyes, a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvényben meghatározott jogok felfüggesztésre kerülhetnek.

XIII. Az arcképelemzési nyilvántartásról és az arcképelemző rendszerről szóló 2015. évi CLXXXVIII. törvény módosítása

A törvény módosításának célja az arcképprofilok adatkezelési idejére vonatkozó szabályok pontosítása. A törvény az adatkezelési idő kezdő időpontját az arcképprofil alapjául szolgáló arcképmás nyilvántartásba vételének időpontjához köti, illetőleg törölni rendeli azon arcképprofilt és az ahhoz rendelt technikai kapcsoló számot, amelyhez tartozóan az arcképmás az adatközlésre kötelezett szerv által vezetett nyilvántartásból törlésre került.

-----STARTING---POINT---RESZLETES---

Az 1. §-hoz

A terrorcselekmények megelőzése, felderítése, következményeinek elhárítása rendőri feladat. Az ehhez szükséges döntési felelősséget minden egyes esetben a rendőrség vezetői, a politikai felelősséget pedig végső soron a Kormány viseli. Minderre tekintettel a módosítás a már ma is meglévő rendőri eszközök alkotmányos alkalmazásának szabályait fogalmazza meg.

Az Rtv.-nek a 7/E. §-át indokolt kiegészíteni azzal a rendelkezéssel, hogy a rendőrség terrorizmust elhárító szerve részt vesz a terrorizmussal összefüggő bűncselekmények közvetlen következményeinek elhárításához szükséges, e törvényben meghatározott intézkedések végrehajtásában.

Jelen szakasz kiterjeszti a terrorizmust elhárító szerv feladatkörét a - jogszabályban meghatározott - védett személyekhez kapcsolódó személyvédelmi feladatain túl, a kijelölt létesítmények tekintetében a létesítményvédelmi feladatok ellátására is.

Az Rtv. hatályos szabályozása jelenleg a TEK-hez telepíti a magyar külképviseletek és azok diplomáciai személyzete, a kormányzati tevékenység szempontjából fontos, külföldön lévő magyar szervek (intézmények) és létesítmények személy- és létesítményvédelmét. Életszerű és kézenfekvő azonban, hogy a Magyar Honvédség közreműködjön e feladat ellátásában, amennyiben fegyveres jelenléte a közelben biztosított.

A 2. §-hoz

A kiemelt biztonsági intézkedés cím alatt meghatározott jogosítványok minden eszközt biztosítanak a rendőrség számára ahhoz, hogy amennyiben terrortámadás előkészületéről közvetlen, konkrét és ellenőrzött információkkal rendelkezik, akkor annak megakadályozása érdekében késedelem nélkül képes legyen minden szükséges biztonsági intézkedés megtételére.

A „kiemelt biztonsági intézkedés” Rtv.-be iktatása egyértelművé teszi, hogy a rendőrség jogosult és köteles a hiteles információk alapján fenyegetettnek tekinthető helyszíneken a közvetlen veszély elhárítása érdekében szükséges intézkedések megtételére, függetlenül attól, hogy ott milyen létesítmények üzemelnek, vagy milyen rendezvények vannak. A „hatásterület” törvényi fogalmát úgy kell meghatározni, hogy a rendőrség akkor is lehetőséget kapjon az eredményes fellépésre, ha a terrorcselekménnyel fenyegetett helyszín egészen pontosan nem határozható meg, ugyanakkor a szigorú korlátozásokkal járó intézkedések alkalmazása ne terjedhessen ki indokolatlanul nagy területre. Ennek megfelelően a hatásterületként nem lehet általában véve Magyarország vagy valamely megyét megjelölni, hanem azt legalább település (fővárosban a kerület) megjelölésével kell konkretizálni. Hangsúlyozandó, hogy az Rtv. 15. §-ában foglalt arányosság követelményére is figyelemmel minden esetben gondos, egyedi mérlegelést igénylő rendőrszakmai kérdés és felelősség, hogy a rendelkezésre álló információk alapján mely pontosan meghatározott területen, konkrétan milyen intézkedések foganatosítása szükséges.

Eszerint általában nem tilthatóak be rendezvények, nem lehet egyfajta kivételes állapotot bevezetni. Azonban a rendőrség felhatalmazást kap arra, hogy a hiteles információk alapján fenyegetettnek tekinthető helyszíneken a közvetlen veszély elhárítása érdekében azonnal fel tudjon lépni. Csak akkor és csak ott van helye korlátozások elrendelésének, végső esetekben akár létesítmények üzemeltetésének felfüggesztésére, rendezvények félbeszakítására, ahol erre a rendelkezésre álló információk alapján a közvetlen fenyegetés elhárítása érdekében szükséges. Ebben az esetben viszont a rendőrségnek nem kell tekintettel lennie arra, hogy a hatásterületen a gyülekezési törvény hatálya alá tartozó rendezvény, vallási körmenet zajlik, vagy éppen koncertet tartanak. Annak sincs jelentősége, hogy az érintett terület vagy épület kinek a tulajdonában van, vagy ott milyen tevékenység zajlik. Közvetlen veszély esetén nincs idő arra sem várni, hogy az erre feljogosított kormányzati szerv döntsön a magasabb terrorfokozat elrendeléséről, vagy a miniszter jogalkotási eljárásban rendeletet alkosson. A lényeg, hogy bekövetkezett terrorcselekmény vagy közvetlen veszély esetén a rendőrség késedelem nélkül és hatékonyan fel tudjon lépni. Ez azonban szigorúan egyedi, rendőrszakmai kérdés, amiért a szakmai felelősséget a rendőrség vezetőinek, a politikai felelősséget pedig a mindenkori rendészeti miniszternek kell viselnie.

Figyelemmel arra, hogy a „kiemelt biztosítási intézkedés” rendkívül széles körű eszköztárat biztosít a rendőrség számára, így annak alkalmazását a rendelkezés garanciális szabályokhoz köti. Az elrendelésére csak 72 órára van lehetőség, és egyszeri meghosszabbítását követően ismételten már csak az országos rendőrfőkapitány rendelheti el, amennyiben annak indokoltságát újabb, megerősített információk támasztják alá. Ilyen esetben azonban az Országgyűlés feladatkörrel rendelkező bizottságának az elrendelt intézkedésekről és annak okairól be kell számolni. Emellett a végső jogállami garanciát az biztosítja, hogy az Rtv. 93/A. § (9) bekezdése alapján az országos rendőrfőkapitány döntése ellen bírósági felülvizsgálatnak van helye.

A 3. §-hoz

A módosítás célja annak megteremtése, hogy a rendőrség a határterületen a határátkelőhelyeken kívüli terület őrzése céljából speciális képfelvevő és felderítő eszközöket helyezhessen el, és felvételt rögzíthessen.

A 4. §-hoz

Az állam működése szempontjából kiemelten fontos, illetve a Kormány által létesítménybiztosítási intézkedés céljából kijelölt, továbbá a rendőrség kezelésében lévő létesítmények rendjének és jogszerű működésének, valamint a benntartózkodók biztonságának a képfelvevő berendezés kihelyezése útján történő védelmének lehetővé tétele érdekében a Rendőrségről szóló 1994. évi XXXIV. törvény (a továbbiakban: Rtv.) 42. §-ában foglalt előírás megfelelő kiegészítése vált szükségessé.

A képfelvevő berendezés alkalmazása útján nyert személyes adatok további jogszerű felhasználás nélküli kezelését a törvény legfeljebb harminc nap időtartamban teszi lehetővé, míg az elkészült felvételek - az adatkezelés legitim törvényi céljával összhangban - kizárólag az Rtv. 42. § (6) bekezdés b) pontjában jelenleg is meghatározott körben használhatók fel.

Az 5. §-hoz

A képfelvevők alkalmazásával készített felvételek nemcsak a közúti közlekedési szabályokat megszegők felelősségének megállapítását szolgáló eljárások megindításához szolgálhatnak alapul, hanem azok bűnüldözési célú felhasználásukkal a terrorizmussal összefüggő bűncselekmények felderítéséhez is hozzájárulhatnak. Ennek egyértelművé tétele érdekében indokolt az Rtv. felvételek készítésére vonatkozó szabályozásának kiegészítése.

A 6. §-hoz

A Rendőrség által végzett személy- és objektumvédelmi tevékenységhez szükséges adatkezelési felhatalmazások megteremtése.

A 7. §-hoz

Az Rtv. 91/K. § (1) bekezdésében foglalt felsorolás határozza meg azon hatósági nyilvántartások körét, amelynek adattartalmával a rendőrség az államhatáron átlépő harmadik országbeli állampolgárok által a határfogalom ellenőrzése során bemutatott okmányok, valamint a határátlépés során használt gépjármű adatait szúrópróbaszerűen összevetheti. Tekintettel arra, hogy a szóban forgó hatósági nyilvántartást a törvény e körben pillanatnyilag nem nevesíti, a tartózkodási engedélyek nyilvántartásában szereplő személyek határátlépésekor történő ellenőrzése jogalapjának megteremtéséről a hivatkozott rendelkezés kiegészítése útján indokolt gondoskodni.

A 8. §-hoz

A módosítás célja, hogy a rendőrség bűnüldözési, bűnmegelőzési célból is kezelhesse az Rtv. 91/L. § (1) bekezdésében szereplő adatokat, továbbá a határátlépés során használt gépjármű adatait.

A 9. §-hoz

Ez a szakasz a robbanóanyag-prekurzorok forgalmazásáról és felhasználásáról szóló, 2013. január 15-i, 98/2013/EU európai parlamenti és tanácsi rendelet 9. és 10. cikkének történő megfelelést szolgálja.

A 10. §-hoz

Ez a szakasz az Rtv.-vel kapcsolatos szövegpontosításokat tartalmaz.

A 11-12. §-hoz

A nemzetbiztonsági szolgálatokról szóló 1995. évi CXXV. törvény (a továbbiakban: Nbtv.) 1. és 2. §-a tételesen felsorolja Magyarország nemzetbiztonsági szolgálatait, amelyek köre kibővül a Terrorelhárítási Információs és Bűnügyi Elemző Központtal.

A 13. §-hoz

A jelenlegi szabályozás csak a letelepedett jogállást igazoló okmányt kérelmező, továbbá a menekültkénti elismerését kérő, illetőleg a magyar állampolgárságért folyamodó, valamint - az állami függetlenség és a törvényes rend védelméhez kötődően - a vízumkérelmet benyújtott személyek (kérelmezői kör) tekintetében - szakhatósági véleményezés keretében - teszi lehetővé az ellenőrzést, információgyűjtést (külső engedélyköteles eszközalkalmazás útján is) az Alkotmányvédelmi Hivatal (AH) részére. A módosítással az AH felhatalmazást kap arra, hogy a fenti eljárásokhoz kapcsolódó jogsértő cselekményeket elkövető más személyek tevékenységéről (hamis, hamisított iratok, igazolások biztosítása a kérelmező számára, stb.) is információkat gyűjtsön.

A 14. §-hoz

A módosítás biztosítja a Katonai Nemzetbiztonsági Szolgálat (KNBSZ) feladatait rögzítő Nbtv. 6. §-t érintően a terrorizmus elleni küzdelem szempontjából érintett feladatok konkrét megjelölését, valamint, hogy az ezen feladatok ellátása során megszerzett információkat a KNBSZ haladéktalanul biztosítja a TIBEK-nek. A KNBSZ önálló elemző-értékelő tevékenysége az egyedi működési területéhez kötődő, a honvédelmi ágazat napi biztonságos működéséhez szükséges mértékű, katonai nemzetbiztonsági jellegű információk körére terjed ki.

A 15. §-hoz

Az Nbtv. 8. § (1) bekezdésének i) ponttal történő kiegészítésének célja, hogy az Nbtv.-ben is meghatározásra kerüljön a Nemzetbiztonsági Szakszolgálat feladatai között az elektronikus információbiztonságával kapcsolatos információbiztonsági feladatok ellátása.

A jelenleg is hatályos szabályozás egyrészt nem biztosítja a Nemzetbiztonsági Szakszolgálat részére, hogy szervezeti egységei és személyi állománya ellen irányuló ellenséges tevékenységre vonatkozó adatokat megszerezze, objektumai műveleti védelmét maradéktalanul és szakszerűen ellássa, másrészt a nemzetbiztonsági szolgálatokra „egységesen” vonatkozó jogszabályon belül aránytalanul nagy különbséget tesz a társszolgálatokkal szemben.

A Nbtv. jelenlegi szabályai továbbá indokolatlanul zárják ki azt a lehetőséget, hogy az NBSZ a jelenleg hatályos Nbtv. 54. § (1) bekezdés e) pontja szerinti csapdát alkalmazzon a célszemély mozgásának lehető legpontosabb behatárolása érdekében.

A 16. §-hoz

Az Nbtv.-be 8/A. §-ként beiktatott rendelkezés az általánostól a különös felé haladva határozza meg a TIBEK feladatait. A TIBEK alapvető feladata egyrészt a kormányzati tájékoztató tevékenység ellátása, másrészt az együttműködő szervek által folytatott eljárások, mindenekelőtt a nyomozások és a titkos információgyűjtések adatelemzések készítésével történő segítése (értékelő-elemző tevékenység).

Az Nbtv. a SZEBEKK működésére vonatkozó szabályok, a SZEBEKK által a működése során felhalmozott gazdag szakmai tapasztalatok, valamint a nemzetbiztonsági irányítás és felügyelet ismérvei alapján határozza meg a TIBEK egyes konkrét feladatait. A TIBEK feladatainak jelentős része megegyezik a SZEBEKK jelenlegi feladataival. Alapvető különbség nem annyira a feladatok rendszerében, hanem a végrehajtásukra rendelt adatkezelési apparátus minőségében rejlik.

A TIBEK feladatai közül kiemelésre érdemes az együttműködő, mindenekelőtt a nyomozó és a nemzetbiztonsági szervek működésbeli párhuzamosságainak a kiszűrése. Mind a terrorelhárítás. mind az állami büntetőigény érvényesítése, mind a szuverenitás érdekében végzett titkosszolgálati tevékenység területén rendkívüli kockázatokkal járnak a párhuzamos nyomozások, illetve a párhuzamos titkos információgyűjtések. Ezek kiszűrése és jelzése a megfelelő együttműködő szerveknek a TIBEK fontos feladata. Ezzel a TIBEK nagymértékben elősegíti a terrorcselekmények megelőzését, a nyomozások eredményességét, illetve az adattakarékosság alkotmányos elvének érvényre juttatását.

A TIBEK az együttműködő szervek számára folyamatosan továbbítja a hatáskörükbe tartozó adatokat, ezzel egyidejűleg javaslatot tesz az együttműködő szervek számára az adatok mikénti felhasználására. Ez a feladat nem valósít meg hatáskörelvonást, ugyanis az adatot végső soron az együttműködő szerv az általa legjobbnak tartott módon használja fel. Továbbá a büntetőeljárásról szóló 1998. évi XIX. törvény (a továbbiakban: Be.) 171. § (2) bekezdésére figyelemmel a TIBEK konkrét bűncselekmény gyanúja esetén feljelentést tesz, ettől kezdve a büntetőeljárás jogi helyzetét a Be. határozza meg.

A TIBEK mint információfúziós központ rendkívül hatékony segítséget nyújthat a TEK terrormegelőző, terrorelhárító tevékenységéhez mivel a rendelkezésére álló adatokból hatékony következtetést tud levonni a terrorszervezetek magyarországi tevékenységéről, a terroristák megjelenéséről, és a PNR adatok alapján mozgásukról.

A TIBEK koordinációs tevékenysége során figyelemmel kíséri, hogy nem áll-e rendelkezésre az általa átadott adattal kapcsolatos pontosító vagy kiegészítő adat: amennyiben igen, a TIBEK a feladatkörében észlelt kapcsolódó adatot átadhatja az adat felhasználására hatáskörrel rendelkező együttműködő szervnek. Amennyiben a kapcsolódó adat nem a TIBEK feladatkörébe tartozó adat, tehát az együttműködő szervtől egyedi vagy csoportos adatlekérdezésből származik, abban az esetben a TIBEK az adatot nem adhatja át, hanem a kapcsolódó adatról értesíti mindkét érintett együttműködő szervet.

A TIBEK fontos feladatokat lát el a szervezett bűnözés elleni küzdelemben és az illegális vagyonok felderítésében is. A TIBEK a terrorszervezetekkel, illetve a konkrét terrorcselekményekkel kapcsolatos adatait soron kívül továbbítja a TEK részére.

A TIBEK hatékony működését az együttműködő szervek részére kötelezettségként előírt visszacsatolás is segíti: a TIBEK által tett jelzések, javaslatok, kezdeményezések elintézéséről azok vételét követő öt munkanapon belül tájékoztatást kell adniuk.

A 17. §-hoz

A TIBEK polgári nemzetbiztonsági szolgálatként jön létre, irányítását a polgári nemzetbiztonsági szolgálatok irányításáért felelős miniszter látja el.

A TIBEK felett a Ksztv. 2. § (1) bekezdése alapján a belügyminiszter gyakorolja az irányítási jogkört, de a TIBEK által kezelt adatok megismerésére a polgári hírszerzési tevékenység irányításáért felelős miniszter és a honvédelmi miniszter is jogosult.

A 18. §-hoz

A kormányzati tájékoztató tevékenységet és az ehhez szükséges elemzést-értékelést a TIBEK fogja a jövőben a terrorelhárítás vonatkozásában ellátni, a kormányzati együttműködés és az információk áramlásának javításával.

A 19. §-hoz

A TIBEK személyi állományába az együttműködő szervnél hivatásos szolgálati viszonyban állók vezényelhetőek, a kormánytisztviselők kirendelhetőek.

A 20. §-hoz

Az Nbtv. 28. § (4) bekezdésének a módosítást megelőzően hatályban volt szövege a nemzetbiztonsági szolgálatokkal együttműködő külföldi szervekként kizárólag más országok titkosszolgálati szerveit nevesítette. Tekintettel ugyanakkor arra, hogy a TIBEK tevékenysége a nemzetbiztonsági szolgálatnak nem minősülő, más típusú külföldi szervekkel történő kapcsolattartásra is kiterjed, az együttműködés lehetőségét indokolt kiterjeszteni a nemzetközi szervezetekre, illetve a külföldi államok rendőri, közigazgatási, bűnüldöző, nemzetbiztonsági, vagy e célok elősegítésére létrehozott központi elemző szerveire.

A 21. §-hoz

Az Nbtv. új 30/A. §-aként beiktatott rendelkezés meghatározza a TIBEK-kel együttműködő szerveket, amely szervek vezetői kötelesek gondoskodni a TIBEK-kel való kapcsolattartásért felelős szervezeti egységeik kijelöléséről.

A 22. §-hoz

Az Nbtv. 39. § (1) bekezdését érintő szövegpontosítás a nemzetbiztonsági szolgálatok adatbeszerzésére vonatkozó rendelkezések körében is egyértelművé teszi, hogy a TIBEK nem jogosult titkos információgyűjtő tevékenység folytatására. Felhatalmazást kap ugyanakkor arra, hogy az Nbtv.-ben meghatározott esetekben közvetlen elektronikus adatkapcsolat útján szerezzen be adatot az együttműködő szerv adatállományából.

A 23. §-hoz

A nemzetbiztonsági szolgálatok hatékony feladatellátása szempontjából kiemelkedő jelentőséggel bír az állami szervek és a pénzügyi intézmények által szolgáltatott adatok gyors beszerzése. Az elektronikus úton történő adatkérési és adattovábbítási rendszer kiépítésére és működtetésére vonatkozó, az állami szervekre és a pénzügyi intézményekre kiterjedő kötelezettség bevezetése érdemben tudja felgyorsítani a nemzetbiztonsági szolgálatok, mindenekelőtt az AH munkáját.

A módosítás biztosítja a nemzetbiztonsági szolgálatok részére, hogy a rendőrség által rögzített kép- és hangfelvételeket átvegye.

A 24. §-hoz

A módosítás kibővíti azon szervek körét, amelyek által vezetett nyilvántartásokban a nemzetbiztonsági szolgálatok jelzéseket helyezhetnek el. A rendelkezés hatálya alá tartozó szervek, szervezetek az NBSZ által meghatározott műszaki követelmények szerint, megfelelő határidő biztosítása mellett kiépíteni és működtetni kötelesek a jelzésekkel összefüggő információk továbbítására alkalmas elektronikai rendszert. Az ezzel összefüggő költségek az állami szervek esetén saját költségvetésüket, más szervek, szervezetek esetén az NBSZ költségvetését terheli.

A 25. §-hoz

A törvény a nemzetbiztonsági szolgálatokat megillető azon jogosultságot, miszerint más szervezetek adatkezelési rendszereiben jelzés elhelyezését kezdeményezhetik, hozzáigazítja a TIBEK-re vonatkozó sajátos adatkezelési szabályokhoz. A TIBEK jelzés elhelyezését a vele az Nbtv. rendelkezései értelmében együttműködni köteles együttműködő szerv adatkezelési rendszerében is kezdeményezheti. A törvény az együttműködő szervnek lehetőséget biztosít a jelzés elhelyezésének indokolt megtagadására.

A 26. §-hoz

Az AH rendszeresen közreműködik az Európai Gazdasági Térségben részes tagállamok partnerszolgálataitól érkezett, a nemzetbiztonsági ellenőrzések végrehajtása során is hasonló módon felmerülő adattári ellenőrzési igényekre vonatkozó megkeresések teljesítésében. A partnerszolgálati megkeresések az érintett bűnügyi előéletére, nemzetbiztonsági kockázatra utaló körülményekre, alkotmányvédelmi vagy kémelhárítási relevanciával bíró adatokra, jellembeli torzulásokra, terrorista csoporthoz vagy szervezett bűnözői körhöz való tartozás gyanújára, illetve Magyarország területén való tartózkodás visszaigazolására irányulnak. A módosításra a fenti ellenőrzésekben való, a partnerszolgálatokkal történő együttműködés jogi kereteinek megteremtése miatt van szükség.

A 27. §-hoz

A TIBEK tevékenységvégzésének jellegére tekintettel indokolt számára felmentést adni az Nbtv. 47. § (2) bekezdésében rögzített, a nemzetbiztonsági szolgálatok adatkezelési rendszereinek tartós összekapcsolását tiltó korlátozás alól.

A módosítás továbbá gondoskodik a TIBEK adatkezelési rendszerének a fokozott védelméről.

A TIBEK a többi nemzetbiztonsági szolgálat adatkezelési rendszerét a saját adatkezelési rendszerével akár tartósan is összekapcsolhatja. Ezzel szemben a TIBEK saját adatkezelési rendszere védett, mivel azt a további nemzetbiztonsági szolgálatok nem kapcsolhatják össze a maguk adatkezelési rendszereivel, még az Nbtv. 47. § (1)-(2) bekezdésében foglalt korlátok tiszteletben tartása esetén sem.

A módosítás egyértelművé teszi, hogy az adatkezelési rendszerek összekapcsolása eredményeként létrejövő adatállománynak az összekapcsolás megszüntetését követően történő törlésére vonatkozó kötelezettség nem terjed ki az összekapcsolás eredményeként létrejött, az Nbtv. szabályai szerint egyébként is kezelhető adat törlésére.

A 28. §-hoz

Az Nbtv. szövegébe újonnan beiktatott, a TIBEK adatkezelésére vonatkozó különös rendelkezések részletesen szabályozzák a TIBEK által megismerhető, illetve kezelhető adatok körét és az adatok beszerzésének módját, miközben a szükséges adatvédelmi garanciák törvényszövegben történő rögzítéséről sem feledkeznek meg. A TIBEK adatkezelésének legitimációja és célja azonban nem itt kerül meghatározásra, arra ugyanis az Nbtv. általános adatkezelési szabályai vonatkoznak.

A nemzetbiztonsági szolgálatok esetében, azok speciális adatkezelési rendszereire tekintettel, egyedi adattovábbítási megoldásokkal kell biztosítani, hogy feladataik hatékony ellátása mellett képesek legyenek támogatni a TIBEK terrorfelderítési és szervezett bűnözés elleni, valamint az ehhez kapcsolódó nemzetbiztonsági kérdésekre irányuló tevékenységét.

A TIBEK olyan információs központ, amely az együttműködő szervek bármelyike által kezelt adatállományból közvetlen elektronikus adatkapcsolat útján szerez be adatokat. A közvetlen elérés csak a TIBEK feladatkörébe tartozó adatokat tartalmazó adatállományokra terjed ki, vagyis a TIBEK az együttműködő szerveknek csupán a szakmai, a működésükhöz kötődő adatállományait éri el, a szervi-funkcionális adatokat tartalmazó adatállományait azonban nem.

A TIBEK, illetve az adott együttműködő szerv adatállományait tartalmazó informatikai eszközök között dokumentált adatátadással történik az adatok TIBEK általi beszerzése. A törvény rendszerében ezt jelenti a közvetlen elektronikus adatkapcsolat. A törvény ennek kidolgozásakor figyelemmel volt az elektronikus hírközlésről szóló 2003. évi C. törvényben a hírközlési szolgáltatók és a nemzetbiztonsági szolgálatok, nyomozó hatóságok közötti adatkapcsolat mikénti meghatározására is.

A költségkímélés és az időszerűség érdekében a TIBEK a közvetlen elektronikus adatkapcsolat útján bármely okból nem hozzáférhető adatokat is elsősorban elektronikus úton, az együttműködő szerv által történő továbbítással kapja meg. Ez történhet akár olyan módon, hogy az együttműködő szerv a kért adatot maga küldi meg a TIBEK-nek a közvetlen elektronikus adatkapcsolat használatával, de elképzelhető, hogy a TIBEK más elektronikus adathordozón történő megküldést kér. Végső esetben kerülhet sor papíralapú adatszolgáltatásra.

A közvetlen elektronikus adatkapcsolatot az adatelérés lehetővé tételére kötelezett együttműködő szervnek kell kiépíteni és a működtetés költségei is ezt az együttműködő szervet terhelik. A törvény rendszerében az együttműködő szervet a közvetlen elektronikus adatkapcsolatnak csak a sajátoldali végpont tekintetében terheli a kiépítés és a fenntartás költsége.

A törvény mindazonáltal szűkíti is a közvetlen elektronikus adatkapcsolat hatókörét. Az együttműködő szervek közül az Rtv. és az Nbtv. hatálya alá tartozók, valamint a Nemzeti Adó- és Vámhivatal adatrendszereihez a TIBEK ugyan hozzáfér a közvetlen elektronikus adatkapcsolat útján, ám ezt a jogosultságot kizárólag az ezen együttműködő szervek hivatásos állományába tartozó olyan személy útján gyakorolhatja, akinek szolgálatteljesítési helyéül a TIBEK lett kijelölve. Ugyanezek a személyek jogosultak arra, hogy az állományviszonyuk szerinti együttműködő szervek adatrendszereiben kezelt, de közvetlen elektronikus adatkapcsolat útján nem elérhető adatokat a TIBEK számára beszerezzék.

További korlátozás, hogy a TIBEK hozzáférési jogosultsága nem terjed ki a rendőrség belső bűnmegelőzési és bűnfelderítési szerve által a védett állománnyal (amelynek része a TIBEK személyi állománya is) kapcsolatos megbízhatósági vizsgálati adatokra.

A külföldi minősített adatot a közvetlen hozzáférés esetén is csak a külföldi minősített adattal rendelkező szerv vezetőjének a jóváhagyásával ismerheti meg a TIBEK.

A törvény szándékosan tartózkodik a TIBEK által kezelhető adatok körének és az adatok forrásának a részletekbe menő meghatározásától. Ezt az Nbtv. az általános adatkezelési rendelkezések körében, a 40. §-ban eleve is minden nemzetbiztonsági szolgálatra kiterjedő hatállyal megteszi akkor, amikor bármely adatkezelési rendszert hozzáférhetővé tesz.

Aligha vitatható, hogy a TIBEK által kezelt adatok legfontosabb, egyszersmind leginkább érzékeny forrásai a büntetőeljárásokból, valamint a titkos információgyűjtésekből származó adatok köre. A TIBEK példának okáért jogosult bármely bűncselekmény tekintetében a legszélesebb körű adatkezelésre, ezen túlmenően kezeli a nyomozásokból és a bűnügyi célból végzett titkos információgyűjtésekből származó adatok széles tárházát. A TIBEK kezeli az Nbtv. alapján, a nemzetbiztonsági szolgálatok által nem az állami büntetőigény érvényesítése érdekében végzett titkos információgyűjtésekből származó adatokat is. Amint azt az Alkotmánybíróság 2/2007. (I. 24.) AB határozatában megállapította, a bírói engedélyhez kötött titkos információgyűjtés esetei kellően konkrétan meghatározottak, valamint adatkezelési szempontból is megfelelnek a célhoz kötöttség elvének.

A fentieken túl - a SZEBEKK-re vonatkozó hatályos szabályoknak megfelelően - a TIBEK átveszi és kezeli a légiközlekedésről szóló törvényben meghatározott, az utastól vagy megbízottjától, illetve a jegyértékesítést végző szolgáltatótól származó adatokat.

Ebben a tekintetben a törvény nem változtat a hatályos szabályokon, mindazonáltal a SZEBEKK jelenleg ezeket az adatokat a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény rendelkezése alapján kezeli, így az erre vonatkozó szabályokat a TIBEK számára az Nbtv.-ben kell biztosítani.

Amíg a törvény a TIBEK számára széles körű adathozzáférési lehetőséget biztosít, addig a saját adatállományait szigorú védelemben részesíti. Ennek fontos eleme a TIBEK saját adatállományaihoz való hozzáférés korlátozása. A törvény ezt csak a miniszternek irányítási jogkörében, valamint sarkalatos törvény által felhatalmazott szerv képviselőjének teszi lehetővé.

A TIBEK nem önjogon kezeli a számára hozzáférhetővé tett adatokat. Ezért amikor adatot szerez be vagy vesz át, adatkezelése során a korábbi adatkezelőre irányadó kezelési időt folytatja tovább. Ellenkező esetben bármely adatkezelő szerv megtehetné, hogy az adatkezelésre nyitva álló idő leteltét megelőzően az adatot átadja a TIBEK-nek, amely azt újra, az eredetivel megegyező tartamban tovább kezelné.

A törvény az együttműködő szervtől beszerzett adat törlését arra az esetre is előírja, ha az együttműködő szerv a szóban forgó adatot törölte a saját adatállományából.

Az együttműködő szerv vezetője a TIBEK-nek átadott, illetve a TIBEK számára közvetlen elektronikus adatkapcsolat útján elérhető adat kezelésére vonatkozóan korlátozásokat állapíthat meg. Az adatkezelésre vonatkozó korlátokat a törvény taxatív módon felsorolja.

A 29. §-hoz

A módosítás alapján a nemzetbiztonsági szolgálatok a fedőokmányok készítésével és a fedőintézmények létrehozásával kapcsolatban a 41. §-ban meghatározott nyilvántartásokban adatokat helyezhessenek el.

A 30. §-hoz

A módosítás célja, hogy az NBSZ törvényi felhatalmazás alapján nyilvántartást vezethessen az Nbtv. 8. § (1) bekezdés a) pontja szerinti szolgáltatások végzésével összefüggésben.

A 31-32. §-hoz

A módosítás lehetővé teszi a biztonsági kérdőív elektronikus úton történő kitöltését. A biztonsági kérdőív elektronikus úton történő kitöltése egyszerűsíti és gyorsítja a nemzetbiztonsági ellenőrzés alá eső személy és a nemzetbiztonsági szolgálat eljárását, hatékonyabbá válik a kérdőívben foglalt adatok nyilvántartása. Ezzel párhuzamosan a rendelkezés biztosítja továbbra is lehetőségként az írásbeli formában történő kitöltést. A módosítás alapján a nemzetbiztonsági ellenőrzés kezdeményezésére jogosult továbbítási feladat megszűnik. A módosító rendelkezés hatálybalépésének időpontja megfelelő felkészülési időt biztosít a nemzetbiztonsági szolgálatok számára.

A 33. §-hoz

Az Nbtv. értelmező rendelkezései kiegészülnek a TIBEK-re vonatkozó rendelkezések beiktatása nyomán rögzítendő fogalom-meghatározásokkal. Az együttműködő szerv fogalmáról már az általános indokolásban szó esett az a TIBEK szakmai partnerkapcsolatait, elemző-értékelő tevékenységének a címzettjeit jeleníti meg. Meghatározásra kerül a jelzés fogalma.

Az értelmező rendelkezések további két fontos adatforrást azonosítanak: az utas adatokat, illetve azok szolgáltatóit és az egyéb adatkezelőket.

A TIBEK alapvető tevékenységei közül a kormányzati tájékoztatás és az elemzés-értékelés fogalmi meghatározása is az értelmező rendelkezések között lelhető fel.

A 34. §-hoz

Az Nbtv. új 76/A. §-a az alapjogszabály átmeneti rendelkezéseként rögzíti, hogy az együttműködő szervek kötelesek meghatározott határidőre kiépíteni a közvetlen elektronikus adatkapcsolat együttműködő szerv adatállománya elérését biztosító felületét.

Az Nbtv. új 76/B. §-ában foglalt rendelkezés a megalakuló TIBEK-et az egyidejűleg megszüntetésre kerülő SZEBEKK jogutódjaként jelöli meg.

A 35. §-hoz

A módosítás szövegpontosításra irányul, amely a nemzetbiztonsági szolgálatok adatbeszerzésére vonatkozó rendelkezések körében is egyértelművé teszi, hogy a TIBEK nem jogosult titkos információgyűjtő tevékenység folytatására.

A 36. §-hoz

Felhatalmazást biztosít a kormány számára, hogy rendeletben szabályozza a nemzetbiztonsági szolgálatok és az Ekertv. szerinti alkalmazásszolgáltatók együttműködésének szabályait.

A 37. §-hoz

A rendelkezés felhatalmazást biztosít a polgári nemzetbiztonsági szolgálatokat irányító miniszter számára, hogy a TIBEK és az utasadat szolgáltatója közti kapcsolattartás és az adatátadás módját rendeletben szabályozza.

A 38. §-hoz

A nemzetbiztonsági szolgálatok számára történő adattovábbítási és jelzéstovábbítási rendszer kiépítésére és működtetésére vonatkozó kötelezettség a 2015. szeptember 9-i 2015/1535/EU európai parlamenti és tanácsi irányelv alapján előzetes bejelentési kötelezettség alá tartozik, amelynek teljesítését rögzíti a rendelkezés.

A 39. §-hoz

A 8. § (7) bekezdés hatályon kívül helyezésének indoka egyrészt az, hogy a nemzetbiztonsági szolgálatok működési területének részletes szabályait nem az Nbtv., hanem az Nbtv. 77. § (2) bekezdés a) pontja szerinti felhatalmazás alapján kiadott kormányhatározat rögzíti.

A 40 §-hoz

Az INTERPOL FIND (Fixed Interpol Network Database) rendszerben elért találat esetén követendő eljárás részletes szabályait megállapító jogszabály jelenlegi hiányának kiküszöbölése érdekében a tárgykör tekintetében irányadó normatív előírásokat az Európai Unió bűnüldözési információs rendszere és a Nemzetközi Bűnügyi Rendőrség Szervezete keretében megvalósuló együttműködésről és információcseréről szóló 1999. évi LIV. törvényben indokolt rögzíteni.

A INTERPOL FIND - ún. rendszer-rendszer kapcsolat útján - a Nemzetközi Bűnügyi rendőrség Szervezete (Interpol) adatbázisaihoz biztosít online hozzáférést, amely adatbázisokban a bármely okból körözött személyek, az eltulajdonított, elsikkasztott gépjárművek és az eltulajdonított, elvesztett okmányok adatai kerülnek rögzítésre akként, hogy az erre a jogszabályok által feljogosított nemzeti hatóságok tagjai egyedi lekérdezések útján kapjanak hozzáférést az adatbázisban tárolt információkhoz. A lekérdezések valamennyi esetben naplózásra kerülnek.

Személyek esetében a név és a születési adatok megadása mellett elküldött kérés alapján a rendszer az elfogatóparanccsal körözöttek, a tanúként, gyanúsítottként, eltűntként keresettek, valamint a lehetséges veszélyt jelentő személyek adatbázisában végez lekérdezést.

Gépjárművek esetében a forgalmi rendszám, illetve az alvázszám alapján van mód a keresésre, míg az okmányok esetében ugyanezen keresés kezdeményezésére a sorszám, az okmány fajtája és az okmányt kiállító ország megjelölése útján van lehetőség.

A szabályozás fontos garanciális eleme, hogy az adatbázisról a nemzetközi rendőri együttműködésben részes államok hatóságai nem készíthetnek nemzeti másolatot, a keresésre adott válasz ezért mindenkor az adott pillanatban aktuális állapotot tükrözi.

Az újonnan megalkotandó szabályozás értelmében az INTERPOL FIND rendszerben elért találat esetén valamennyi esetben szükség lesz a Nemzetközi Bűnügyi Együttműködési Központtal (NEBEK) történő kapcsolatfelvételre, illetve a találat érvényességének a körözést végző állam általi megerősítésére vagy megerősíttetésére annak érdekében, hogy a találatkezeléssel kapcsolatos esetleges hibák száma a jövőben a minimálisra legyen csökkenthető.

A 41. §-hoz

Az Európai Uniós normának történő megfelelést biztosítja.

A 42. §-hoz

Szövegpontosításokat tartalmaz.

A 43. §-hoz

A szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról szóló 1999. évi LXXV. törvény egyes rendelkezéseinek hatályon kívül helyezését a jogutód TIBEK-re vonatkozó, az Nbtv-be beépítésre kerülő rendelkezések indokolják.

A 44-50. §-hoz

A technikai fejlődés következtében az internet alapú globális kommunikációs rendszerek, valamint ezen szolgáltatások egyre szélesebb körben terjednek el és megfizethető áron vehetők igénybe, így reális veszélyt jelent, hogy az általános kommunikációs szokások megváltoznak, és a hagyományos hírközlési szolgáltatók helyett ezen szolgáltatásokat veszik igénybe a bűnözői körök.

Tekintettel arra, hogy a mobiltelefonok kommunikációjának védelmét ellátó rendszernek egyik elemét képező mobiltelefonos alkalmazás az egyes alkalmazásszolgáltatók interneten elérhető, kereskedelmi céllal létrehozott felületén megtalálható, onnan telepíthető, a probléma megoldását jelentheti az alkalmazásszolgáltatókra vonatkozó jogi kötelezettségeknek az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvényben (a továbbiakban: Ekertv.) történő megteremtése.

Az Ekertv. módosításának célja az Ekertv. hatálya alá tartozó szolgáltatók adatmegőrzési, adatszolgáltatási és együttműködési kötelezettségének megteremtése, mivel ezen szolgáltatók a rendvédelmi és igazságszolgáltatási szervezetek irányába jelenleg nem tartoznak adatszolgáltatási és együttműködési kötelezettséggel.

Az Ekertv.-t érintő módosítás egyrészt megteremti annak a lehetőségét, hogy a szolgáltató köteles legyen megadni mindazokat az adatokat és információkat, amelyek a titkos információgyűjtés eszközeinek, módszerek alkalmazásához nélkülözhetetlenek, így a titkosítási szintet érintő információkat is, másrészről pedig a módosítás a szolgáltató részére kötelező jelleggel írja elő az NBSZ-szel történő, a titkos információgyűjtés feltételeit érintő megállapodások megkötését.

Módosításra kerül az Ekertv. néhány értelmező rendelkezése.

A módosítás megteremti a lehetőségét, hogy a titkosított kommunikációt biztosító szolgáltatással kapcsolatos kötelezettségét megszegő tartalomszolgáltatót a Nemzeti Média- és Hírközlési Hatóság közigazgatási bírsággal sújtsa.

Az Ekertv. érintett rendelkezéseinek módosítása a 2015. szeptember 9-i 2015/1535/EU európai parlamenti és tanácsi irányelv alapján előzetes bejelentési kötelezettség alá tartozik, amelynek teljesítését rögzíti a rendelkezés.

Az 51-52. §-hoz

Természeti, ipari katasztrófák, terrorcselekmények bekövetkezésével vagy társadalmi szokásokkal (szilveszter éjjel) kapcsolatos tapasztalat, hogy jelentősen megnő az előfizető igény a kommunikációs szolgáltatások iránt, amely túlterhelést okoz és korlátozza az adatforgalmat. A korlátozás érinti a rendvédelmi szervek, mentők, stb. kommunikációját is. A módosítás kötelezi az elektronikus hírközlési szolgáltatót, hogy terrorcselekmény bekövetkezését követően vagy annak veszélye esetén is biztosítsa a rendészetért felelős miniszter által meghatározott szervek, szervezetek által használt hívószámok folyamatos működését. Kiegészül az Eht. a szükséges felhatalmazó rendelkezésekkel.

Az 53. §-hoz

A korábban működőképes lőfegyverekként regisztrált eszközök hatástalanítást követő életútja hatósági nyomonkövethetőségének biztosítása, illetve a működőképessé történő visszaalakításuk megakadályozása érdekében a hatástalanított lőfegyverekre vonatkozó - az (EU) 2015/2403 bizottsági rendelet irányadó előírásai alapján meghatározott - adattartalmakat a lőfegyverek központi nyilvántartásának elemévé kell tenni.

A hatástalanított lőfegyverekre vonatkozóan a lőfegyverek központi nyilvántartásában rögzített adatok - a Bizottsági Rendelet 3. cikk (6) bekezdésében foglalt követelményekhez igazodó - megőrzési ideje a hatástalanítás időpontjától számított húsz év.

Az 54. §-hoz

A 2014/28/EU irányelv 12. cikkéből származó, más jogszabályban nem rögzített hatósági feladatok ellátására kötelezett szervként az általános rendőrségi feladatok ellátására létrehozott szerv központi szerve - az Országos Rendőr-főkapitányság (ORFK) - kerül kijelölésre.

Az 55. §-hoz

Figyelemmel arra, hogy a hatástalanított lőfegyverekre vonatkozóan a lőfegyverek központi nyilvántartásában rögzített adattartalom az egyes eszközökkel kapcsolatba hozhatók személyes adataira nem terjed ki, az Ftv. 7. § (1) bekezdésében foglalt rendelkezés módosítása útján szükséges kétséget kizáróan egyértelművé tenni, hogy a kizárólag az érintett eszközök műszaki paramétereire, illetve adminisztratív jellemzőire szorítkozó adatszolgáltatás nem alapozza meg az adattovábbítási nyilvántartásban történő regisztrációra vonatkozó kötelezettséget.

E szabályozás maradéktalan összhangban áll az információs önrendelkezési jogról és az információszabadságról szóló 2011. évi CXII. törvény 15. § (2) bekezdésében foglalt azon előírással, amely az adattovábbítás jogszerűségének ellenőrzésére, valamint az érintett tájékoztatására szolgáló adattovábbítási nyilvántartás vezetését kizárólag a személyes adatok továbbításával járó adatkezelés esetén teszi kötelezővé.

Az 56. §-hoz

A lőfegyverek központi nyilvántartása hatástalanított lőfegyverekre vonatkozó adattartalmának pontos és naprakész vezetését elősegítendő a törvény elektronikus adatszolgáltatásra kötelezi a hatástalanítást tanúsító szervezetet, amely a hatóság számára továbbított adatokat maga is köteles megőrizni a hatástalanítás időpontjától számított húsz éven át.

Az 57. §-hoz

Ez a szakasz jogharmonizációs záradékot tartalmaz.

Az 58. §-hoz

Az Át. 13. §-a szerint a belső határokon a határellenőrzés ideiglenes visszaállításáról szóló kormánydöntést rendeletben kell kihirdetni. Ugyanakkor ez a szabály nem alkalmazható azokban az esetekben, amikor a Schengeni határ-ellenőrzési kódex 25. cikk (1) bekezdésében megjelölt valamely feltétel fennállása esetén a határellenőrzés azonnali visszaállítására van szükség. Nem életszerű, hogy egy előre nem látható olyan esemény bekövetkeztekor, amely Magyarország közrendjét és belső biztonságát fenyegető komoly veszélyt jelent, a Kormány rendeletben hirdeti ki a veszély elhárításához szükséges azonnali intézkedéseket.

Ezt támasztja alá a magyar-szlovén határon 2015. október 17-én visszaállított határellenőrzés esete is. A magyar-horvát határszakaszra nehezedő drámai mértékű migrációs nyomás miatt a magyar Kormány 2015. október 16-án döntött a magyar-horvát határon szükséges további határellenőrzési intézkedések bevezetéséről, annak érdekében, hogy eleget tegyen az uniós jogból és a schengeni acquis-ból fakadó kötelezettségeinek. Így többek között a belügyminiszter az 55/2015. (X. 16.) BM rendelettel elrendelte a részleges határzárat a magyar-horvát határszakaszon.

Az 59. §-hoz

Ez a szakasz megteremti annak lehetőségét, hogy az országos rendőrfőkapitány a határátkelőhely, határátlépési pont működését legfeljebb negyvennyolc órára szüneteltethesse, ha a határátlépés ellenőrzésének feltételei haladéktalanul el nem hárítható átmeneti működési zavar vagy - nóvumként - elháríthatatlan külső ok miatt nem biztosíthatóak. Továbbá lehetővé teszi, hogy az országos rendőrfőkapitány a feltételek fennállása esetén további 48 órával meghosszabbíthassa a szüneteltetés idejét, azaz maximum 96 órára.

A 60. §-hoz

A normaszöveg kimondja, hogy meghatározott esetekben miniszterek rendelettel részleges határzárat rendelhet el, vagy a belső határon a határrendészetért felelős miniszter a határellenőrzést azonnal visszaállíthatja. A szabályozás teljessége érdekében indokolt a felhatalmazó rendelkezések kimondása.

A 61-64. §-hoz

A Btk. hatálybalépése megteremtette a büntetőjogi felelősségre vonás lehetőségét a 12 életévüket betöltött fiatalkorúak esetében, amennyiben emberölést, erős felindulásban elkövetett emberölést, testi sértést, rablást, avagy kifosztást követnek el. Tekintettel arra, hogy a terrorcselekmény a felsorolt bűncselekmények társadalomra veszélyességét meghaladja, és az utóbbi évek tapasztalatai rámutattak arra, hogy egyre fiatalabb személyek csatlakoznak terrorszervezetekhez, ezért indokolt a módosítás. A módosítás nélkül előadódhatna az a helyzet, hogy a terrorcselekményt elkövető 12 életévét betöltött elkövető még abban az esetben sem lenne felelősségre vonható, ha több személyt megsebesített, avagy életüket kioltotta.

A Btk. két tényállása módosításra kerül a terrorizmussal összefüggő elkövetési magatartásokkal kapcsolatban:

- Terrorcselekmény (Btk. 314. §): büntetni rendeli a terroristacsoport szervezését, továbbá azt, ha valaki terrorista csoporthoz csatlakozás céljából Magyarország területéről kiutazik vagy azon átutazik,

- Háborús uszítás (Btk. 331. §): büntetni rendeli azt, aki nagy nyilvánosság előtt a terrorizmus támogatására uszít, vagy egyébként a terrorizmust támogató hírverést folytat.

A 65. §-hoz

Az egyes rendészeti tárgyú törvényeknek az európai uniós kötelezettségek teljesítése érdekében szükséges és más célból történő módosításáról szóló 2015. évi CLXXIX. törvénnyel módosításra kerültek egyes ágazati törvények - úgymint a közúti közlekedési nyilvántartásról szóló 1999. évi LXXXIV. törvény, vagy a külföldre utazásról szóló 1998. évi XII. törvény - olyan módon, hogy a SIS II hatálya alá tartozó okmányok és a jármű hatósági jelzés adatainak körözési nyilvántartási rendszerbe rögzítéséről a körözési nyilvántartási rendszert vezető szerv értesítse elektronikus úton a központi okmány-nyilvántartást vezető szervet a figyelmeztető jelzés elhelyezése céljából.

A 66. §-hoz

Az AH a hatályos jogszabályi környezet alapján alaptevékenysége során hozzáférési jogosultsággal rendelkezik a rendszerben tárolt adatokhoz (beutazási tartózkodási tilalom hatálya alatt álló személyek, úti okmányra, személyazonosító igazolványra, tartózkodásra jogosító okmányok vonatkozásában). Összeurópai és nemzeti biztonsági érdekből szükséges hogy az AH hozzáféréssel rendelkezzen a személyekre és tárgyakra vonatkozó figyelmeztető jelzéseket tartalmazó átfogó információs rendszer adatbázisához.

A 67. §-hoz

Mivel a törvény 19. § (1) bekezdés e) pontja az ott meghatározott feladat kapcsán a Terrorelhárítási Információs és Bűnügyi Elemző Központ helyett a szervezett bűnözés elleni koordinációs központra utal, gondoskodni kell a normaszöveg megfelelő korrekciójáról.

A 68. §-hoz

A módosítás biztosítja, hogy a pénzügyi intézmény a nyomozóhatóság, nemzetbiztonsági szolgálat vagy az ügyészség megkeresése esetén haladéktalanul, de legkésőbb 2 munkanapon belül a megkeresésben foglaltakat teljesítse.

Abban az esetben, ha a pénzügyi intézmény a megkeresést határidőn belül nem teljesíti, akkor a megkereső szerv a jogszabályban előírt kötelezettség nem teljesítése okán erről tájékoztatja a pénzügyi intézmény felügyeletét ellátó szervezetet (Magyar Nemzeti Bank).

A Magyar Nemzeti Bankról szóló törvény jelenleg is biztosítja az ellenőrzési jogkör keretében, hogy az MNB bírságot szabjon ki, azokkal a pénzügyi intézményekkel szemben, amelyek a jogszabályban előírt kötelezettségeiket nem teljesítik.

A 69-70. §-hoz

A terrorfokozatok, illetve a terrorfenyegetettség jellemzőihez igazodóan a büntetés-végrehajtási szerveknél különböző fokozatok rendelhetők el, amelyek jelölése 1-4. számmal történik. A fokozatot a tényleges fenyegetettség mértékének megfelelően kell meghatározni azzal, hogy az 1-es fokozat jelenti a legmagasabb kockázatot. A törvény szerint a magasabb, tehát 1-2-es fokozatok (a bv. szerveknél jelenleg a 3. fokozat él) elrendelése esetén egyes, a büntetések, az intézkedések, egyes kényszerintézkedések és a szabálysértési elzárás végrehajtásáról szóló 2013. évi CCXL. törvényben meghatározott jogok felfüggesztésre kerülhetnek.

A 71-72. §-hoz

Az arcképelemzési nyilvántartásról és az arcképelemző rendszerről szóló 2015. évi CLXXXVIII. törvény módosításának célja az arckép profilok adatkezelési idejére vonatkozó szabályok pontosítása. Jelen szakasz az adatkezelési idő kezdő időpontját az arckép profil alapjául szolgáló arcképmás nyilvántartásba vételének időpontjához köti, illetőleg törölni rendeli azon arckép profilt és az ahhoz rendelt technikai kapcsoló számot, amelyhez tartozóan az arcképmás az adatközlésre kötelezett szerv által vezetett nyilvántartásból törlésre került. Továbbá pontosítja a kiértékelési tevékenység során az adatközlésre kötelezett szervtől igényelhető adatok megnevezését.

-----STARTING---POINT---VEGE---

A 73. §-hoz

Hatályba léptető és notifikációval kapcsolatos rendelkezések.

A 74. §-hoz

A Terrorelhárítási Információs és Bűnügyi Elemző Központ létrehozásával számos törvényben szükséges az elnevezés átvezetése, amelyek szövegcserés módosítás formájában került kodifikálásra.

A 75. §-hoz

A Szervezett Bűnözés Elleni Koordinációs Központról 305/2006. (XII. 23.) Korm. rendeletet hatályon kívül helyező rendelkezés.

A 76. §-hoz

A törvény számos olyan rendelkezést tartalmaz, amelyek elfogadásához minősített többség szükséges, ezen rendelkezések körét tartalmazza a sarkalatossági záradék.