2006. évi CXXV. törvény indokolása

az Európai Közösség és annak tagállamai, másrészről a Svájci Államszövetség közötti, a személyek szabad mozgásáról szóló 1999. június 21-ei megállapodás, valamint az ahhoz csatolt, a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz történő csatlakozása következtében a megállapodásban szerződő félként való részvételéről szóló jegyzőkönyv kihirdetéséről

Általános indokolás

A Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság csatlakozásának feltételeiről, valamint az Európai Unió alapját képező szerződések kiigazításáról szóló okmány (a továbbiakban Csatlakozási Okmány) 6. cikke meghatározza azokat a feltételeket, amelyek értelmében az EU-Szerződés 24. vagy 38. cikkének megfelelően az Európai Unió és tagállamai harmadik állammal, nemzetközi szervezettel vagy harmadik állam polgárával megkötött vagy ideiglenesen alkalmazott megállapodásai az új tagállamokra kötelezőek.

A Csatlakozási Okmány 6. cikkének (2) bekezdése értelmében „Az új tagállamok vállalják, hogy az ebben az okmányban megállapított feltételek szerint csatlakoznak a jelenlegi tagállamok és a Közösség által együttesen eljárva megkötött vagy ideiglenesen alkalmazott megállapodásokhoz vagy egyezményekhez, valamint az ezen államok által kötött olyan megállapodásokhoz, amelyek ezekhez a megállapodásokhoz vagy egyezményekhez kapcsolódnak”.

A Csatlakozási Okmány e bekezdése a második albekezdésben külön rendelkezik arról, hogy mely megállapodások és egyezmények esetében kell a Tanács által, a tagállamok nevében egyhangúlag eljárva kötött jegyzőkönyvekben megállapodni az új tagállamok e megállapodásokhoz történő csatlakozásáról. Ez a felsorolás tartalmazza a személyek szabad mozgásáról szóló Svájccal kötött megállapodást is.

Az Európai Közösség és annak tagállamai, valamint a Svájci Államszövetség közötti, a személyek szabad mozgásáról szóló 1999. június 21-én aláírt megállapodás 2002. június 1-jén lépett hatályba.

A Megállapodás az Európai Közösségen belül a személyek szabad mozgására vonatkozó szabályok egy részét terjeszti ki a svájci állampolgárokra, így például a szabad belépés, tartózkodás, munkavállalás vagy a szolgáltatásnyújtás szabadságának jogát, illetve a diplomák elismerésére és a szociális biztonsági koordinációra vonatkozó szabályok alkalmazhatóságát.

Az Európai Közösségek és tagállamai, másrészről a Svájci Államszövetség közötti, a személyek szabad mozgásáról szóló megállapodás és a Cseh Köztársaságnak, az Észt Köztársaságnak, a Ciprusi Köztársaságnak, a Lett Köztársaságnak, a Litván Köztársaságnak, a Magyar Köztársaságnak, a Máltai Köztársaságnak, a Lengyel Köztársaságnak, a Szlovén Köztársaságnak és a Szlovák Köztársaságnak az Európai Unióhoz történő csatlakozása következtében a megállapodásban szerződő félként való részvételéről szóló Jegyzőkönyvet 2004. október 26-án írták alá. A Jegyzőkönyv értelmében - saját eljárásnak megfelelően - a tagállamok és az Európai Közösség nevében az Európai Unió Tanácsa, továbbá a Svájci Államszövetség a Jegyzőkönyvet megerősítik, vagy jóváhagyják. A Jegyzőkönyv az utolsó jóváhagyó okirat letétbe helyezését követő első hónap utolsó napján lép hatályba. A Jegyzőkönyvet a tagállamok és az Európai Közösség nevében az Európai Unió Tanácsa 2006. február 27-én hagyta jóvá, míg a Svájci Államszövetség 2006. március 1-jén. A hatálybalépéséhez szükséges eljárások 2006. március 1-jén lezárultak, így a Jegyzőkönyv 2006. április 1-jén hatályba lépett. A Megállapodásban foglaltak a Jegyzőkönyvben megállapított eltérésekkel és feltételeknek megfelelően az új tagállamokra nézve kötelezőek.

A Megállapodást és a Jegyzőkönyvet a belső jog szabályai szerint ki kell hirdetni. Tekintettel azok tartalmára és a Megállapodásban, valamint a Jegyzőkönyvben foglalt rendelkezéseket átültető hazai jogszabályokra, azoknak az Országgyűlés általi törvényi kihirdetése indokolt.

Részletes indokolás

Az 1. §-hoz és a 3. §-hoz

A törvény 1. §-a tartalmazza a rendelkezést a Megállapodás kihirdetéséről, a 3. §-a pedig a Megállapodás hiteles magyar nyelvű szövegét.

Az Európai Közösség és annak tagállamai, valamint a Svájci Államszövetség közötti, a személyek szabad mozgásáról szóló 1999. június 21-én aláírt Megállapodás 2002. június 1-jén lépett hatályba.

A Megállapodás az Európai Közösségen belül a személyek szabad mozgására vonatkozó szabályok egy részét terjeszti ki a svájci állampolgárokra, így például a szabad belépés, tartózkodás, munkavállalás vagy a szolgáltatásnyújtás szabadságának jogát, illetve a diplomák elismerésére és a szociális biztonsági koordinációra vonatkozó szabályok alkalmazhatóságát.

A Megállapodásban foglaltak a Jegyzőkönyvben megállapított eltérésekkel és feltételeknek megfelelően kötelezőek az új tagállamokra nézve.

A 2. §-hoz és a 4. §-hoz

A törvény 2. §-a tartalmazza a rendelkezést a Jegyzőkönyv kihirdetéséről, a 4. §-a pedig a Jegyzőkönyv hiteles magyar nyelvű szövegét.

A Jegyzőkönyv, illetve annak mellékletei a Megállapodástól eltérő, vagy azt kiegészítő szabályokat határoznak meg a személyek szabad áramlására, a termőföldvásárlásra és a másodlagos lakóhelyül szolgáló ingatlanok szerzéséről, a Jegyzőkönyv hatálybalépéséről.

A Jegyzőkönyv értelmében a tíz új tagállam tekintetében Svájc 2007. május 31-ig mennyiségi korlátozásokat tarthat fenn olyan munkavállalók, illetve önálló vállalkozók tekintetében, akik négy hónapnál hosszabb, de egy évnél rövidebb, valamint egy évnek megfelelő vagy azt meghaladó ideig tartózkodnának a területén. (A négy hónapnál rövidebb idejű tartózkodás esetén nincs mennyiségi korlátozás.) Ezt követően Svájc felülvizsgálhatja és meghosszabbíthatja a korlátozást, de csak 2009. május 31-ig. A Jegyzőkönyv alapján az új tagállamoknak ezen időtartamon belül lehetőségük van viszonosság alkalmazására a mennyiségi korlátozásokat illetően.

Svájc és az új tagállamok 2007. május 31-ig fenntarthatják a valamely másik szerződő fél szervezett munkaerőpiacán már jelenlévő munkavállalók elsőbbségének biztosítását, továbbá a másik szerződő fél állampolgáraira vonatkozó díjazások és munkafeltételek szabályozását. Azonban a munkavállalási jogosultság tekintetében Svájc az átmeneti időszakban is (2009. május 31-ig) érvényesíti a közösségi preferencia elvét, tehát előnyben részesíti az új tagállami munkavállalókat az olyan munkavállalókkal szemben, akik nem EGT-tagállam, illetve nemzetközi szerződés alapján azzal egy tekintet alá eső állam állampolgárai.

Svájc az átmeneti időszak végéig évente emelkedő számú kontingenst tarthat fenn a munkavállalók és önálló vállalkozók tekintetében. Ennek megfelelően 2005. május 31-ig az egy év vagy annál hosszabb kategóriában 900, a négy hónap és egy év közötti kategóriában 9 000, míg 2009. május 31-ig már 2 600, illetve 22 600 engedély lesz elérhető.

Svájc a munkavállalókra meghatározott korlátozásokat tarthat fenn a munkavállalókra meghatározott ideig a következő szolgáltatási ágazatokban is: kertészeti szolgáltatások; építőipar, ideértve a kapcsolódó tevékenységeket is; biztonsági szolgáltatások és ipari takarítás (NACE 01.41; 45.1-4; 74.60 és 74.70). A Magyar Kormány a szolgáltatásnyújtás szabadsága korlátozása tekintetében is élhet viszonossági intézkedéssel.

2007. május 31. előtt Svájcnak nyilatkoznia kell, hogy továbbra is alkalmazza-e a korlátozásokat. Ha nem kívánja fenntartani vagy nem nyilatkozik, megszűnik valamennyi korlátozás. Ha továbbra is korlátozást alkalmaz, 2009. május 31-ig terjedhet az átmeneti időszak. Ezt követően a munkaerőpiac súlyos zavara esetén - a vegyes bizottság tájékoztatását követően - Svájcnak lehetősége van 2011. április 30-ig a korlátozások meghosszabbítására, az új tagállamoknak a viszonosság további alkalmazására.

Az átmeneti intézkedéseket nem kell alkalmazni a jegyzőkönyv hatálybalépésekor a szerződő felek területén jogszerűen gazdasági tevékenységet folytató munkavállalókra és önálló vállalkozókra.

A Jegyzőkönyv I. Melléklete a termőföldvásárlásra és másodlagos lakóhelyül szolgáló ingatlanok szerzésére vonatkozó átmeneti rendelkezéseket tartalmazza. A rendelkezések alapvetően megegyeznek a Magyar Köztársaság Európai Unióhoz történő csatlakozásáról szóló szerződésben a tőke szabad áramlása fejezet keretében meghatározott szabályokkal. A melléklet alapján Magyarország az EU-hoz történő csatlakozása időpontjától számított öt éven keresztül fenntarthatja a másodlagos lakóhelyül szolgáló ingatlan megszerzése tekintetében módosított, a termőföldről szóló 1994. évi LV. törvényben foglalt rendelkezéseket.

Azok a svájci állampolgárok, akik legalább négy éve folyamatosan jogszerűen Magyarországon tartózkodnak, a másodlagos lakóhelyül szolgáló ingatlan tekintetében a magyar állampolgárokkal esnek egy tekintet alá.

Magyarország az EU-hoz történő csatlakozása időpontjától számított hét éven keresztül fenntarthatja a nem Magyarországon lakó vagy nem magyar állampolgár természetes személyek, illetve a jogi személyek általi, mezőgazdasági földterület megszerzésére vonatkozó, a mezőgazdasági földterület megszerzése tekintetében módosított, a termőföldről szóló 1994. évi LV. törvényben foglalt tilalmat.

Azok a svájci állampolgárok, akik önálló vállalkozó mezőgazdasági termelőként kívánnak letelepedni Magyarországon, és legalább három éve folyamatosan jogszerűen Magyarországon laknak és folytatnak mezőgazdasági tevékenységet, a mezőgazdasági földterület megszerzése tekintetében a magyar állampolgárokkal esnek egy tekintet alá.

Az EU-hoz történő csatlakozás időpontjától számított harmadik év vége előtt a fenti átmeneti rendelkezések általános felülvizsgálatára kerül sor. Ennek érdekében a Bizottság jelentést nyújt be a vegyes bizottságnak. A vegyes bizottság az átmeneti időszak (hét év) lerövidítéséről vagy lezárásáról határozhat.

Amennyiben az átmeneti időszak alatt Magyarország a másodlagos lakóhelyül szolgáló ingatlan, illetve a mezőgazdasági földterület megszerzése tekintetében engedélyezési eljárást alkalmaz, annak objektív, állandó, átlátható és nyilvános kritériumokon kell alapulnia. A kritériumokat megkülönböztetés nélkül kell alkalmazni.

Ha elegendő bizonyíték áll rendelkezésre arra nézve, hogy az átmeneti időszak lejártával Magyarországon a mezőgazdasági földterületek piacának súlyos zavara alakul ki, vagy ennek kialakulása fenyeget, a vegyes bizottság Magyarország kérelmére határozatot hoz az átmeneti időszak legfeljebb három évre történő meghosszabbításáról.

A termőföldről szóló 1994. évi LV. törvény szabályozása összhangban áll a Melléklet rendelkezéseivel.

A Jegyzőkönyv II. Melléklete a Megállapodás II. Mellékletét érintő technikai módosításokat tartalmazza a szociális biztonsági koordinációval kapcsolatban, míg a III. Melléklet a diplomák és szakképesítések kölcsönös elismeréséről szóló eredetei III. Mellékletet egészíti ki.

A Jegyzőkönyvhöz külön nyilatkozatot csatolt Svájc, valamint Lengyelország a szülésznői és általános ápolói oklevelek elismeréséről, valamint Svájc az aláírás időpontjától kezdődő autonóm intézkedésekről.

Az 5. §-hoz

A törvény 2007. január 1-jén lép hatályba.