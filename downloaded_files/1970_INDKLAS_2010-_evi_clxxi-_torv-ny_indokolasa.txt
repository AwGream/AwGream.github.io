2010. évi CLXXI. törvény indokolása

egyes szociális, gyermekvédelmi, családtámogatási, fogyatékosságügyi és foglalkoztatási tárgyú törvények módosításáról

-----STARTING---POINT---ALTALANOS--- 

A törvény közepes terjedelemben módosítja a szociális igazgatásról és szociális ellátásokról szóló 1993. évi III. törvényt (a továbbiakban: Szt.), a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.) és a családok támogatásáról szóló 1998. évi LXXXIV. törvényt (a továbbiakban: Cst.).

A fentiek mellett a törvény kis terjedelemben módosítja a fogyatékos személyek jogairól és esélyegyenlőségük biztosításáról szóló 1998. évi XXVI. törvényt (a továbbiakban: Fot.), a magyar jelnyelvről és a magyar jelnyelv használatáról szóló 2009. évi CXXV. törvényt (a továbbiakban: Jtv.), az egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról szóló 2010. évi XXXIX. törvényt, a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.), a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásáról szóló 2004. évi CXXIII. törvényt és a foglalkoztatás bővítése és rugalmassá tétele érdekében szükséges intézkedésekről szóló 2005. évi CLXXX. törvényt.

A törvény a pénzbeli és természetbeni szociális ellátások körében egyrészt az aktív korúak ellátására vonatkozó szabályozásnak a Nemzeti Közfoglalkoztatási Programban megfogalmazott célkitűzésekkel összehangolt módosítását, másrészt a lakásfenntartási támogatás rendszerszerű átalakítására és kibővítésére vonatkozó rendelkezéseket tartalmazza.

Felülvizsgálatra került a korábban a települési önkormányzat által megszervezett ún. közcélú foglalkoztatás jogintézménye, valamint az aktív korú, munkaképes személyek állami foglalkoztatási szervvel fennálló együttműködési kötelezettségének szociális törvénybeli szabályozása. A korábbi rendelkezésre állási támogatást 2011-től a szabályozás filozófiájához megnevezésében is jobban illeszkedő ún. bérpótló juttatás váltja fel.

A jelenleg a rendelkezésre állási támogatásra előírt jogosultsági feltételeken túl a juttatás 2012-ben már csak annak a személynek lesz folyósítható, aki a jogosultság felülvizsgálatát megelőző egy évben legalább 30 nap munkaviszonyt tud igazolni. További jogosultsági feltételként a helyi önkormányzat pedig rendeletben írhatja elő, hogy a bérpótló juttatásban részesülő a lakókörnyezetét rendben tartsa.

Mivel az önkormányzatok közfoglalkoztatásban betöltött szerepe alapvetően megváltozik, a bérpótló juttatásban részesülőkre vonatkozó együttműködési szabályokat is módosítani szükséges. Jövő évtől megszűnik a közcélú foglalkoztatás, azonban a juttatásban részesülő köteles továbbra is együttműködni a munkaügyi szervezettel, hiszen a közfoglalkoztatás körébe tartozó munkát a munkaügyi kirendeltség ajánlja fel a bérpótló juttatásban részesülő személynek.

A lakásfenntartási támogatás 2011. szeptember 1-jén hatályba lépő, rendszerszerű átalakítására az energiatámogatási rendszerrel kapcsolatos kormányzati változtatások okán kerül sor. A törvény szerinti módosítás elfogadásával a korábbi energiatámogatási rendszer alsó két jövedelmi kategóriájába tartozó közel egymillió háztartás továbbra is jogosult lesz állami támogatásra.

A gáz- és távhőtámogatási rendszer megszűnésével és a lakásfenntartási támogatás feltételrendszerének átalakításával egyszerűsödik és egységesebbé válik a lakhatással összefüggő szociális ellátások rendszere, másrészt - tekintettel arra, hogy a lakásfenntartási támogatás valamennyi lakhatással kapcsolatos kiadásra kiterjed - szélesebb körben részesülhetnek támogatásban azok a rászorulók is, akik egyéb fűtési nemeket (pl. fa, szén, palackos gáz, fűtőolaj stb.) használnak.

A törvény részét képezi az Szt. személyes gondoskodást nyújtó szociális szolgáltatásokra vonatkozó szabályainak módosítása is. A módosítások elsősorban hosszabb ideje fennálló problémákat kezelnek, amelyek célja a szociális szolgáltatások stabilabb működtetésének biztosítása.

Lényeges eleme a módosításnak a nyilvántartási rendszer átláthatóbbá tétele, az ellátások igénylésével kapcsolatos formakényszer megszüntetése, valamint a kötelező írásbeliség helyett rugalmasabb eljárás lehetővé tétele. Ezek az intézkedések jelentősen enyhítik mind az ellátottak, mind a szolgáltatók adminisztrációs terheit, és orvosolják a jogalkalmazási nehézségeket. Az elmúlt években a fenntartók számára a kötelezően elvégzendő adminisztrációs tevékenységek lényeges terhet jelentettek. A módosítás a nyilvántartás vezetést célhoz rendeli, kisebb humánerőforrást és időráfordítást igényel. Az így módosuló adminisztrációs rendszer növeli a fenntartók és ellátottak elégedettségét.

A Gyvt. tekintetében a törvény egyrészt tartalmazza a 2011. évi költségvetéshez kapcsolódó módosításokat. Ennek keretében megvalósul az ingyenes gyermekétkeztetés kiterjesztése az általános iskola 8. évfolyamán tanuló, rászoruló gyermekekre, valamint a gyermekétkeztetés térítési díja a napközbeni ellátási formáknál (bölcsőde, óvoda, iskolai napközi) megemelésre kerül a nyersanyagköltség legfeljebb 50%-át kitevő rezsiköltséggel.

A Gyvt. módosításainak másik jelentős részét azok a rendelkezések teszik ki, amelyeket ugyan az egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról szóló 2010. évi XXXIX. törvény tartalmazott, de nem kötődnek az új Polgári Törvénykönyvhöz és szakmai indokok miatt hatálybalépésük továbbra is szükséges. Ezek közé tartozik a kapcsolattartásra vonatkozó szabályok módosítása, a felügyelt kapcsolattartás bevezetése, az örökbefogadást elősegítő közhasznú szervezetek szabályozásának törvényi szintre emelése.

A rendelkezések harmadik köre a Gyvt. legutóbbi módosítása óta felmerült szakmai célú módosításokat tartalmazza. Így a gyermekmunka elleni fellépés érdekében a gyermekvédelmi jelzőrendszeri tagok közé bekerül a munkaügyi hatóság, hangsúlyossá válik, hogy a települési önkormányzat a bölcsődés korú gyermekek napközbeni ellátását bölcsőde fenntartása mellett családi napközi működtetésével is biztosíthatja, lehetővé válik, hogy a családok átmeneti otthonába a várandós anya férje vagy élettársa is beköltözhessen, kimondásra kerül továbbá a különleges hivatásos nevelőszülő alkalmazásának lehetősége.

A Cst. módosításának elsődleges célja a gyermekgondozási segély (GYES) szabályainak a módosítása. A törvény tartalmazza a GYES folyósítási idejének két évről három évre történő visszaállítására vonatkozó módosítást, ismételten megteremtve ezzel a szülők számára a lehetőséget, hogy egyéni körülményeikre tekintettel a gyermek három éves koráig megválaszthassák a munkaerő-piacra való visszatérés számukra optimális időpontját. A GYES folyósítási idejének visszaállításával összhangban a gyermeknevelési támogatást (GYET) újra a legkisebb gyermek hároméves korától lehet majd igénybe venni, hiszen a GYES folyósítása ezzel az időponttal szűnik meg.

A törvény tartalmazza a GYES melletti keresőtevékenység korlátozására vonatkozó szabályozást. Azon szülők esetében ugyanis, akik teljes munkaidőben dolgoznak, nincs kieső jövedelem, amit pótolni kellene. A család és a munkavégzés összeegyeztetését szolgálja a GYES melletti legfeljebb heti 30 órás időtartamú részmunkaidős munkavégzési korlát, amely alól kizárólag az otthon végzett munka jelent kivételt. A szabályozás összhangja érdekében a GYET mellett végezhető kereső tevékenység időtartama is 30 órában kerül meghatározásra.

A törvény bevezeti az örökbefogadói GYES jogintézményét, azaz lehetővé teszi, hogy a - 10. életévét még be nem töltött - gyermek örökbefogadását követően az örökbefogadó szülők valamelyike 6 hónap időtartamban akkor is igénybe vegye a GYES-t, ha az általános szabályok szerint arra már nem, vagy 6 hónapnál rövidebb időre lenne jogosult. Mindez elősegíti a 3 évesnél idősebb, több traumán átesett, különböző mértékben sérült kisgyermekek hazai örökbefogadását.

A törvény a fentieken túlmenően tartalmaz néhány, a jogalkalmazói gyakorlatban felmerült probléma megoldását szolgáló, pontosító rendelkezést, így pl. lehetővé teszi a családi pótlék egyenlő arányban, de két jogosult számára történő folyósítását abban az esetben, ha a szülők bírósági döntés alapján megosztva, egyenlő időtartamokban gondoskodnak gyermekükről. A törvény - az Alkotmánybíróság vonatkozó döntésének megfelelően - módosítja az anyasági támogatás szabályait is, így az ellátást a Magyar Köztársaság területén jogszerűen tartózkodó, és a terhesgondozáson való részvétel feltételét teljesítő anyáknak a jövőben állampolgárságra tekintet nélkül biztosítani kell.

A törvény a kormányzati struktúra változásának megfelelően módosítja a Munkaerőpiaci Alap Irányító Testülete kormányzati oldala összetételére vonatkozó rendelkezést.

A törvény ösztönzi az álláskeresőket arra, hogy a lakó-tartózkodási helyüktől eltérő helységben vállaljanak munkát. Az álláskeresési járadéknak a folyósítási idő lejártát megelőzően történő munkaviszony létesítése esetén a törvény lehetővé teszi a törvény alapján járó összeg azonnali kifizetését egy összegben, ha az álláskereső a lakóhelyétől, tartózkodási helyétől eltérő helyen vállal munkát. A gyakorlati tapasztalatok alapján a törvény pontosítja az Flt.-nek az álláskeresési járadék összege kiszámítására vonatkozó szabályát.

2011. január 1-jétől a közfoglalkoztatásnak új rendszere alakul ki. Megszűnik a közhasznú foglalkoztatás támogatása, a közcélú munka, a közmunka. A közfoglalkoztatás támogatásának új rendszerére vonatkozó szabályokat az Flt. 43. §-ának (4) bekezdésében foglalt felhatalmazó szabályt alapul véve kormányrendelet tartalmazza majd. A törvény hatályon kívül helyezi az Flt.-nek a közhasznú munkavégzés támogatására, a rendelkezésre állásit támogatásra jogosult személy foglalkoztatásának támogatására vonatkozó szabályát, átvezeti a törvényen az új rendszernek megfelelő módosításokat.

A törvény kibővíti az Flt. szabályait arra vonatkozóan, hogy az álláskeresőként való nyilvántartás szünetelésére mely esetekben kerülhet sor. Ezen túlmenően a törvény tartalmazza a foglalkoztatás bővítése és rugalmassá tétele érdekében szükséges intézkedésekről szóló 2010. évi LVIII. törvény 2. §-ának módosítását, amelyet a köztisztviselők jogállásáról szóló 1992. évi XXIII. törvény módosuló rendelkezéseivel való összhang megteremtése indokol.

A törvény átvezeti a közfoglalkoztatás új rendszerének megfelelően, a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásáról szóló 2004. évi CXXIII. törvényben a szükséges módosításokat.

-----STARTING---POINT---RESZLETES---

Az 1. §-hoz

Az Szt. jövedelem-fogalmának módosítását egyrészt az indokolta, hogy a rendelkezés a jogszabály-szerkesztési elveknek megfelelően tagolt és jól értelmezhető, áttekinthető legyen, másrészt - a jogszabályok közötti koherencia megteremtése érdekében - átvezetésre kerültek az egyszerűsített foglalkoztatás keretében, illetőleg a korábban alkalmi munkavállalói könyvvel végzett munkára vonatkozóan időközben bekövetkezett törvényi változások.

A törvény szűkíti az egyházi fenntartók fogalmát azzal, hogy kizárólag a Kormánnyal a szociális feladatok ellátására is kiterjedő megállapodást kötött egyházak (ideértve a Magyar Katolikus Egyházat) tartoznak az Szt.-ben meghatározott egyház fogalma alá.

Annak ellenére, hogy az alkalmi munkavállalói könyvvel végzett foglalkoztatást 2010. április 1-jétől az egyszerűsített foglalkoztatás váltotta fel, mégis előfordulhat, hogy a szociális ellátásra való jogosultság utólagos vizsgálatánál olyan időszakot is figyelembe kell venni, amelyben a személy alkalmi munkavállalói könyvvel végzett munkával szerzett jövedelmet, így az erre való utalást jelen törvény keretében egyelőre nem lehet hatályon kívül helyezni.

A 2. §-hoz

2011-től a közfoglalkoztatás három jelenlegi formája, a közmunka, közhasznú munka és közcélú munka megszűnik, és helyettük egységes közfoglalkoztatás kerül bevezetésre. A módosítás ezt a fogalmi változást vezeti át a törvényben.

A 3. §-hoz

A rendelkezés pontosítja a jogosulatlanul igénybe vett szociális ellátás visszafizetésekor fizetendő kamatra vonatkozó szabályokat.

A 4. §-hoz

A szociális szolgáltatásokra vonatkozó hatályos, adatkezelést előíró szabályozási rendszer duplikációkat tartalmaz, indokolatlanul tesz különbséget az állami és a nem állami fenntartók között, és nem különül el az ellátást igénylőkre és az ellátottakra nyilvántartott adattartalom a cél szempontjából. Ennek orvoslása érdekében a nyilvántartási rendszer szabályai egyértelművé válnak a célhoz kötöttség figyelembevételével, megszűnnek a párhuzamosságok, összességében a szektorsemlegesség jegyében csökkennek a nyilvántartási rendszer fennálló anomáliái.

Kiemelendő, hogy az új nyilvántartási rendszerben meghatározásra kerül, mely adatokat kell vezetni az ellátást igénylőkről és melyeket az igénybevevőkről. Az ellátást igénylőkről szűkített adattartalmú nyilvántartást kell vezetni, amely nyilvántartásra épül rá a már ellátásban részesülők nyilvántartása kibővített adattartalommal, így a nyilvántartásokat nem kell párhuzamosan vezetni. Meghatározásra kerülnek továbbá azok a szolgáltatások, melyek szakmai okból a nyilvántartási kötelezettség alól részben vagy egészben kivételt képeznek.

Az 5. §-hoz

A rendelkezésre állási támogatás helyébe a módosítással a bérpótló juttatás lép. A rendelkezés ennek megfelelően a jegyzői hatáskörbe tartozó szociális ellátások között a rendelkezésre állási támogatás helyett a bérpótló juttatást szabályozza.

Az általános szabályoktól eltérően a bérpótló juttatásra való jogosultság esetében nem kétévente, hanem évente történő felülvizsgálatot ír elő a törvény, mivel a bérpótló juttatás esetében évente meg kell vizsgálni, hogy a jogosult legalább 30 nap időtartamban folytatott-e keresőtevékenységet, illetve részt vett-e munkaerőpiaci programban, képzésben.

A 6. §-hoz

A tartós munkanélküliek hatékonyabb foglalkoztatása érdekében - a Nemzeti Közfoglalkoztatási Programban foglaltakkal összhangban - 2011. január 1-jétől átalakul a közfoglalkoztatás rendszere, megszűnik annak jelenlegi három formája, és egységes közfoglalkoztatás kerül bevezetésre. Az új típusú közfoglalkoztatásra vonatkozó szabályokat a foglalkoztatási tárgyú jogszabályok fogják tartalmazni, azonban a jogszabályi koherencia megteremtése érdekében módosulnak a Szt. aktív korúak ellátására vonatkozó szabályai is.

A már említettek szerint a jelenlegi rendelkezésre állási támogatást az ún. bérpótló juttatás váltja fel. A bérpótló juttatás szabályainak többsége megegyezik a rendelkezésre állási támogatás szabályaival. Új elem azonban, hogy a jövőben a települési önkormányzat rendeletben előírhatja, hogy a juttatásban részesülő a lakókörnyezetét tartsa rendben. Az eltérő helyi viszonyok miatt az egységes központi szabályozás helyett célszerűbb, ha az erre vonatkozó rendelkezéseket a helyi önkormányzati rendelet tartalmazza, éppen ezért az Szt. kiegészül egy annak megalkotására felhatalmazó rendelkezéssel.

A bérpótló juttatás folyósítása szünetel, ha az ellátásra jogosult rövid idejű (legfeljebb 90 nap) keresőtevékenységet folytat, ha közfoglalkoztatásban vesz részt, továbbá a keresetpótló juttatással járó képzés időtartama alatt. Az aktív korúak ellátására való jogosultság keretében folyósított pénzbeli ellátásokra vonatkozó szabályok egységessége érdekében a módosítás előírja azt is, hogy a keresőtevékenység, valamint a keresetpótló juttatással járó képzés időtartama alatt a rendszeres szociális segély folyósítása is szünetel.

A bérpótló juttatás 2011. december 31-e után csak annak a személynek lesz folyósítható, aki a jogosultság felülvizsgálatát megelőző egy évben legalább 30 nap munkaviszonyt tud igazolni, vagy úgy, hogy közfoglalkoztatásban vesz részt, vagy pedig az elsődleges munkaerőpiacon helyezkedik el. A 30 napba be kell számítani az egyszerűsített foglalkoztatást és a háztartási munkát, valamint a munkaerő-piaci programban, vagy 6 hónapot meghaladó időtartamú képzésben történő részvétel időtartamát is. Amennyiben a jogosult ezeknek a feltételeknek nem tud eleget tenni, mert számára nem tudtak közfoglalkoztatás körébe tartozó munkát felajánlani, illetve a 30 napot egyéb módon sem tudta teljesíteni, akkor a 30 nap számításánál az általa teljesített közérdekű önkéntes tevékenység időtartamát is figyelembe kell venni.

Mivel az önkormányzatok közfoglalkoztatásban betöltött szerepe alapvetően megváltozik, a bérpótló juttatásban részesülőkre vonatkozó együttműködési szabályokat is módosítani szükséges. Jövő évtől megszűnik a közcélú foglalkoztatás, így az erre vonatkozó rendelkezések kikerülnek a törvényből. A bérpótló juttatásban részesülő a munkaügyi szervezettel köteles együttműködni, számára a közfoglalkoztatás körébe tartozó munkát a munkaügyi kirendeltség ajánlja majd fel.

Megszűnik az a lehetőség, hogy a rendszeres szociális segélyre jogosult személy a bérpótló juttatásra jogosult személyek együttműködési kötelezettségét, azaz elsősorban a közfoglalkoztatásban való részvételt válassza. Az erre irányuló hatósági szerződést ugyanis az önkormányzat abban az esetben köthette meg, ha a jogosult közfoglalkoztatását biztosítani tudta. Tekintettel arra, hogy a közfoglalkoztatás körébe tartozó munkát a jövőben nem az önkormányzat ajánlja fel, ilyen hatósági szerződés megkötését nem vállalhatja. A megkötött hatósági szerződések megszűnnek, az érintett személyekre a továbbiakban ismét a rendszeres szociális segélyre vonatkozó szabályokat kell alkalmazni.

A 7. §-hoz

A törvény több ponton módosítja a lakásfenntartási támogatás jelenlegi rendszerét. A módosítás célja egyrészt a szociális gáz- és távhőtámogatás megszűnése okán ellátás nélkül maradó jogosultak befogadása a lakásfenntartási támogatás rendszerébe, másrészt a támogatás célzottságának és hatékonyságának növelése.

A jogosultsági jövedelemhatárt a törvény az öregségi nyugdíjminimum 250%-ában határozza meg a korábbi 150% helyett, ugyanakkor eltörli a lakásfenntartási költségek jövedelmen belüli arányára vonatkozó előírást.

A jövedelemszámítás alapja az egy főre jutó jövedelem helyett a háztartás fogyasztási szerkezetét jobban kifejező fogyasztási egység lesz.

A támogatás célzottságának és hatékonyságának növelése érdekében a módosítás két további alapvető intézkedést vezet be: az egyik a támogatást igénylők vagyoni helyzetének vizsgálata, a másik pedig annak előírása, hogy a lakásfenntartási támogatást elsősorban természetben kell nyújtani.

A 8. §-hoz

Az eddigiekben az ápolási díj összege az öregségi nyugdíjminimumhoz igazodóan, annak arányában volt meghatározva. Tekintettel arra, hogy az ápolási díjban részesülők többsége az élethelyzetükből adódóan az ellátást hosszabb ideig veszik igénybe, indokolt az ellátás összegének fokozatos emelése. Ennek első lépcsőfokaként 2011-ben az ápolási díj alapösszege 1 000 forinttal megemelkedik. Az ápolási díj alapösszegét a költségvetési törvény rögzíti, az ápolási díj vetítési alapja a továbbiakban ez az alapösszeg lesz.

A 9. §-hoz

A törvény egyértelművé teszi, hogy a szociál- és nyugdíjpolitikáért felelős miniszter által kijelölt módszertani intézmények egyedi támogatásban részesülhetnek. A módosítást az államháztartásról szóló törvény rendelkezései teszik szükségessé.

A 10. §-hoz

A módosítás megteremti az Egyházi Fenntartók Tanácsa működésének jogi alapját. A Tanács a szociál- és nyugdíjpolitikáért felelős miniszter véleményező, javaslattevő, tanácsadó szerveként működik a jövőben.

A 11. §-hoz

Az Szt. kötelező jelleggel előírja, hogy az intézményvezetőnek a szociális rászorultság fennállását az igénybevétel során legalább kétévente meg kell vizsgálnia. A módosítás következtében szociális rászorultság felülvizsgálatát csak azokban az esetekben kell elvégezni, amikor az ellátott személy állapota nem végleges. Ez egyfelől a szabályok egységesítését jelenti, mivel a gondozási szükséglet fennállását is határozatlan idejűnek tekintjük, másfelől az eljárások egyszerűsítését és a felülvizsgálatok számának csökkenését is szolgálja.

A 12. §-hoz

A tanyagondnoki szolgáltatás jelenleg legfeljebb négyszáz fős külterületi vagy egyéb belterületi lakott helyen engedélyezhető. A gyakorlatban gondot okoz, ha már működő szolgáltatás esetén a lakosságszám négyszáz fő fölé emelkedik. A rendelkezés lehetővé teszi - a falugondnoki szolgálathoz hasonlóan - hogy amennyiben a létesítést követően a külterületi vagy egyéb belterületi lakott hely lakosságszáma 10%-ot meg nem haladó mértékben emelkedik négyszáz lakos fölé, a szolgáltatás tovább működhessen.

A 13. §-hoz

A helyi önkormányzat a személyes gondoskodást nyújtó ellátásokról, azok igénybevételéről, valamint a fizetendő térítési díjakról rendeletet alkot. A gyakorlatban a társulások esetében problémás a döntéshozatali folyamat: a társulás nem hozhat rendeletet, viszont a helyi önkormányzat ilyen esetekben nem dönthet önállóan. A probléma megoldása céljából, amennyiben a fenntartó önkormányzati társulás vagy többcélú kistérségi társulás, akkor a társulási megállapodásban erre kijelölt települési önkormányzat - a társulási megállapodásban meghatározottak szerint - alkot rendeletet az érintett tárgykörökben. A módosítás várhatóan elősegíti az egységes jogalkalmazást a társulások körében.

A 14. §-hoz

A hatályos szabályozás mind törvényi, mind miniszteri rendeleti szinten tartalmaz rendelkezéseket a szociális szakvizsgára, azonban ezek összhangja nem teljes, párhuzamosságuk megszüntetése indokolt. A duplikáció megszűnik azzal, hogy törvényi szinten mindössze a szociális szakvizsga részletes szabályait tartalmazó, illetve a szakvizsgára kötelezettek körét meghatározó miniszteri rendeletekre vonatkozó általános hivatkozás kerül rögzítésre.

A 15. §-hoz

A módosítással törvényi szintre kerülnek a szociális igazgatási bírsággal kapcsolatos szabályok, és egyidejűleg differenciálódnak a bírságösszegek. Az engedély nélkül nyújtott szociális szolgáltatás miatt kiszabható szociális igazgatási bírság legmagasabb összegének jelentős emelése komoly visszatartó erővel bírhat, így hozzájárulhat az illegális szolgáltatást nyújtók számának visszaszorításához. Az önköltségszámítás szabályának módosulása miatt már nem indokolt bírságolni az intézményi térítési díj megállapítására vonatkozó szabályok megszegéséért, ezért módosul a korábbi bírságolási tényállás: az intézményi térítési díj megállapításának elmulasztása lesz bírságolható.

A 16. §-hoz

A tapasztalatok azt mutatják, hogy a 16-18 éves korosztály már kapcsolatba kerül az alkohollal és drogokkal, és sokszor a „kitudódástól” való félelem tartja őket vissza a segítségkéréstől. Előfordul olyan helyzet, hogy a fiatal jelentkező problémának érzékeli drog vagy alkohol fogyasztását, viszont nem tud igénybe venni segítséget pusztán a saját jognyilatkozatával. Jelenleg ugyanis a korlátozottan cselekvőképes kiskorú igénylő csak a szülő vagy törvényes képviselője tudtával kerülhet kapcsolatba a szolgáltatóval, hiszen a Polgári Törvénykönyv szerint nyilatkozata érvényességéhez szükség van a törvényes képviselő beleegyezésére vagy utólagos jóváhagyására. A módosítással a 16 év feletti kiskorú szenvedélybetegek nappali intézményében, illetve közösségi ellátásban történő kezelése lehetővé válik a szülő bevonása nélkül is (a szülővel való együttműködésre azonban változatlanul törekedni kell). A szabályok ezáltal biztosítani tudják, hogy a fiatal szerhasználó önmaga dönthessen a szolgáltatás igénybevételéről, hozzásegítve őt a káros tevékenység leküzdéséhez.

A 17-21. §-hoz

A gyakorlatban problémát okoz, hogy mely esetekben kell a feleknek megállapodást kötniük. A módosítás meghatározza, melyek azok az aktusok, amelyek megalapozzák az intézményi jogviszony keletkezését, ugyanakkor egyértelművé válik, hogy a személyes gondoskodást nyújtó szociális ellátást megalapozó valamennyi körülmény esetében megállapodást is kell kötni, ami garanciális jelentőséggel bír, elsősorban az ellátott szempontjából.

A megállapodások tartalmára irányadó szabályozás egységessé, szektorsemlegessé válik, mert az ellátott és a szolgáltató, intézmény közötti viszonyrendszert, az alapvető jogosultságokat és kötelezettségeket rögzíti a megállapodás, amely alapvetően nem különbözhet attól, hogy állami vagy nem állami fenntartótól részesül az ellátott ellátásban.

A falu- és tanyagondnoki szolgáltatás esetében általában nem merülnek fel az ellátás kezdetekor a többi szociális alapszolgáltatás esetében megszokott ellátási elemek, azok nem tervezhetők, ugyanígy nehezen, vagy egyáltalán nem értelmezhető a szolgáltatás időtartama, továbbá a szolgáltatás térítésmentes. Erre tekintettel a módosítást követően e két szolgáltatás esetében nem kell megállapodást kötni.

Az igénylő formai kötöttségtől mentesen, szóban is előterjesztheti az ellátás iránti kérelmét, ugyanakkor megmarad az írásbeliség lehetősége is. A módosítás értelmében megszűnik továbbá az írásbeli értesítési kötelezettség abban az esetben, ha az ellátás iránti kérelmet pozitívan bírálták el, mert ilyenkor elegendő a nyilvántartásba vétel. Elutasítás esetén viszont továbbra is szükséges az írásbeliség, mivel csak így biztosítható a jogorvoslat. Ez utóbbi kötelezettség kiterjesztésre kerül az ellátási szerződéssel feladatot ellátó nem állami, egyházi fenntartókra is.

Egyszerűsödnek a soron kívüli elhelyezés szabályai, a soron kívüli igényről az intézményvezető hoz döntést, megszűnik az orvos, illetve a fenntartó képviselőjének bevonásával történő döntéshozatal. A gyakorlatban ugyanis gondot okoz a többszemélyes döntéshozatal, mert ezek a személyek sokszor helyben nem elérhetőek, így lassul az eljárás, több esetben csak formális döntés születik. Emellett nem is mindig ezen személyek bevonása indokolt, hanem más, az intézményben dolgozó szakember is megalapozottan részt vehet a döntés meghozatalában.

A 22. §-hoz

A Szt. meghatározza a térítésmentesen biztosított szolgáltatások körét. Ezzel összefüggésben pontosításra kerül, hogy ilyen esetben intézményi térítési díjat nem kell megállapítani. Módosul a tájékoztatási kötelezettséget előíró rendelkezés is: az intézményi térítési díj összegéről ezeknél a szolgáltatásoknál nem kell tájékoztatást adni, hiszen az okafogyottá válik.

A 23. §-hoz

A jogalkalmazói gyakorlatban problémaként merült fel, hogy nem egyértelmű a korlátozó intézkedésekre vonatkozó jogszabályok alkalmazása, illetve az Szt. és az egészségügyről szóló 1997. évi CLIV. törvény viszonya. A jogbizonytalanságot okozó rendelkezések pontosításra kerülnek, nem érintve a korlátozó intézkedés eddigi szakmai szabályrendszerét. A módosítással kikerülnek a törvényi szabályokból az egészségügyről szóló törvényben is szabályozott kérdéskörök.

A 24. §-hoz

A közfeladatot ellátó személyek köre kibővül az intézményi ellátás keretében foglalkoztatott ápoló, intézményvezető ápoló, gondozó és szociális, mentálhigiénés munkatárs, továbbá falu- és tanyagondnok személyével. A szociális szolgáltatóknál, intézményekben dolgozók ugyanis olyan tevékenységet látnak el, amely az állampolgárok szélesebb körét érintő fokozott körültekintést, felelősséget igényel. A tapasztalatok szerint az elmúlt években egyre gyakoribbá váltak az ellenük irányuló atrocitások, agresszív megnyilvánulások, bűncselekmények. Az ilyen, egyben fokozottabb veszéllyel is járó munkakörökben foglalkoztatottak akkor tudnak hatékony munkát végezni, ha az ellenük irányuló erőszakos cselekményekkel szemben megvédik őket, és magasabb szintű védelmet élvezhetnek közfeladatot ellátó személyként.

A 25. §-hoz

A szenvedélybeteg, valamint a hajléktalan személyek esetében a jövőben nem lesz feltétele a rehabilitációs intézménybe való bekerülésnek a rehabilitációs alkalmassági vizsgálat elvégzése. A jogszabályok ugyanis megfelelően meghatározzák azokat a feltételeket, melyeknek a rehabilitációs intézménybe kerülő személyeknek meg kell felelniük. A drogrehabilitációs intézmények mindegyike krónikus rehabilitációs egészségügyi intézmény is egyben, így ezen intézményi kör az egészségügyi ellátások minimumfeltételei (magasabb orvosi és szakápolói létszám) és protokolljai szerint is végzi tevékenységét. A hajléktalan személyek rehabilitációs intézményeibe olyan személyek érkeznek - főleg más hajléktalan-ellátó intézményekből -, akik a rehabilitációs programban való részvételre alkalmasak és képesek. A rehabilitációs alkalmassági vizsgálat a gyakorlat szerint ezen ellátotti célcsoportok esetében nem eredményez új információkat, így az formális jellegűvé vált.

A 26-29. és a 31. §-hoz

Az Szt. a térítési díj megállapításához kapcsolódóan meghatározza a szolgáltatási önköltség számításának módját, ami számos problémát, jogalkalmazási és jogértelmezési nehézséget vetett fel a költségnemek, a mutatószámok vonatkozásában. Ezen tételek szűkebb vagy tágabb értelmezése más és más számítási eredményre vezethet. A módosítás szerint a teljes kiadási költségnem figyelembe vétele szükséges ahhoz, hogy az intézményi működőképesség fenntartható legyen. Erre tekintettel az önköltség számítására vonatkozó rendelkezés hatályon kívül helyezésre kerül. Az intézményi térítési díj tartalmi összetevői megmaradnak, de az önköltség elemei bővülhetnek például a felújítási költségelemekkel.

Valamennyi alapszolgáltatás esetében egyéni jövedelemszámítás kerül bevezetésre: étkeztetés és házi segítségnyújtás esetében megszűnik a családi jövedelemszámítás. A módosítással valamennyi szolgáltatásnál egységes - egyéni - jövedelemszámítási mód lesz, így megszűnnek a jelenlegi jogalkalmazási problémák. Kiskorú igénybe vevő esetén pedig nem a szülők egy főre jutó jövedelmét, hanem a családban az egy főre jutó jövedelmet kell figyelembe venni. A kiskorúak ellátására irányadó hatályos szabályozás - azzal, hogy a szülők egy főre jutó jövedelmét veszi alapul - nem veszi figyelembe a családban élő gyermekeket, így különösen a több gyermekes családok érintettek hátrányosan a terhelhető jövedelem meghatározásakor. A módosítás kiküszöböli ezt az anomáliát, arányosabb terhelést biztosítva a családok számára.

A szociális szolgáltatások igénybevétele esetén fizetendő térítési díj szabályainak felülvizsgálatára és módosítására - különös tekintettel bentlakásos intézmény esetén a pénzvagyon újbóli terhelhetőségére vonatkozólag - 2008. óta folyamatos fenntartói igény van. Ennek eleget téve - a korábbi szabályozáshoz hasonlóan - újból lehetővé válik az intézményi térítési díj megfizetése, melyhez fedezetül szolgálhat az ellátott pénz-, illetve ingatlanvagyona. A módosítás tehát növeli a szolgáltatások finanszírozásában az egyéni öngondoskodás és felelősségvállalás szerepét, és kiterjeszti a fenntartók bevételi forrásainak körét, mely hozzájárul a biztonságos működtetéshez.

Az igénybevételt megelőzően végzett jegyzői jövedelemvizsgálat idősotthoni ellátás esetében is megszűnik. A jövedelemvizsgálatot - alap- és szakosított ellátások esetében egyaránt - az intézményvezető végzi el és állapítja meg a személyi térítési díjat.

A 30. §-hoz

Igényként fogalmazódott meg annak a jogszabályi lehetőségnek a megteremtése, hogy az intézményekben élőknek a jogszabályban előírt feltételeket meghaladó ellátotti igényei megvalósításra kerülhessenek, amennyiben ennek költségeit önként vállalják. A tartós bentlakásos intézményekben élők ugyanis hosszú évekig, sőt akár életük végéig tartózkodnak az intézményekben, és egyre gyakrabban jelentkezik igényként a jobb anyagi körülményekkel rendelkező ellátottak részéről, hogy az intézmény azon részeit, melyekben mindennapjaikat töltik, saját költségükre ízlésük és kényelmük szerint alakíthassák.

Azon ellátottak részéről, akik intézményből való kikerülése már kevéssé valószínű, így az intézményt szinte saját otthonuknak érzik, a jogalkotó által méltányolható igénynek tekinthető, hogy saját környezetük állapotára befolyással lehessenek, mindennapi életük színterét maguk alakíthassák. A szociális intézmények ugyanakkor nem képesek biztosítani, hogy a jogszabály által előírt feltételek biztosítását meghaladó, az ellátottak által kívánt átalakításokat saját forrásaikból elvégezzék. Az Szt. jelenleg nem teszi lehetővé, hogy az ellátott anyagi eszközöket bocsásson az intézmény rendelkezésére ennek érdekében, holott erre önkéntes vállalás esetén, a Polgári Törvénykönyv által szabályozott szerződés megkötésével mód lenne. Az Szt. hatályos rendelkezései tiltják, hogy a szociális intézmény a térítési díjon és az egyszeri hozzájáruláson kívül más jogcímen pénzbefizetést fogadjon el az ellátottól. E szabály alóli kivételként kerül beépítésre a törvénybe, hogy az ellátott saját írásbeli kezdeményezésére, külön megállapodás alapján anyagi forrásokat juttathasson az intézmény részére a jogszabályban előírt feltételeket meghaladó igényei teljesítéséhez, így biztosítva számára azt a szabadságot, hogy befolyásolhassa mindennapi környezete állapotát.

Természetesen e lehetőség nem terjed ki azon átalakításokra, melyekre az intézmény jogszabály vagy hatósági rendelkezés alapján köteles, ezen munkálatok költségei változatlanul az intézményeket terhelik. Az ellátottak védelmét szolgáló garanciák beépítésre kerülnek a módosításba: az ellátott írásban kezdeményezi a megállapodás megkötését, az általa rendelkezésre bocsátott összeg kizárólag a szerződésben meghatározott célokra használható fel. Szintén garanciális szabály, hogy azon ellátott részére, aki a fenti célból saját anyagi eszközt bocsátott az intézmény rendelkezésére, a szerződéskötéstől számított öt évig a jogviszony megszűnése esetén (a haláleset kivételével) a befizetett összeg időarányos részét vissza kell fizetni. További garanciák az ellátottal kötött külön megállapodásban kerülhetnek rögzítésre.

A 32. §-hoz

A módosítás felhatalmazó rendelkezéseket állapít meg a Kormány számára a szociális igazgatási bírsággal kapcsolatban, a szociál- és nyugdíjpolitikáért felelős miniszter számára az Egyházi Fenntartók Tanácsával kapcsolatban, valamint a települési önkormányzatok számára egyes szociális pénzbeli ellátásokkal és alapszolgáltatásokkal kapcsolatban.

A 33. §-hoz

A törvény átmeneti rendelkezéseket állapít meg az Szt. előbbiekben vázolt módosításaihoz.

Az aktív korúak ellátásával összefüggő változtatások körében a következőket kell kiemelni. Annak érdekében, hogy a jegyzők számára ne jelentsen aránytalan terhet a rendelkezésre állási támogatás bérpótló juttatássá való átalakítása, a törvény előírja, hogy a rendelkezésre állási támogatásra jogosultakra a bérpótló juttatás szabályait 2011. január 1-jétől határozat hozatala nélkül alkalmazni kell.

A bérpótló juttatásról az aktív korúak ellátására való jogosultságnak, illetve az ellátás összegének soron következő felülvizsgálatakor kell határozatot hozni, amelynek végső határideje 2011. április 30. A jogosultság vizsgálata időpontjának meghatározásánál a rendelkezésre állási támogatásra való jogosultság időtartamát is figyelembe kell venni, azaz a jogosultsági felülvizsgálat időpontját úgy kell meghatározni, mintha a jogosult továbbra is rendelkezésre állási támogatásban részesülne.

A bérpótló juttatásra való jogosultság felülvizsgálatára a módosítás az általánostól eltérően nem kétévente, hanem évente történő felülvizsgálatot ír elő, tekintettel arra, hogy évente meg kell vizsgálni, hogy a jogosult folytatott-e legalább 30 nap időtartamban keresőtevékenységet, illetve részt vett-e képzésben, munkaerőpiaci programban. Az első egyéves felülvizsgálat időpontját a bérpótló juttatásra való jogosultságot megállapító határozat jogerőre emelkedéséhez, azaz a fent leírt felülvizsgálat időpontjához viszonyítva határozza meg a törvény, éppen annak érdekében, hogy a jegyzőnek elegendő ideje álljon rendelkezésre a szükséges felülvizsgálatok elvégzésére, és ne kelljen minden egyes, jelenleg rendelkezésre állási támogatásra jogosult személy felülvizsgálatát egy időpontban, 2012. január 1-jével elvégeznie.

A törvény szerint megszűnik az a lehetőség, hogy a rendszeres szociális segélyre jogosult személy a rendelkezésre állási támogatásra jogosult személyek együttműködési kötelezettségét, azaz elsősorban a közfoglalkoztatásban való részvételt válassza. Az erre irányuló hatósági szerződést ugyanis az önkormányzat abban az esetben köthette meg, ha a jogosult közfoglalkoztatását biztosítani tudta. Tekintettel arra, hogy a közfoglalkoztatás körébe tartozó munkát a jövőben nem az önkormányzat ajánlja fel, ilyen hatósági szerződés megkötését nem vállalhatja. A megkötött hatósági szerződések megszűnnek, az érintett személyekre a továbbiakban ismét a rendszeres szociális segélyre vonatkozó szabályokat kell alkalmazni.

A törvény átmeneti szabályt állapít meg azon települési önkormányzatok számára, amelyek önkormányzati társulásban vagy többcélú kistérségi társulásban vesznek részt. Esetükben felül kell vizsgálni a személyes gondoskodást nyújtó ellátásokról, azok igénybevételéről, valamint a fizetendő térítési díjakról szóló hatályos önkormányzati rendeletet abból a célból, hogy az átmeneti időtartam letelte után kizárólag a társulási megállapodásban erre kijelölt önkormányzat rendelete tartalmazza a személyes gondoskodást nyújtó ellátásokról, azok igénybevételéről, valamint a fizetendő térítési díjakról szóló szabályokat.

A 34. §-hoz

A módosítás az érdekvédelmi fórum működtetését csak a tartós bentlakásos intézményekben írja elő kötelezően. Az átmeneti elhelyezést nyújtó intézményekben az érdekképviseleti fórum létrehozása nehezen kivitelezhető tekintettel arra, hogy a jogviszony viszonylag rövid időn keresztül áll fenn, lakói folyamatosan változnak, így funkcióját nem vagy nehezen tudja betölteni.

Az előtakarékossági rendszer kötelező alkalmazása megszűnik azzal, hogy az előtakarékosság lehetősége megmarad. A kötelező előtakarékosság több ellátottnál nem kivitelezhető, hiszen nem rendelkeznek jövedelemmel.

A 35. §-hoz

A rendelkezés tartalmazza a bázis-szállás szolgáltatási forma megszüntetését. Tekintettel arra, hogy a téli ellátás megszervezése során a hajléktalan-ellátó intézmények számára jelenleg is lehetőség adódik az egész évben működtetett férőhelyek számának ideiglenes megnövelésére (időszakos férőhely), ráadásul úgy, hogy eközben garantálhatóak bizonyos elhelyezési feltételek, a bázis-szállás fenntartása nem indokolt, sőt a nyújtott szakmai, ellátási színvonal radikális lecsökkentését eredményezi. Az ellátórendszer fejlődése mára jelentősen meghaladta a bármilyen módon létrehozható, körülményeiben nem ellenőrizhető bázis-szállás szolgáltatási szintjét. A bázis-szállás szükségtelenségét jelzi az a tény is, hogy bevezetése óta sehol nem hoztak létre ilyen szolgáltatást, melyet - a szociális szolgáltatások legfontosabb adatait nyilvántartó - szociális regiszter adatai is megerősítenek.

Étkeztetés esetében a települési önkormányzatok eddig nem határozhatták meg jogosultsági feltételként az igénylők jövedelmi helyzetét, a módosítással azonban erre lehetőség nyílik, így az önkormányzati szabadság elve teljes mértékben érvényesül. A jövedelmi helyzet jogosultsági feltételként történő meghatározása lehetőséget teremt arra, hogy az önkormányzatok a legnehezebb anyagi körülmények között élők étkeztetésének biztosítására kiemelt figyelmet fordítsanak, amivel a szolgáltatás hozzáférésének garanciális elemei is erősödnek.

A 36. §-hoz

A gyermekvédelmi törvényben a várandós anya válsághelyzetének definiálása a módosítással általánosabbá válik, a szociális válság - a családi, környezeti, társadalmi ellehetetlenülés mellett - az egyik szempontként értékelhető.

A törvény az 1. §-ban foglaltakhoz hasonlóan szűkíti az egyházi fenntartók fogalmát azzal, hogy kizárólag a Kormánnyal a gyermekjóléti, gyermekvédelmi vagy a szociális feladatok ellátására is kiterjedő megállapodást kötött egyházak (ideértve a Magyar Katolikus Egyházat) tartoznak a Gyvt.-ben meghatározott egyház fogalma alá.

A 37. §-hoz

Annak érdekében, hogy a gyermekmunka kitudódjon és a gyermekvédelmi rendszer a megfelelő intézkedéseket meg tudja tenni, indokolt a gyermekvédelmi jelzőrendszeri tagok körébe a munkaügyi ellenőrzési szervet (munkaügyi hatóságot) is beemelni. A közelmúlt gyakorlati tapasztalatai (gyermekmunka az autópálya építéseknél) és az állampolgári jogok országgyűlési biztosának jelzése ugyanis azt mutatták, hogy a munkaügyi hatóság a munkaügyi ellenőrzéskor a gyermekmunka észlelése esetén nem keresi meg a gyermekvédelmi rendszert. Ebből adódóan mindenképpen indokolt a gyermekvédelmi jelzőrendszeri tagok között a munkaügyi hatóság feltüntetése. Ezáltal valósulhat meg a Gyvt. 17. § (4) bekezdésében foglalt azon szankció is, amely szerint a szociális és gyámhivatal javaslatot tehet a fegyelmi felelősségre vonás kezdeményezésére, ha a jelzőrendszeri tag jelzési kötelezettségének nem tesz eleget.

A 38-39. §-hoz

A hatályos szabályozás értelmében mindazok számára, akik rendszeres gyermekvédelmi kedvezményre jogosultak, a települési önkormányzat jegyzője pénzbeli támogatást folyósít július hónapban. Annak érdekében, hogy ezen támogatás az iskolakezdést segítse elő a gyermekek számára, indokolt, hogy a jegyző ne július, hanem augusztus hónapban folyósítsa a támogatást a rászorulók részére. Ehhez kapcsolódóan a kiegészítő gyermekvédelmi támogatásra jogosultaknak járó pótlék folyósítási időpontja is júliusról augusztusra módosul.

A 40-41. §-hoz

A gyermeki és szülői jogokkal, kötelességekkel összhangban indokolt az átmeneti gondozásban részesülő - a családok átmeneti otthonában csak egyik szülőjével ellátott gyermek esetével kiegészítve -, illetve a családból kiemelt gyermek szüleivel való kapcsolattartásáról külön rendelkezések megalkotása, illetve a meglévő szabályok módosítása. Az átmeneti gondozásban élő gyermek esetében a gyámhivatal kérelemre szabályozza a kapcsolattartást, abban az esetben, ha a gyermekek átmeneti otthonában ellátott gyermek szülei (más kapcsolattartásra jogosult hozzátartozói) külön élnek, és a különélésükből fakadóan ki kell alakítani az ellátott gyermekkel való kapcsolattartás rendjét, illetve ha a családok átmeneti otthonában csak az egyik szülőjével ellátott gyermeknek van különélő, kapcsolattartásra jogosult hozzátartozója.

A saját családjában élő gyermek kapcsolattartásának szabályozásától eltérően rögzíti a törvény a hivatalból történő szabályozási kötelezettséget az ideiglenes hatállyal nevelőszülőnél vagy gyermekotthonban elhelyezett, továbbá a nevelésbe vett gyermek tekintetében. Ennek során különösen fontos a gyermek családból történt kiemelését előidéző szülői magatartás értékelése, az átmeneti nevelésbe vétel felülvizsgálata során a kapcsolattartás szükség szerinti újraszabályozása.

A törvény tartalmazza a felügyelt kapcsolattartás alapvető szabályait, illetve a kapcsolattartási jog szüneteltetésének speciális eseteit. Ennek célja a gyermek bántalmazásának megakadályozása, illetve a további bántalmazás megelőzése. A gyermek családi kapcsolatainak fenntartását, ápolását segíti elő a szülőn kívül más hozzátartozókkal - elsősorban testvérrel, nagyszülővel - való kapcsolattartás szabályozása.

A kapcsolattartással összefüggő kiadásokról külön rendelkezést tartalmaz a törvény, rögzítve a rendkívüli gyermekvédelmi támogatás formájában történő segítségnyújtás lehetőségét, amely a szülőkkel való kapcsolat fennmaradásában, a saját családba való hazatérés lehetővé tételében nagy jelentőséggel bír. Ezt a célt szolgálja a területi gyermekvédelmi szakszolgálat számára - végrehajtási rendeletben részletezendő - feladat előírása is.

A 42. §-hoz

A módosítás a gyermekjóléti szolgáltatás feladatainak pontosítására irányul. Ennek keretében egyrészt egyértelművé válik, hogy a gyermekjóléti szolgáltatás igénybevételével önmagában nem minden esetben rendeződnek a gyermek problémái, a családban jelentkező működési zavarok. A gyermekjóléti szolgáltatás „csupán” elősegítheti ezek megvalósulását. Másrészt pontosabban felsorolásra kerülnek azok az ellátások, szolgáltatások és hatósági intézkedések, amelyeket a gyermek veszélyeztetettségének megszüntetése érdekében a gyermekjóléti szolgálat kezdeményezhet.

A 43. §-hoz

A módosítás értelmében a bölcsődékben a nyári nyitva tartás rendjét a fenntartó hagyja jóvá. Ennek keretében határozzák meg azt az időtartamot, amikor nyáron a bölcsőde bezár. Csak akkor lehet éves karbantartásokat, felújításokat végezni, amikor a bölcsődében nem gondoznak gyermekeket. A nyári időszakban a fenntartó dönthet - szülői igény esetén - a bölcsődés gyermekek intézményi gondozásának megszervezéséről.

A 44. §-hoz

Sokszor adódik olyan helyzet, hogy a várandós anya férje vagy élettársa nem tud beköltözni társa mellé a családok átmeneti otthonába. A gyermeket váró anya helyzete ugyanakkor indokolja, hogy a számára ebben az időszakban támaszt, segítséget jelentő személy mellette legyen. Az együttes elhelyezés további indoka, hogy ebben az esetben az apa nem idegenedik el gyermeke anyjától, illetve a közös lakhatási megoldások keresésére is nagyobb esély van. Szakmailag mindenképpen indokolt a gyermeket váró pár együttes elhelyezése.

A 45. §-hoz

A különleges hivatásos nevelőszülő alkalmazásának lehetővé tételével a speciális hivatásos nevelőszülő mellett nevesítést nyer a tartósan beteg vagy fogyatékos, illetve a 3 év alatti gyermeket ellátó hivatásos nevelőszülő tevékenysége. A módosítás értelmében az lehet különleges hivatásos nevelőszülő, aki a képesítési előírásoknak megfelel és alkalmas a nála elhelyezett tartósan beteg, fogyatékos, illetve három év alatti különleges ellátást igénylő gyermek kiegyensúlyozott nevelésének biztosítására és családjába történő visszakerülésének elősegítésére. A különleges hivatásos nevelőszülő legalább három, legfeljebb öt gyermek és fiatal felnőtt együttes ellátását biztosíthatja.

A 46. §-hoz

A nevelőszülő a saját háztartásában teljes körű ellátást nyújt a nála elhelyezett utógondozói ellátásban részesülő fiatal felnőttnek. Ennek keretében különösen segítséget nyújt a fiatal felnőtt önálló életvezetéséhez, társadalmi beilleszkedéséhez, hozzátartozóival való kapcsolattartásához. Ehhez külön nevelési tervet nem szükséges készítenie, hiszen az csak a kiskorú ellátottak esetében indokolt.

A 47. §-hoz

A módosítással a különleges szükségletű gyermek után járó nevelési díj (34 200 Ft/hó helyett 39 900 Ft/hó) és külön ellátmány (8550 Ft/hó helyett 9975 Ft/hó) a 3 év alatt gyermek esetében is megilleti a nevelőszülőt, hivatásos nevelőszülőt. Ezt egyes fenntartók jelenleg is biztosítják számukra, a gyakorlat azonban nem egységes.

A 48-49. §-hoz

A módosítás pontosítja a területi gyermekvédelmi szakszolgálatnak egyrészt az örökbefogadással, másrészt a gyám, gondozó tevékenységének segítésével kapcsolatos feladatait. Előbbi keretében hangsúlyossá válik, hogy a területi gyermekvédelmi szakszolgálat a titkos és a nyílt örökbefogadások előkészítésében, valamint a vér szerinti szülő és az örökbe fogadni szándékozó személy kapcsolatfelvételének előkészítésében is közreműködik. Utóbbi módosítással az átmeneti és tartós nevelésbe vett gyermek tekintetében az egyéni gondozási-nevelési terv készítésére vonatkozó szabályozás egyértelművé válik a Gyvt.-ben.

Az 50. §-hoz

A családi pótlék felhasználásával összefüggésben - a gyermeknek vagy családjának - okozott kárért való önkormányzati felelősség megfogalmazása törvényi szintű szabályozást igényel. A jegyzői gyámhatóság által kirendelt eseti gondnok esetleges jogszerűtlen eljárása (pl. nem költi az adott hónapra járó ellátást a gyermekre) nem foszthatja meg a gyermeket és a családját a nekik járó ellátástól. Ezért mögöttes felelősként, vétkességre tekintet nélkül felel a települési önkormányzat az eseti gondnok által okozott kárért, kivéve, ha azt a gyermek vagy családja felróható magatartása okozta. Azonban az önkormányzat kérheti az eseti gondnoktól a kár megtérítését.

Az 51. §-hoz és az 53. §-hoz

A gyermek védelembe vétele fő szabály szerint a nagykorúsága elérésekor megszűnik. Meg kell szüntetni továbbá a védelembe vételt, ha a gyermekvédelmi gondoskodás más formájáról, így többek között családbafogadásról döntött a gyámhivatal. A törvény a védelembe vétel megszüntetésére vonatkozó rendelkezéseket két irányban módosítja. Egyrészt lehetővé teszi nagykorúak esetén is a védelembe vétel fenntartását, ha a tanköteles fiatal felnőtt után folyósított iskoláztatási támogatás felfüggesztésére még kiskorúsága idején került sor és a fiatal felnőtt továbbra is mulaszt az iskolából. Másrészt a módosítás a családbafogadás fennállása alatt is lehetővé teszi a védelembe vétel elrendelését. Előfordul ugyanis, hogy a családbafogadás intézménye nem hozza meg a várt eredményeket. Ezekben az esetekben is célszerű a fokozatosság elvét követni, először meghagyva a családbafogadó gyámságát, védelembe vétel mellett indokolt rendezni a gyermek sorsát, helyzetét.

Az 52. §-hoz

A módosítás az örökbefogadást elősegítő magánszervezetekre vonatkozó, kormányrendeleti szinten rögzített szabályokat [127/2002. (V. 21.) Korm. rendelet] - a megfelelő módosításokkal - átemeli a Gyvt.-be. Tekintettel az örökbefogadást elősegítő magánszervezetek által végzett adatkezelésre (nyilvántartás vezetése az érintettekről stb.), valamint arra, hogy e szervezetek tevékenysége alapvető jogokat érint, garanciális szempontból a rájuk vonatkozó főbb rendelkezéseket törvényi és nem kormányrendeleti szinten kell rendezni. A gyermekkereskedelem megakadályozása terén vállalt nemzetközi kötelezettségeink teljesítése miatt a törvény fenntartja azt a korábbi években bevezetett [127/2002. (VI. 21.) Korm. rendelet 2. § (1) bek.] és bevált korlátozást, amelynek értelmében az örökbefogadást elősegítő közhasznú szervezetek tevékenysége kizárólag a Magyarországon élő, magyar állampolgárságú vér szerinti szülő és örökbe fogadni szándékozó személy közötti kapcsolat létrehozására irányulhat.

Az 54. §-hoz

Az Alkotmánybíróság megsemmisítette [114/2010. (VI. 30.) AB határozat] a Gyvt. 72. § (4) bekezdés második mondatát, amely kizárta az ideiglenes hatályú elhelyezésről szóló döntés elleni fellebbezést. Az intézkedés ideiglenes jellegére és az azt követő kötelező gyámhivatali felülvizsgálatra tekintettel zárta ki a Gyvt. a fellebbezést. Az Alkotmánybíróság azonban, mivel az ideiglenes hatályú elhelyezés jelentős mértékben korlátoz alapvető jogot (a szülő gondozási, nevelési jogát), érdemi döntésnek minősítette azt, amely ellen biztosítani kell a fellebbezést. Az AB határozatból fakadó azonnali módosítást igénylő problémák (fellebbezést elbíráló szerv kijelölése, döntés formájának meghatározása) rendezésére a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet 2010. szeptember 30-án hatályba lépő módosítása keretében került sor. A törvényben szabályozott pontosítással egyértelművé válik, hogy a beutaló szerv döntését követően azonnal meg kell indulnia a gyámhivatali felülvizsgálatnak. A közigazgatási hatósági eljárási törvény módosításának megfelelően a gyámhivatal számára előírt eljárási határidők naptári napokban kerülnek meghatározásra.

Az 55. §-hoz

A módosítás a családi napközi, mint napközbeni kisgyermek-ellátási forma elterjesztésére irányul a települési önkormányzatok körében. A települési önkormányzat a bölcsődés korú gyermekek napközbeni ellátásának biztosítására irányuló kötelezettségének - a bölcsőde működtetése mellett - családi napközi formájában is eleget tehet. A módosítás célja, hogy a tízezer lakónépesség feletti települési önkormányzatok számára hangsúlyossá tegye, hogy a bölcsőde kötelező fenntartása mellett más napközbeni ellátási formával, tehát családi napközi biztosításával is megoldhatják a 3 év alatti gyermekek ellátását.

Az 56. §-hoz

A módosítás pontosító jellegű, az Szt. 58. §-ának módosításához hasonlóan az államháztartási törvénnyel való összhang megteremtését célozza.

Az 57-60. §-hoz

Az örökbefogadást elősegítő magánszervezetekre vonatkozó szabályozáshoz kapcsolódóan pontosítani szükséges az örökbefogadást érintő adatkezeléssel összefüggő szabályokat is a Gyvt.-ben. Szükséges az örökbefogadást elősegítő magánszervezetek által a válsághelyzetben lévő várandós anyák, a vér szerinti szülők és az örökbe fogadó szülők adatainak kezelésére vonatkozó rendelkezések pontosítása annak érdekében, hogy a magánszervezetek tevékenysége a működést engedélyező szerv számára átlátható és ellenőrizhető legyen, továbbá megtörténjen a magánszervezetek részéről is - hasonlóan a területi gyermekvédelmi szakszolgálatokhoz - az örökbe fogadható gyermekek adatainak továbbítása az országos örökbefogadási nyilvántartás számára.

A kezelhető adatok körébe bekerülnek a válsághelyzetben lévő várandós anya és a vér szerinti szülő, valamint az örökbe fogadó szülő családi helyzetére vonatkozó adatok, azaz a családi állapotára, fennálló házasságára, élettársi, bejegyzett élettársi kapcsolatának tényére, gyermekei számára és az arra vonatkozó adatok, hogy kivel él egy háztartásban és gyermekei kinek a gondozásában nevelkednek, valamint a válsághelyzetben lévő várandós anyák tekintetében a terhesség eltitkolásának tényére, okára vonatkozó adatok. Ez annak érdekében történik, hogy a számukra szükséges segítség tervezhető legyen, illetve a tevékenység jogszerűsége ezen keresztül is ellenőrizhető legyen.

A törvény tartalmazza továbbá az országos örökbefogadási nyilvántartással és a nemzetközi örökbefogadási ügyekben eljáró központi hatóság adatkezelésével kapcsolatos, eddig törvényi szinten nem rendezett szabályokat.

A törvény pontosítja a gyermekvédelmi törvényben nevesített nyilvántartások adatainak megismerésére jogosultakra vonatkozó rendelkezéseket is.

A 61. §-hoz

A gyermekek napközbeni ellátását biztosító intézményekben (bölcsődében, óvodában, iskolai napköziben) - a családi napközi és a házi gyermekfelügyelet kivételével - az alapellátások keretébe tartozó szolgáltatások közül csak az étkezésért állapítható meg térítési díj. A jelenlegi szabályozás szerint a bölcsődében, az óvodában, az iskolában (általános és középiskola) biztosított gyermekétkeztetés keretében kizárólag az élelmezés nyersanyagköltségét (illetve annak ÁFÁ-val növelt összegét) lehet alapul venni a térítési díj kiszámításánál.

A módosítás célja, hogy a gyermekétkeztetés térítési díjának megállapításánál a továbbiakban az intézményi térítési díj alapja az élelmezés nyersanyagköltsége mellett a nyersanyagköltség legfeljebb 50%-át kitevő rezsiköltség egy ellátottra jutó napi összege legyen. A gyermekétkeztetés biztosítása során a család jövedelmi viszonyai a tekintetben kerülnek figyelembevételre, hogy a legrászorulóbb családok - azaz a rendszeres gyermekvédelmi kedvezményre jogosult gyermeket, gyermekeket nevelő családok - számára ingyenes a bölcsődei, az óvodai és jelenleg az iskola 1-7. évfolyamán biztosított étkeztetés. (Rendszeres gyermekvédelmi kedvezményre az a gyermek jogosult, akinek családjában az egy főre jutó jövedelem havi összege nem haladja meg az önym 130, illetve 140%-át.) E mellett a három vagy több, illetve tartósan beteg, fogyatékos és rendszeres gyermekvédelmi kedvezményre nem jogosult gyermeket nevelő családoknak 50%-os térítésidíj-kedvezmény jár a gyermekek után.

A 62. §-hoz

A rendelkezés technikai jellegű, a Gyvt. módosításához kapcsolódó átmeneti szabályt tartalmaz.

A 63. §-hoz

A rendelkezés a Gyvt. felhatalmazó rendelkezéseit pontosítja, valamint a szociális törvénnyel megegyező módon felhatalmazást ad az ágazati miniszternek a módszertani intézmények kijelöléséről és feladatairól szóló rendelet megalkotására.

A 64-65. §-hoz

A rendelkezések a Gyvt. vonatkozásában a hatályon kívül helyező szabályokat és a szövegcserés módosításokat tartalmazzák. Ezek közül a legjelentősebb, hogy a Gyvt. 148. § (5) bekezdés ac) alpontjának módosításával megvalósul az ingyenes gyermekétkeztetés kiterjesztése a 8. évfolyamos tanulókra. Az elmúlt években a gyermekétkeztetés normatív kedvezménye fokozatosan egyre nagyobb jogosulti körre lett kiterjesztve. A 30, illetve 50%-os normatív kedvezmények mellett 2003. szeptember 1-jével az óvodai étkezésben részt vevő, 2004. január 1-jétől már a bölcsődében ellátott, illetve 2006. január 1-jétől az általános iskola 1-4. osztályában tanuló, 2008. január 1-jétől az általános iskola 5. osztályában tanuló, 2009. január 1-jétől az általános iskola 6. évfolyamán tanuló, majd 2010. január 1-jétől már az általános iskola 7. évfolyamán tanuló és rendszeres gyermekvédelmi kedvezményben részesülő gyermekek számára is ingyenes étkeztetést kell biztosítani. A „Legyen jobb a gyermekeknek!” Nemzeti Stratégiáról, 2007-2032 szóló 47/2007. (V. 31.) OGY határozat végrehajtásával kapcsolatos kormányzati feladatokról (2007-2010.) szóló 1092/2007. (XI. 29.) Korm. határozat 29. pontja szerint a gyermekek szociális biztonságának növelése érdekében 2010-ig fokozatosan be kell vezetni az általános iskola felső tagozatán is a rendszeres gyermekvédelmi kedvezményben részesülők számára az ingyenes étkeztetést. E feladat végrehajtásának utolsó lépcsőjét jelenti, hogy a törvény 2011. évtől az általános iskola 8. évfolyamán tanuló és rendszeres gyermekvédelmi kedvezményre jogosult gyermekek számára is biztosítja az ingyenes gyermekétkeztetést. A rendelkezés költségvetési forrása a Magyar Köztársaság 2011. évi költségvetésében tervezésre került.

A másik jelentősebb módosítás az óvodáztatási támogatást érinti. A jelenleg hatályos szabályok szerint az óvodáztatási támogatás első alkalommal történő folyósításának feltétele, hogy a gyermek legalább 3 hónapig rendszeresen járjon óvodába. Ha az óvodai beíratás az év második felében történik, első alkalommal decemberben kell folyósítani a támogatást. Ahhoz, hogy a decemberi folyósítás megvalósulhasson, az óvodának november közepéig kell leigazolnia az óvodába járást [149/1997. (IX. 10.) Korm. rendelet 68/G. § (3) bek.]. Az óvodai nevelési év kezdetétől (szeptember 1.) november közepéig azonban nem telhet el a jogosultság alapját képező három havi rendszeres óvodába járás, ami az érintett szülők és a támogatást megállapító hatóság számára egyaránt nagy nehézséget jelent. Ezért indokolt az óvodáztatási támogatás feltételrendszerében a három havi rendszeres óvodába járás helyett a két havi rendszeres óvodába járást előírni.

A 66. §-hoz

A törvény a Cst. módosításával pontosítja a nevelési ellátás jogosultsági szabályait, kivéve a javítóintézetben nevelt, vagy büntetés-végrehajtási intézetben lévő gyermekvédelmi gondoskodás alatt álló gyermekek vagyonkezelői joggal felruházott gyámját, illetve eseti gondnokát a lehetséges jogosulti körből, hiszen az érintett gyermekek életkoruknál fogva nem lehetnek nevelési ellátásra jogosultak.

A 67. §-hoz

A törvény módosítja az iskoláztatási támogatásra jogosultak körét, ide sorolva a javítóintézetben nevelt, vagy büntetés-végrehajtási intézetben lévő gyermekvédelmi gondoskodás alatt álló gyermekek vagyonkezelői joggal felruházott gyámját, illetve eseti gondnokát.

A Cst. 8. §-ának (3) bekezdése szerint saját jogán jogosult iskoláztatási támogatásra az a közoktatási intézményben a tankötelezettsége megszűnését követően tanulmányokat folytató személy, akinél nincs olyan más személy (például mert a szülők meghaltak, vagy a gyámság megszűnt), aki az általános szabályok szerint igényelhetné az iskoláztatási támogatást.

A tankötelezettség főszabályként annak a tanévnek a végéig tart, amikor a gyermek betölti a 18. életévét. Ugyanakkor a 8. § (3) bekezdésében szabályozott körülmények a gyermek nagykorúvá válásához kötődnek. Mivel a személy saját jogán csak a tankötelezettségének végét követően jogosult a családi pótlékra, így keletkezhet néhány hónapnyi „űr”, amelyben a jogosult személyéről nem rendelkezik a törvény, ezért ki kell tehát mondani, hogy ebben az esetben a gyermek a nagykorúvá válását követően saját jogon jogosult a családi pótlékra.

A 68. §-hoz

A gyakorlatban előfordul, hogy a bíróság a gyermek elhelyezéséről akként dönt, hogy egyenlő időszakokban felváltva gondozzák a gyermeket a szülők. Ilyen esetben nem lehet megállapítani, hogy ki a családi pótlék jogosultja, hiszen annak egyik jogosultsági feltétele, hogy a szülő a gyermeket saját háztartásában nevelje. A törvény ezért lehetővé teszi a családi pótlék egyenlő arányban, de két jogosult számára történő folyósítását abban az esetben, ha a szülők bírósági döntés alapján megosztva, egyenlő időtartamokban gondoskodnak gyermekükről.

A 69. §-hoz

A családtámogatási törvény korábbi szabályai szerint a közoktatási intézményben tanulmányokat folytató gyermek, aki után 18 éves korát megelőzően magasabb összegű családi pótlékot folyósítottak, a tanulmányai folytatásának ideje alatt ugyanolyan összegben volt jogosult családi pótlékra, mint nagykorúvá válása előtt. A hatályos szabályok szerint azonban nem egyértelmű, hogy ezen kedvezőbb elbírálás alá esnek-e azon nagykorú tanulók, akik bár egészségkárosodásuk mértéke nem éri el az 50%-ot (alapesetben felnőtt korúaknál ez a feltétele a magasabb összegű ellátásnak), de nagykorúvá válásukat megelőzően magasabb összegű családi pótlékra voltak jogosultak. A szabályozás célja, hogy újra egyértelművé tegye ezeknek a családoknak a magasabb összegű támogatás folyósítását a tanulmányok folytatásának idejére.

A 70. §-hoz

A módosítás a felsőoktatásról szóló 2005. évi CXXXIX. törvény fogalmaival való összhang megteremtését szolgálja.

A 71. §-hoz

A törvény egyértelművé teszi, hogy a családjukból kiemelt, gyermekvédelmi szakellátásban élő (nevelőszülőnél vagy gyermekotthonban elhelyezett) gyermekek esetében nem az iskoláztatási támogatás felfüggesztésével és a védelembe vétellel érhető el a tankötelezettség teljesítése, esetükben ezek hatékonyan nem alkalmazható intézkedések. A gyermek családból való kiemelésének hátterében sok esetben a diszfunkcionálisan működő, kötelezettségeit nem teljesítő család, a magatartási zavarokat mutató gyermek áll. A problémák egyik eleme lehet, hogy a gyermek nem jár rendszeresen iskolába. A gyermekvédelmi gondoskodás kiemelt célja az ő esetükben annak elérése, hogy rendszeresen járjanak iskolába. E folyamathoz azonban idő kell, nem valószínű, hogy a családból való kiemelést követően azonnal rendeződik a probléma.

Az iskoláztatási támogatás felfüggesztésének bevezetésével a jogalkotó a saját családjukban nevelkedő gyermekek szüleit kívánta rábírni arra, hogy járassák gyermekeiket iskolába. A családból kiemelt, gyermekvédelmi gondoskodásban részesülő gyermekek gyámjainál az iskoláztatási támogatás felfüggesztése ugyanezzel az „ösztönző erővel” már nem bír. Egyrészt a gyermekotthon-vezetőknek, nevelőszülőknek jogviszonyukból, gyámi tisztségükből adódó kötelezettségük, hogy biztosítsák a gyermek tankötelezettségének teljesítését. Másrészt szigorú elszámolással tartoznak, illetve ellenőrzés alatt állnak a tekintetben, hogy a gyermek után járó ellátásokat valóban a gyermekre költötték-e el. Esetükben tehát nem kell attól tartani, hogy az iskoláztatási támogatást nem a gyermek szükségleteire fordítják.

Amennyiben a nevelésük alatt álló gyermeknél hosszabb távon sem sikerül elérniük a rendszeres iskolába járást, az ő „szankcionálásukra” nem az iskoláztatási támogatás felfüggesztése, hanem egyéb eszközök állnak rendelkezésre (nevelőszülői jogviszony megszüntetése, gyámi tisztségből való felmentés). A gyermekvédelmi gondoskodásban részesülő gyermekeknél ezért nem indokolt az iskoláztatási támogatás felfüggesztése, ahogyan a javítóintézetben nevelt vagy büntetés-végrehajtási intézetben lévő, gyermekvédelmi gondoskodás alatt álló gyermeknél, valamint a szociális intézményben elhelyezett gyermeknél sem.

A 72. §-hoz

A törvény a gyermekgondozási segély folyósítási idejét két évről három évre állítja vissza. Az ikergyermekek esetében továbbra is a tankötelessé válás évének végéig, míg a tartósan beteg, súlyosan fogyatékos gyermekek esetében 10 éves korig jár a gyermekgondozási segély.

A 73. és 76. §-hoz

A gyermekgondozási segély mellett folytatható keresőtevékenység szabályainak változásával összhangban módosulnak a nagyszülői gyermekgondozási segélyre vonatkozó rendelkezések is. A nagyszülő keresőtevékenységet továbbra is csak a gyermek harmadik életévének betöltését követően, azonban napi 4 óra helyett heti 30 órát meg nem haladó időtartamban folytathat.

A 74. §-hoz

A törvény bevezeti az örökbefogadói gyermekgondozási segély jogintézményét. A módosítás lehetővé teszi, hogy a 10. életévét még be nem töltött gyermek örökbefogadását követően az örökbefogadó szülők valamelyike 6 hónap időtartamban akkor is igénybe vegye a GYES-t, ha az általános szabályok szerint (a gyermek életkora miatt) arra már nem, vagy 6 hónapnál rövidebb időre lenne jogosult. Az örökbefogadói GYES-ben részesülő személy heti 30 órát meg nem haladó időtartamban folytathat keresőtevékenységet.

A 75. §-hoz

A törvény heti 30 órában korlátozza a gyermekgondozási segély mellett folytatható kereső tevékenység időtartamát. Az otthon végzett munka esetében a kereső tevékenység folytatásának továbbra sincs időbeli korlátja. Nincs időkorlátja egy év után a tartósan beteg, illetve ikergyermekeket nevelők kereső tevékenységének. Két speciális jogosulti kör, a nagyszülők, illetve az örökbefogadói GYES-ben részesülők esetében a törvény eltérő szabályokat tartalmaz.

A 77. §-hoz

A gyermekgondozási segély folyósítási idejének visszaállításával összhangban a gyermeknevelési támogatást (GYET) újra a legkisebb gyermek hároméves korától lehet majd igénybe venni, hiszen a GYES folyósítása ezzel az időponttal szűnik meg. A GYET mellett végezhető kereső tevékenység időtartamát - összhangban a GYES mellett folytatható kereső tevékenységre vonatkozó szabályozással - a törvény 30 órában határozza meg.

A 78. §-hoz

Amennyiben egy családnak ikrei születnek, úgy a nevelési költségek a gyermekek számának megfelelően a többszörösére emelkednek, és egyszerre jelentkeznek. A jelenlegi szabályozás csak korlátozottan ismeri el a szülők ebből adódó többletterheit. A módosítás célja a három vagy annál több ikergyermeket nevelő családok tényleges terheinek elismerése.

A 79. §-hoz

Az Alkotmánybíróság a 123/2010. (VII. 8.) AB határozatában mulasztásban megnyilvánuló alkotmányellenességet állapított meg amiatt, hogy a jogalkotó nem szabályozta azonos feltételek szerint az anyákat megillető jogosultságokat, és ezzel kizárta az anyasági támogatásra jogosultak köréből azokat, akik bár az anyasági támogatás jogosultsági feltételeit teljesítik, de mivel nem tartoznak a Cst. hatálya alá, mégsem lehet azt számukra megállapítani. A mulasztásban megnyilvánuló alkotmányellenesség megszüntetésére az Alkotmánybíróság 2010. december 31-i határidőt szabott.

A törvény az Alkotmánybíróság döntésének megfelelően előírja, hogy az anyasági támogatást a Magyar Köztársaság területén jogszerűen tartózkodó, és a terhesgondozáson való részvétel feltételét teljesítő anyáknak állampolgárságra tekintet nélkül biztosítani kell.

A 80. §-hoz

A módosítás az iskoláztatási támogatás felfüggesztésével kapcsolatos pontosító rendelkezéseket tartalmaz, megteremtve az összhangot a Gyvt. vonatkozó rendelkezéseivel.

A 81. §-hoz

A módosítás lehetővé teszi a családtámogatási ügyben hatáskörrel rendelkező szerv számára, hogy a jogosult heti munkaidejére vonatkozó adatot kezelje. Az adatra az egyes gyermekgondozási támogatások mellett folytatható keresőtevékenység időkorlátja betartásának ellenőrizhetősége érdekében van szükség.

A 82. §-hoz

A Cst. módosításával kapcsolatos átmeneti szabályok kimondják, hogy a gyermekgondozási segély folyósítási időtartamának 3 évre történő visszaállítása vonatkozik azokra a gyermekekre is, akik 2010. április 30-át követően, azaz a GYES folyósítási idejét két évben meghatározó törvény hatályba lépését követően, és e törvény hatályba lépését megelőzően születtek.

A törvény 2010. augusztus 30-ára visszamenőleges hatállyal biztosítja, hogy a közoktatási intézményben tanulmányokat folytató gyermek, aki után 18 éves korát megelőzően magasabb összegű családi pótlékot folyósítottak, a tanulmányai folytatásának ideje alatt ugyanolyan összegben legyen jogosult családi pótlékra, mint nagykorúvá válása előtt, függetlenül attól, hogy egészségkárosodásának mértéke eléri-e az 50%-ot.

A 83-84. §-hoz

A módosítás a Cst.-n belüli összhang megteremtését szolgáló, illetőleg szövegpontosító rendelkezéseket tartalmaz. Tartalmazza továbbá az eljárási határidők munkanap helyett naptári napban történő megállapítása szempontjából szükséges módosításokat.

A 85. §-hoz

A módosítás a Fot. 2010 tavaszán történt módosításával van összefüggésben, ennek alapján az 50 férőhelynél nagyobb, fogyatékos személyeket ellátó szociális intézmények kis létszámú lakóotthonokká való átalakítása mintegy 10.500 férőhelyet, így 10.500 fogyatékkal elő személy sorsát érinti. A férőhelyek kiváltása, az intézmények átalakítása csak hosszú távon, 20-30 év alatt valósítható meg, valamint konkrét kormányzati cselekvési programot tesz szükségessé a felelősök és a szükséges források megjelenítése mellett. A megvalósítás hosszára tekintettel nem jó megoldás, ha az Országgyűlés egyetlen döntéssel határozza meg az ütemtervet, ezzel figyelmen kívül hagyva a megvalósítás során esetlegesen változó körülményeket. A finanszírozásra rendelkezésre álló források sem kalkulálhatók ilyen hosszú távra előre. Fontos figyelembe venni az átalakítás során tapasztaltakat is. Minderre tekintettel ésszerűbb, ha a Kormány kap felhatalmazást a kiváltás rendjének meghatározására. Ily módon lehetővé válik a rövidebb távú, periodikus jellegű tervezés és visszacsatolás, az elért eredmények vizsgálata, és a kiváltás folyamatának esetleges korrigálására is sor kerülhet.

A 86-89. §-hoz

A Kormány által alapított közalapítványokkal és alapítványokkal kapcsolatos időszerű intézkedésekről szóló 1159/2010. (VII. 30.) Korm. határozat által előírt felülvizsgálati eljárás megállapításai alapján szükséges intézkedésekről szóló 1316/2010. (XII. 27.) Korm. határozat szerint a Fogyatékos Személyek Esélyegyenlőségéért Közalapítvány megszűnik, és céljainak megvalósítására, feladatának további ellátására többségi részesedéssel, közhasznú szervezetként nonprofit gazdasági társaságot kell alapítani. A fogyatékos személyek sportjának támogatási módja, amelyre eddig a szabályozás szerint közalapítványi közreműködéssel került sor, szintén változik. Ezért a Fot.-ban szereplő közalapítványokra vonatkozó rendelkezések ennek megfelelően módosulnak.

A törvény tartalmazza továbbá a Fot. kisebb pontosítását, mely szerint fogyatékossági támogatásra nem csak az a súlyosan fogyatékos személy nem jogosult, aki magasabb összegű családi pótlékban részesül, hanem az sem, aki után magasabb összegű családi pótlékot folyósítanak. E pontosítás nyomán a fogyatékossági támogatás és a családi pótlék együttfolyósítási tilalma következetesen érvényesül.

Az eljárási határidők munkanap helyett naptári napban történő egységes megállapítása céljából a törvényben a Fot. ez irányú módosítása is szerepel.

A 90-93. §-hoz

A Jtv. módosításának egyik célja a fogyatékos személyek esélyegyenlőségének biztosítására létrehozott közalapítványra történő hivatkozások módosítása a közalapítvány megszüntetéséről és feladatainak nonprofit kft. útján történő ellátásáról szóló kormánydöntés okán.

Másrészt a Jelnyelvi Tolmácsok Országos Névjegyzékére (a továbbiakban: Névjegyzék) vonatkozó szabályok kiegészülnek a tolmácsok kötelező továbbképzésére, valamint szakmai gyakorlatára vonatkozó rendelkezésekkel. Ehhez kapcsolódóan a Névjegyzékből való törlés esetei is kiegészülnek azon esetekkel, amikor a tolmácsok a továbbképzésen való részvételi, vagy a szakmai gyakorlatra vonatkozó kötelezettségüknek nem tettek eleget. Ezen túl a miniszteri rendelet megalkotására vonatkozó felhatalmazó rendelkezések is kiegészítésre kerülnek a Névjegyzéken szereplő jelnyelvi tolmácsok kötelező továbbképzésére, szakmai gyakorlatára, és az azok bejelentésével, ellenőrzésével, igazolásával kapcsolatos szabályok megalkotására történő felhatalmazással. Az állam vagy a közszolgáltatást nyújtó szervek által finanszírozott, vagy az oktatással összefüggésben szervezett szóbeli vizsgák során biztosított jelnyelvi tolmácsolás folytatásához szükséges feltételek szigorítása a tolmácsolás szakmai színvonalának növekedését eredményezi, mely az azt igénybe vevő siket, nagyothalló vagy siketvak személyek számára a részükre biztosított szolgáltatás minőségének javulását jelenti. A szakmai követelmények következetes érvényesülése miatt egyúttal nő a jelnyelvi tolmács szakma társadalmi elismertsége is.

Emellett a szabályozás kiegészül azzal a rendelkezéssel, amely szerint, ha a jelnyelvi tolmács a tevékenységének szüneteltetését kéri, akkor ezt a tényt, valamint a szüneteltetés időtartamát a Névjegyzéken, valamint az annak alapján a Névjegyzéket vezető hatóság honlapján közzétett adatok között fel kell tüntetni. A Névjegyzéket vezető hatóság a Névjegyzékben nyilvántartja továbbá a jelnyelvi tolmácsolási tevékenység folytatásához szükséges továbbképzésre és szakmai gyakorlatra vonatkozó előírások teljesítésével kapcsolatos adatokat is.

A 94-95. §-hoz

A rendelkezések az egyes szociális és munkaügyi tárgyú törvényeknek az új Polgári Törvénykönyv hatálybalépésével összefüggő módosításáról szóló 2010. évi XXXIX. törvény módosítását tartalmazzák. Az Alkotmánybíróság 51/2010. (IV. 28.) AB határozata és ezzel összefüggésben a Polgári Törvénykönyvről szóló 2009. évi CXX. törvény hatályba nem lépéséről, valamint az ezzel összefüggő törvénymódosításokról szóló 2010. évi LXXIII. törvény értelmében az új Polgári Törvénykönyv (a továbbiakban: új Ptk.) eredetileg 2011. január 1-jétől hatályba lépő rendelkezései sem lépnek hatályba. Sem az AB határozat, sem a fenti törvény nem rendezte viszont az egyes ágazati törvényeknek az új Ptk.-val összefüggő már kihirdetett módosításainak a „sorsát”. A törvény keretében ezért rendelkezni kell arról, hogy a szociális tárgyú törvényeknek, az Flt.-nek, a közalkalmazottak jogállásáról szóló 1992. évi XXXIII. törvénynek, valamint a Bérgarancia Alapról szóló 1994. évi LXVI. törvénynek az új Ptk.-hoz kapcsolódó, a 2010. évi XXXIX. törvénnyel kihirdetett módosításai 2011. január 1-jétől nem lépnek hatályba.

A 96. §-hoz

A törvény módosítja az Flt.-nek az önkormányzatok feladataira vonatkozó rendelkezését, figyelemmel a közfoglalkoztatás új rendszerének kialakítására, valamint arra, hogy a jövőben a rendelkezésre állási támogatást a bérpótló juttatás váltja fel.

A 97. §-hoz

A kormányzati struktúra változásából adódóan a Közigazgatási és Igazságügyi Minisztérium és különös tekintettel az akciótervezésre feladat- és hatásköre, hogy a társadalmi felzárkózás érdekében kidolgozza és koordinálja azon szakpolitikákat, amelyek a foglalkoztatás bővítését célozzák. A Nemzetgazdasági Minisztérium feladat- és hatásköre, hogy kidolgozza a Kormány foglalkoztatás-politikai koncepcióját és ellássa a foglalkoztatáspolitika koordinációjával kapcsolatos feladatokat, továbbá programokat dolgoz ki a munkaerőpiacon hátrányos helyzetben lévők foglalkoztatására, valamint a foglalkoztatási válsághelyzetekből adódó kedvezőtlen munkaerő-piaci hatások csökkentésére. E körben az NGM ellátja a közfoglalkoztatási formák rendszerének működtetésével kapcsolatos feladatokat, rendelkezik a munkahelyteremtést, illetve a közmunka támogatását elősegítő fejezeti kezelésű előirányzatok felett, a jogszabályok keretei között rendelkezik a Munkaerőpiaci Alap felett, figyelemmel kíséri a foglalkoztatási folyamatokat, elkészíti a munkaerő-keresletre és kínálatra vonatkozó prognózisokat. Indokolt, hogy ennek a feladatváltozásnak megfelelően a Munkaerőpiaci Alap Irányító Testületében a kormány oldal összetétele is módosuljon oly módon, hogy abban egy tag jelölésére a társadalmi felzárkózásért felelős miniszternek legyen hatásköre.

A 98. és 101. §-hoz

Az egyes miniszterek, valamint a Miniszterelnökséget vezető államtitkár feladat és hatásköréről szóló 212/2010. (VII. 1.) Korm. rendelet 30. § b) pontja értelmében a társadalmi felzárkózásért való felelőssége körében a közigazgatási és igazságügyi miniszter irányítja a regionális képző központokat, a vállalatok közvetlen képzési megrendelései tekintetében a nemzetgazdasági miniszter iránymutatás a alapján. Ezen jogkör gyakorlásához elengedhetetlen a regionális képző központok irányítását és működtetését meghatározó rendeletalkotásra a felhatalmazás. A regionális képző központok feladatainak kormány előterjesztésekben jelzett bővülése miatt szükséges a munkaerő-piaci szolgáltatások nyújtásának lehetősége.

A 99. §-hoz

A törvény módosítja az álláskeresési járadék összege kiszámítására vonatkozó szabályt. Az Flt. szabályai szerint az álláskeresési járadék összegét az álláskeresővé válást megelőző négy naptári negyedévben elért munkaerőpiaci járulék alapja havi átlagos összegének alapulvételével kell kiszámítani. A törvény nem rendelkezik arról, hogy a havi átlagos összeg kiszámítása milyen módszer szerint történik. A törvény kiegészíti az Flt. szabályát az erre vonatkozó rendelkezéssel.

A 100. §-hoz

A törvény ösztönzi az álláskeresőket arra, hogy a lakó-tartózkodási helyüktől eltérő helységben vállaljanak munkát. A módosítás lehetővé teszi a törvény alapján járó összeg azonnali kifizetését egy összegben, ha az álláskereső az álláskeresési járadék folyósítási idejének kimerítését megelőzően a lakóhelyétől, tartózkodási helyétől eltérő helyen vállal munkát.

A 102. §-hoz

A törvény kibővíti az Flt. szabályait arra vonatkozóan, hogy az álláskeresőként való nyilvántartás szünetelésére mely esetekben kerülhet sor. Erre azért van szükség, mert a nyilvántartásba vétel és a nyilvántartásból való törlés szabályait is az Flt. tartalmazza.

A 103. §-hoz

A megváltozott munkaképességű munkavállaló fogalmát 2011. január 1-jétől az Flt. 42. §-a szabályozza. Ez szűkebb körben határozza, meg mint 177/2005. (IX. 2.) Korm. rendelet azt a személyi kört, akiket megváltozott munkaképességűnek kell tekinteni.

Kimaradtak azok a munkavállalók, akik munkaképesség csökkenése illetve egészségkárosodása nem éri el a 40%-ot, de az OOSZI, vagy az ORSZI szakvéleménye szerint jelenlegi munkakörében vagy tanult foglalkozásában, illetőleg más munkakörben vagy foglalkozás keretében személyre szóló rehabilitáció megvalósításával foglalkoztatható. Ebbe a személyi körbe (akik jelenleg támogatásban is részesülhetnek) kb. 2000-3000 fő tartozik. A probléma a 177/2005. (IX. 2.) Korm. rendelet változatlanul hagyásával sem korrigálható, mert akkor elfordulhat az a helyzet, hogy valaki után be kell fizetni a rehabilitációs hozzájárulást (az Flt. alapján már nem minősül MMK-nak), de támogatást továbbra is folyósítanak utána.

Ezek az emberek január 1. után (mivel kikerülnek a támogatotti körből) elveszítik munkahelyüket, az utcára kerülhetnek.

A foglalkozási rehabilitációs rendszer átalakítása a jövő éve első félévében kezdődik meg, ezzel összhangba indokolt, hogy ezt a kérdést az Flt. 2011. július 1-jétől szabályozza.

A 104. §-hoz

A közfoglalkoztatás új rendszerének megfelelően a törvény keresztülvezeti a törvényen a kisebb jelentőségű fogalmi módosításokat.

A 105. §-hoz

A § a közfoglalkoztatás új rendszeréből következő hatályon kívül helyező rendelkezéseket tartalmaz.

A 106. §-hoz

A módosítást a köztisztviselők jogállásáról szóló 1992. évi XXIII. törvény módosuló rendelkezéseivel való összhang megteremtése indokolja.

A 107. §-hoz

A törvény átvezeti a közfoglalkoztatás új rendszerének megfelelően, a pályakezdő fiatalok, az ötven év feletti munkanélküliek, valamint a gyermek gondozását, illetve a családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvényben a szükséges módosításokat.

A 108-109. §-hoz, 111. §-hoz

A földhivatalokról, a Földmérési és Távérzékelési Intézetről, a Földrajzinév Bizottságról és az ingatlan-nyilvántartási eljárás részletes szabályairól szóló 338/2006. (XII. 23.) Korm. rendelet 1. §-a (4) bekezdésének a) pontja értelmében a Földmérési és Távérzékelési Intézet (a továbbiakban: FÖMI) a megyei és körzeti földhivatalokból, kirendeltségekből, valamint a FÖMI-ből álló, központi hivatali jogállású földhivatali szervezet-rendszer területi szerve.

A fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény értelmében a megyei és körzeti földhivatalok, továbbá a kirendeltségek 2011. január 1-jével a kormányhivatalokba integrálódnak. Mindez szükségessé teszi a 338/2006. (XII. 23.) Korm. rendelet fenti rendelkezésének felülvizsgálatát is, hiszen a megyei földhivataloknak, mint önálló költségvetési szerveknek a megszűnésével a földhivatali szervezet-rendszer, mint központi hivatal fenntartása - az irányítási viszonyok megváltozása okán - indokolatlanná válik.

A FÖMI tekintetében jelenleg a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvénynek (a továbbiakban: Ksztv.) és a kormánytisztviselők jogállásáról szóló 2010. évi LVIII. törvénynek (a továbbiakban: Kjtv.) a központi hivatalok területi szerveire vonatkozó előírásait kell alkalmazni. Ugyanakkor a földhivatali szervezet-rendszer, mint központi hivatal megszűnése esetén a FÖMI részére csak a központi hivatali jogállás biztosítható, így már nem minősülhet valamely központi hivatal területi szervének. Ezáltal irányadóvá válnának az intézményre a Ksztv. 73. §-ának (7) és (8) bekezdésében foglaltak, amely alapján a FÖMI főigazgatója államtitkári illetményre és juttatásokra, helyettese pedig helyettes államtitkári illetményre lenne jogosult, továbbá a Kjtv. 19. §-ának (3) bekezdése, amely alapján az intézménynél foglalkoztatottak tekintetében az illetménykiegészítés mértéke a felsőfokú iskolai végzettségű kormánytisztviselő esetében az alapilletményének 35%-ára, középiskolai végzettségű kormánytisztviselő esetében az alapilletményének 15%-ára emelkedne a jelenlegi 30, illetőleg 10%-os mértékről. Azáltal, hogy a törvény hatálya immár a FÖMI vezetőire is vonatkozik, elengedhetetlen a szabályozás pontosítása, a jogrendszer koherenciájának fenntartása érdekében.

A Kjtv.-ben egyúttal indokolt a Mezőgazdasági Szakigazgatási Hivatal (a továbbiakban: MgSzH) Központjának az MgSzH területi szerveinek kormányhivatalokba történő integrálásával összefüggésben megvalósuló névváltozásának átvezetése is, az egységes szóhasználat biztosítása érdekében.

A 110. §-hoz

A módosítás megteremti a lehetőségét az olyan típusú mesterképzésnek, amely mesterfokozatra épül. A törvény az egységes, osztatlan képzésekre épülő további mesterszakok létesítésének normatív hátterét is biztosítja, amely jelenleg nem szerepel a törvényben. Az egységes, osztatlan képzés már önmagában mesterfokozatot eredményez, együttesen legalább háromszáz kreditet kell és legfeljebb háromszázhatvan kreditet lehet megszerezni.

A magyar felsőoktatási intézmények az európai felsőoktatási térség intézményeivel versenyeznek a jelenlegi és leendő hallgatókért. A hatályos felsőoktatási törvénnyel bevezetett képzési szerkezet és a képzési tartalom tekintetében az európai felsőoktatási térségbe történő sikeres beilleszkedés még nem fejeződött be. A magyar állami felsőoktatási intézmények több területen jelentős hátrányban vannak nyugat- és már-már a közép-kelet európai versenytársaikhoz képest is, egyebek között azért, mert hiányoznak a második mesterképzés jogszabályi feltételei.

A törvény célja, hogy egy viszonylag szűk területen lehetőséget adjon az Európában és Észak-Amerikában széles körben elterjedt második mesterszak (jogászképzés esetében LLM) megteremtésére, amely iránt szakmai és piaci értelemben is fokozódik az igény.

-----STARTING---POINT---VEGE---

A 112. §-hoz

A törvény Záró rendelkezések alcímében kerül sor a hatálybalépés és a hatályvesztés megállapítására.