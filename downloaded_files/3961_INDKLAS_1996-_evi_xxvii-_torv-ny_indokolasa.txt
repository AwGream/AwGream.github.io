1996. évi XXVII. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

A törvényjavaslat benyújtását az alábbi társadalmi-gazdasági és szakmai követelmények indokolják:

Az adózás rendjéről szóló 1990. évi XCI. tv. módosításáról rendelkező 1995. évi CX. törvény változtatta meg a személyi jövedelemadó-törvény hatálya alá tartozó vállalkozók adóelőleg-fizetési kötelezettségének határidejét a negyedévet követő hó 5-ére a korábban alkalmazott, adott negyedévet követő hó 20. napja helyett.

A személyi jövedelemadó-törvény hatálya alá tartozó - több tízezer - egyéni vállalkozónak ahhoz, hogy adóelőleget tudjon fizetni, számba kell vennie, hogy milyen bevételei és milyen kiadásai, költségei merültek fel egy-egy negyedévben. A jövedelem megállapításához feltétlenül szükség van a bankszámláján folyó pénzügyi mozgás megismerésére, így annak megállapítására, hogy megérkezett-e a hónap utolsó napjáig egy befizetés számlájára, vagy érvényesítettek-e követelést számlájával szemben.

A számlavezető pénzintézetek azonban csak minden hónap 3-a és 6-a között (a hétvégektől, a munkaszüneti napoktól függően) küldik meg a szükséges bankkivonatot, melynek alapján a vállalkozó tájékozódhat jövedelmi helyzetéről.

Mivel adóelőleg-fizetési kötelezettségének a vállalkozó csak bankszámláján keresztül tehet eleget, az átutalást már a hónap 3. napján meg kell indítania, hogy az a határnapon megérkezzen. Az előzőek miatt előfordulhat az az eset, hogy eddig még pénzintézetétől sem kapja bankszámlakivonatát.

Így a határnap korábbi időpontra való módosítása lehetetlen helyzetbe hozza a kötelezettségeinek határidőben eleget tenni kívánó vállalkozókat, mivel - lényegében önhibájukon kívül - késedelembe esnek, s ezért adójogi szankcióval kell számolniuk. Mivel határidőre nem tudnak teljesíteni, ezért a költségvetés sem jut korábban bevételhez.

Mindezek alapján indokolt a személyi jövedelemadó-törvény hatálya alá tartozó vállalkozók adóelőleg-fizetési kötelezettségének határidejét megváltoztatni a tárgynegyedévet követő hó 12-ig.

-----STARTING---POINT---RESZLETES---

-----STARTING---POINT---VEGE---

A törvény korai hatálybaléptetését az indokolja, hogy a vállalkozók már az első negyedévi adóelőleg-fizetési kötelezettségüknek határidőben eleget tudnának tenni.