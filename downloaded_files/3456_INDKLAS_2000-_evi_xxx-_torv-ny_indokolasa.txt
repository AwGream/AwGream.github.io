2000. évi XXX. törvény indokolása

a Magyar Köztársaság és a Németországi Szövetségi Köztársaság között a szociális biztonságról szóló, 1998. május 2-án, Budapesten aláírt Egyezmény kihirdetéséről

ÁLTALÁNOS INDOKOLÁS

A Német Demokratikus Köztársaság 1990. október 2. napján történt megszűnése indokolta, hogy a Magyar Köztársaság Kormánya és a Németországi Szövetségi Köztársaság Kormánya tárgyalásokat kezdjen a Magyar Népköztársaság és a Német Demokratikus Köztársaság között kötött kétoldalú nemzetközi szerződések jogfolytonossága és megszűnése tárgyában.

A Magyar Népköztársaság és a Német Demokratikus Köztársaság között a szociálpolitika terén történő együttműködés tárgyában Budapesten, 1960. január hó 30. napján kötött egyezményt ugyanis mind formai, mind tartalmi okokból szükséges volt megszüntetni.

Az egyezmény megszüntetését formai szempontból az NDK megszűnése indokolta.

A tartalmi szempontot tekintve hangsúlyozandó, hogy hazánk a közép és kelet-európai térség országaival a szociálpolitika terén megállapodásokat még az 1950-es, 1960-as években kötött, ezek felülvizsgálata 1990. óta folyamatban van, mert a mai követelményeknek nem felelnek meg. A felülvizsgálat egyik legfőbb oka, hogy sok esetben aránytalan terheket rónak a társadalombiztosításra részben azzal, hogy a másik szerződő fél állampolgárainak ideiglenes tartózkodása alatt, sürgős szükség esetén nyújtandó térítésmentes gyógykezelésére adnak lehetőséget. Az egészségügyi ellátás társadalombiztosítási finanszírozásának jelen körülményei között nem célszerű olyan kötelezettség vállalása, amely, még ha kölcsönösségi alapon is, de járulékfizetési fedezet nélkül jelent kiadást.

A szerkezetileg és tartalmilag új egyezmény megkötésének alapját az is képezte, hogy a korszerű, európai normáknak megfelelő szociális biztonsági egyezmények az arányos teherviselésen alapulnak, így az új egyezményt is ezen az elvi alapon kellett létrehozni.

A szociális biztonsági egyezmények elsősorban a társadalombiztosítás alapvető ágazataira terjednek ki. A Magyar Köztársaság integrációs törekvései, az Európai Unióhoz való csatlakozásra történő felkészülés egyik fontos elemét képezi, hogy rendezzük szociális biztonsági kapcsolatainkat az Európai Unió tagállamaival, bár a kétoldalú egyezmények létrehozása nem feltétele a tagságnak.

Az egyezmények megkötése során hangsúlyozottan tekintettel kellett lenni azokra a szociális biztonsági koordinációs eszközökre, amelyekkel az Európai Unióban szabályozzák (alapvetően a Tanács 1971. június 14-i, 1408/71 (EGK). számú rendelete a munkavállalókra és az egyéni vállalkozókra, valamint családtagjaikra vonatkozó szociális biztonsági rendszerekről) a munkaerő szabad áramlásához kapcsolódó eljárásokat. Így meghatározó jellegű

- az ellátásokhoz való jog biztosítása,

- a már megszerzett jogok fenntartása,

- a jogosultsági időtartamok egybeszámítása,

- az ellátások exportja,

- az arányos teherviselés, és

- főszabályként az, hogy a foglalkoztatott személyre a munkavégzés helye szerinti jogszabályok vonatkozzanak.

Az egyezmény jelentősége elsősorban abban áll, hogy modern, az uniós normáknak megfelelő, hatékonyan alkalmazható elszámolási rendszert teremt a két ország viszonylatában, emellett pedig mintegy előtanulmányként szolgál a vonatkozó uniós jogszabályok csatlakozáskori zökkenőmentes átvételéhez és alkalmazásához.

RÉSZLETES INDOKOLÁS

Az 1. §-hoz

A Kormány a 2062/1998. (III. 25.) Korm. határozatban egyetértett a Magyar Köztársaság és a Németországi Szövetségi Köztársaság közötti szociális biztonsági egyezmény létrehozásával. Az egyezményt Budapesten 1998. május 2-án írták alá és az Országgyűlés 3/1999. (II. 12.) OGY határozatával azt megerősítette.

A külügyminiszter - a köztársasági elnök által kiállított megerősítő okirat birtokában - 1999 tavaszán a megerősítésről diplomáciai úton tájékoztatta a Németországi Szövetségi Köztársaságot. A német partner jelezte, hogy a Bundestag általi megerősítésre előreláthatólag 1999. augusztus-szeptemberében kerül sor. 1999. október 4-én a Bundestag megerősítette az egyezményt, így a külügyminiszter megtette a szükséges intézkedéseket a megerősítő okiratok kicserélése érdekében. A megerősítő okiratok 2000. március 10-én kicserélésére kerültek.

Az Országgyűlés általi megerősítést a nemzetközi szerződés kiemelkedő fontossága, valamint az indokolta, hogy a szerződés törvényhozási tárgyú, garanciális szabályokat tartalmaz, ezért a Kormány az Országgyűlés megerősítésének fenntartásával adhatott felhatalmazást az Egyezmény aláírására, a nemzetközi szerződésekkel kapcsolatos eljárásról szóló 1982. évi 27. törvényerejű rendelet (a továbbiakban: N.tvr.) 10. §-ában foglaltaknak megfelelően. Az Országgyűlés által megerősített nemzetközi szerződéseket törvénnyel kell kihirdetni [N.tvr. 13. § (1) bek.] úgy, hogy a kihirdetésre a nemzetközi szerződés hatálybalépésével egyidejűleg vagy azt követően kerüljön sor.

A 2. §-hoz

Az egyezmény az egyenlő elbánás alapelvén nyugodva - megfelelően rendelkezve az általános szabályok alól kivett személyekről - szabályozza

a) az egészség-, balesetbiztosítás, és a nyugdíjbiztosítás kérdéseit, továbbá

b) a jogsegély, a harmadik személlyel szembeni igényérvényesítés, az igények bejelentésének, az ellátások exportjának, és a jogviták rendezésének szabályait.

Az egyezmény szerves részét képezi a Zárójegyzőkönyv, amely az egyezmény egyes rendelkezéseinek értelmezéséről szól, továbbá fontos technikai jellegű kérdéseket rendez az Egyezményhez kapcsolódó Végrehajtási Megállapodás is.

Jóllehet az egyezmény tárgya a szociális biztonság kérdéseinek rendezése, a tárgyi hatály a két fél egyetértése alapján csak azon jogszabályokra terjed ki, amelyek a társadalombiztosítási jogviszony alapján nyújtott ellátásokat szabályozzák. Az egyezmény személyi hatálya kiterjed mindazokra, akik az egyezmény tárgyát képező jogszabályok hatálya alá tartoznak, valamint ezen személyek igényjogosult hátramaradt hozzátartozóira. Ez a fogalom-meghatározás megfelel az európai normáknak, továbbá összhangban áll a magyar társadalombiztosítási jogszabályok rendszerével, amelyek néhány speciális kivételtől eltekintve a biztosítási kötelezettség és az ellátásokra való jogosultság szempontjából nem tesznek különbséget egyes személyek állampolgársága szerint.

Az egyezmény az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége annak a szerződő államnak a jogszabályai szerint áll fenn, amelynek területén a foglalkozást folytatja, akkor is ha a munkaadó a másik szerződő állam területén van. Az általános szabályok alól kivételt képeznek a munkaadó által a másik ország területére munka végzésére kiküldött dolgozók, a tengeri hajók személyzete, a külképviseletek tagjai és alkalmazottai biztosítására vonatkozó rendelkezések.

A különleges rendelkezések között az egészség-, balesetbiztosítás, és a nyugdíjbiztosítás speciális kérdései szerepelnek.

Az egészségbiztosítás különleges rendelkezéseinek lényege, hogy a biztosítási kötelezettség, az önkéntes biztosításhoz való jog, az ellátásokra való igényjogosultság és az ellátások nyújtásának időtartama tekintetében mindkét szerződő félre a saját jogszabályai az irányadók, azonban meghatározott esetben egybeszámítják a két országban szerzett biztosítási, vagy annak tekintendő időket, amennyiben azok nem azonos időszakra esnek. A természetbeni ellátások nyújtásánál felmerült költségeket az illetékes teherviselő köteles megtéríteni az ellátást nyújtó teherviselőnek.

A balesetbiztosítással kapcsolatos szabályok az üzemi baleset és a foglalkozási megbetegedés esetére járó biztosítás speciális kérdéseit rendezik. Az általános szabály szerint az illetékes biztosítási teherviselő a saját jogszabályai szerint állapítja meg és folyósítja az ellátásokat ezen esetekben, a speciális szabályokat a tervezet ehhez képest külön tárgyalva tartalmazza.

A nyugdíjbiztosításnál - főszabály szerint - a nyugdíj az illető szerződő állam alkalmazandó jogszabályai szerint állapítandó meg. Az Egyezmény hatálybalépésével egyidejűleg azonban a két országban szerzett (biztosítási) szolgálati idők egybeszámítására nyílik lehetőség, illetve kötelezettség. Ezen rendelkezés alapján azok is jogosultságot szerezhetnek a magyar nyugdíjbiztosítás részellátásaira, akik Magyarországon szerzett (biztosítási) szolgálati idejük alapján nem lennének jogosultak nyugellátásra. A magyar teherviselőre vonatkozó különleges rendelkezések közül hangsúlyozni kell, hogy az öregségi, a rokkantsági, a baleseti rokkantsági és a hátramaradt hozzátartozói nyugdíj mértékét a magyar jogszabályok szerint és kizárólag a magyar biztosítási idők figyelembevételével állapítják meg.

A vegyes rendelkezések között szerepelnek egyrészt a jogsegély, a harmadik féllel szembeni kártérítési igény érvényesítése, az okiratok illetékmentessége, az egyezmény végrehajtása során az illetékes szervek közötti érintkezés és annak hivatalos nyelve, a kérelmek benyújtásának joghatálya, a külképviseletek közreműködése, valamint az adatvédelem szabályai, míg másrészről külön csoportot képeznek az egyezmény végrehajtásáról és értelmezéséről (illetékes hatóságok, pénzellátások folyósítása, jogtalanul folyósított ellátások visszatérítése, az egyezmény alkalmazása során felmerülő vitás kérdések rendezési módja) rendelkező szabályok.

A 3. §-hoz

Ez a szakasz a törvény hatálybalépésére vonatkozó szabályokat tartalmaz. A törvény kihirdetését követő 8. napon lép hatályba, azonban rendelkezéseit május 1-jétől kell alkalmazni. Ennek indoka, hogy az egyezmény 42. Cikkely (2) bekezdésében foglaltaknak megfelelően az egyezmény a megerősítő okiratok kicserélése hónapját követő második hónap első napján lép hatályba. Mivel a ratifikációs okiratok kicserélésére 2000. március 10-én sor került, ezért az egyezmény hatályba lépésének időpontja 2000. május 1.