1994. évi CII. törvény indokolása

a hegyközségekről

-----STARTING---POINT---ALTALANOS--- 

A javaslat kiindulópontja azonos a Ptk. közelmúltbeli módosításának a köztestületekre vonatkozó szabályozásával, illetve a gazdasági kamarákról szóló törvényjavaslatéval. A tulajdonviszonyok átrendeződése, a magántulajdon általánossá válása és a fejlett piaci viszonyok kialakulásával szükségképpen átalakulnak az államnak a gazdasági élet igazgatásával, szervezésével kapcsolatos feladatai. Az állam mellett szerepet kell hogy kapjanak a gazdasági élet szereplőinek különböző önkormányzati alapon működő közösségei, mert számos feladatot ezek sokkal eredményesebben tudnak ellátni. E meggondolásból került sor a köztestületek intézményének a magyar jogrendszerbe való visszaillesztésére, illetve a gazdasági kamarák szerepére, tevékenységének szabályozására irányuló törvényjavaslat előterjesztésére. Ennek a folyamatnak része a hegyközségekről szóló törvényjavaslat is.

A hegyközségek Európa legrégebbi termelői önkormányzatai voltak a szőlőművelés és bortermelés területén. Évszázadok során szakmai jellegű szabályozó tevékenységükkel jelentősen hozzájárultak a termelési kultúra fejlesztéséhez, s ezen keresztül a magyar bortermelés ma már hagyományosnak tekinthető hírneve kialakulásához. Szervezettségüket, hagyományaikat, az önkormányzatiságból eredő tapasztalataikat a modern polgári kor állama is hasznosította azáltal, hogy köztestületként való meghatározásukkal és tevékenységük szabályozásával a közigazgatás keretei közé illesztette a hegyközségeket. Első alkalommal éppen száz éve, 1894-ben szabályozta törvény a hegyközségek működését, tizenegy évvel megelőzve a hasonló jellegű francia intézmény kialakulását. A többszöri szabályozás (legutóbb 1938-ban) útján tökéletesített szervezetrendszer eredményes tevékenységet végzett a termékek minőségének emelése, és a borhamisítások felderítése területén 1949-ig, rendeleti úton történt megszüntetéséig.

A javaslatnak csak egyik indoka az, hogy a termelői önkormányzatok szervezett tevékenysége a mai körülmények között, a szőlő- és bortermelés esetén magántulajdonon alapuló egyéni termelés általánossá válásával ésszerű megoldás lehet a tevékenységüket érintő közigazgatási feladatok decentralizálásában. Legalább ennyire fontos azonban az, hogy a nemzetközi gazdasági kapcsolatok, az Európai Közösség tagállamaival való társulás is felvetik a termelői önkormányzatok rendszerének mielőbbi képülését.

Mezőgazdasági termékeink külpiacokon - különösen az EK országokban - való értékesítési lehetőségei szempontjából nélkülözhetetlen, hogy magas minőségi színvonalú és eredetükben ellenőrzött termékek kerüljenek forgalomba. Ez mindenekelőtt az EK országokban megkövetelt minőségi előírások teljesítését, a termelést és forgalmazást szabályozó joghoz való alkalmazkodást követeli meg, de nem nélkülözhetők azok a szervezeti feltételek sem, amelyek a minőségi és eredetvédelmi követelmények betartását garantálják.

A minőség szempontjából alapvető jelentőségű, a bortermelést és -forgalmazást szabályozó joganyag már ma is csaknem teljes mértékben megfelel a nyugat-európai országokban érvényes normáknak. E területen a harmonizáció kiteljesítéséhez szükséges szabályozás az új bortörvény tárgya lesz, amelynek az előkészítése megkezdődött. A jogharmonizáció követelménye által felvetett kérdés azonban az is, hogy az eredetvédelem szervezeti keretei kialakuljanak. Az EK joganyagában ugyan nincs külön olyan jogforrás, amely az ilyen szervezeteket szabályozná, de a borra vonatkozó jogszabályok a különböző termelői közösségeknek termeléssel kapcsolatos, agrárrendtartási jellegű és eredetvédelmi feladatokat határoznak meg, amelyek országonként eltérő szervezeteken keresztül valósulnak meg. E területen az EK joghoz való alkalmazkodás tehát azt jelenti, hogy rendelkeznünk kell olyan szervezetekkel, amelyek a teljes jogú tagság elérését követően kötelezővé váló közös piaci szabályozás által meghatározott feladatokat képes ellátni.

A javaslat ezeket a szervezeti feltételeket a hegyközségi rendszer kiépítésével kívánja megteremteni. A köztestületként működő hegyközségek, a borvidéki hegyközségi tanácsok, valamint az országos szervezet alapvető rendeltetése, hogy intézményes kereteket biztosítson a termékek minősége és eredete ellenőrzése és védelme területén.

A kényszerítő körülmények mellett feltétlenül említést érdemel, hogy igény is van a hegyközségi önkormányzatok szabályozása iránt. Az utóbbi néhány évben ugyanis megkezdődött - a termelők önkéntes kezdeményezéséből - a hegyközségek spontán ujjászerveződése. Jelenleg csak az egyesülési jog alapján van erre lehetősége az érdekelteknek, ami számukra ugyan kétségtelenül hasznos, de nem biztosítja maradéktalanul azokat az eszközöket, amelyek az említett célok elérése érdekében szükségesek. Ehhez köztestületek létrehozására van szükség, a hegyközségek tevékenységének törvényben való szabályozásával.
 
-----STARTING---POINT---RESZLETES---

I. Fejezet

Bevezető rendelkezések

Az 1. §-hoz

A javaslatnak a törvény tárgyával kapcsolatos rendelkezése egyrészt bevezetésként összefoglalását adja a szabályozás körének, figyelemmel a törvény céljára. Egyben alkalmat teremt arra, hogy a hegyközségek, a hegyközségi tanácsok, valamint ezek országos szervezetének a továbbiakban használt, összefoglaló elnevezését meghatározza.

A 2. §-hoz

A javaslat a törvény területi hatályát a borvidéki és bortermőhelyi településekben határozza meg. A területi hatály meghatározása két okból feltétlenül szükséges. Az egyik az, hogy a szőlő- és bortermelésre vonatkozó joganyagban már ismert fogalom a borvidék és a bortermőhely. Ezt a szőlő- és gyümölcstermesztésről, valamint a borgazdálkodásról szóló 40/1977. (XI.29.) MÉM rendelet határozza meg oly módon, hogy borvidék, illetve bortermőhely az egyes településeknek a földművelésügyi miniszter által kiadott szőlőkataszter szerint meghatározott határrésze. A hegyközségi szervezetek működésének azonban nem csak ezekre a területekre kell kiterjednie, hanem a településhez tartozó valamennyi szőlőre, mert a termékek eredetvédelme szempontjából fontos, hogy a nem a legjobb minősítésű termőhelyről származó termék azonos település esetében se legyen összetéveszthető a klasszifikált termőhely termékével. Másrészt azért sem elég a borvidékre, illetve bortermőhelyre való utalással meghatározni a területi hatályt, mert azt egy alacsonyabb szintű jogforrás szabályozza. Alkotmányos szempontból mindenképpen aggályos volna, ha a törvény hatályát egy rendeleti szintű jogszabállyal összefüggésben kellene megállapítani akkor, amikor a törvény alapvető állampolgári jogokat érint. Ha a törvény maga nem határozná meg egzakt módon a területi hatályt, az azt jelentené, hogy egy államigazgtási aktus, nevezetesen a miniszternek a borvidéki vagy bortermőhelyi besorolással kapcsolatos döntése folytán kerülhetnének a törvény hatálya alá települések, illetve ennek következtében személyek és gazdálkodó szervezetek. Ezért a javaslat borvidéki és bortermőhelyi településnek nevezi azokat a községeket, városokat, amelyeken borvidéki és bortermőhelyi besorolású szőlőültetvények vannak, s ezek körét a mellékletben rögzíti. Az említett alkotmányossági szempontok alapján ez persze azt is jelenti, hogy a szőlőkataszter változása folytán a termőterületek besorolásának módosítása nem jelentheti automatikusan a törvény területi hatályának változását; ahhoz törvénymódosítás szükséges. Mindez egyben azt is jelenti, hogy csak olyan település kerülhet a törvény mellékletét képező listára, amely megfelel az EGK országokkal a bormegnevezések védelméről szóló egyezményben foglaltaknak.

A törvény személyi hatályát illetően a javaslat úgy rendelkezik, hogy az valamennyi bortermeléssel, valamint felvásárlással, illetve feldolgozással foglalkozó személyre és szervezetre kiterjedjen. A törvény hatálya feltételesen kiterjed az általában saját szükségletre termelő házikertiszőlő-birtokosra is, aminek az az indoka, hogy - meghatározott feltételek esetén - tevékenysége elérheti azt a mértéket, amely miatt az eredetvédelmi szempontból már figyelmet érdemel.

A 3. §-hoz

A javaslat meghatározza a hegyközség, mint a törvény által szabályozott szervezetrendszer alapegységének fogalmát is. Az erre vonatkozó rendelkezés magában foglalja a szervezet alapvető céljának, valamint a szervezet mibenlétének meghatározását, nevesetesen azt, hogy a hegyközség önkormányzati alapon működő, és a Ptk-ban a köztestületekre irányadó szabályozásnak megfelelő személyegyesülés. Tekintettel arra, hogy a Ptk lehetővé teszi azt, hogy meghatározott köztestületet szabályozó törvény alapján bizonyos tevékenység csak az adott köztestület tagjaként legyen folytatható, továbbá mert kívánatos, hogy a hegyközség az adott területen minden szőlő- és bortermelőt magában foglaljon, a javaslat a hegyközségi tagsághoz mint feltételhez köti a törvény hatálya alá tartozó településen a szőlészeti és borászati árutermelő tevékenység folytatását.

A 4. §-hoz

Az értelmező rendelkezések körében a törvényjavaslat meghatároz olyan fogalmakat is, amelyeket - ha nem is azonos módon - más, alacsonyabb szintű jogszabályban már értelmeztek (pl.: a már említett miniszteri rendeletben az árutermő szőlőt). Kodifikációs szempontból nem lenne helyénvaló, ha bizonyos fogalmakat a javaslat egy miniszteri rendeletre való utalással értelmezne. Másfelől azonban tartalmi okok miatt is szükség van bizonyos, más vonatkozásban már ismert fogalmak meghatározására, ha azoknak új összefüggései vannak. A házikertiszőlő-birtokos részben új fogalom a javaslatban, miután a miniszteri rendelet csak a házikerti szőlő fogalmát határozza meg. Ehelyütt azonban szükség van annak megértetésére is, hogy a törvény hatálya alá tartozó személy nem feltétlenül a tulajdonos, hanem az, aki az ültetvényt bármely törvényes jogcímen használja, illetve műveli. A hegyközség szervező elve ugyanis nem a tulajdonhoz való viszony, hanem az azonos tevékenység. Ez tükröződik egyébként a termelő definíciójában is. A felvásárló fogalmának meghatározása is indokolt, mert az a törvény alkalmazásában eltér a mindennapi, köznyelvi szóhasználattól. Felvásárlón általában a kereskedőt szokás érteni, a javaslat szerint azonban az tekinthető annak, aki feldolgozás céljára vásárol szőlőt vagy bort. Ez azt is jelenti, hogy a kereskedőn kívül felvásárlónak tekintendő, aki kereskedőtől vásárol bort feldolgozás céljából, de - e tevékenysége tekintetében - az is, aki egyébként termelőnek minősül, ha saját szőlőjén kívül a mástól vásárolt szőlőt, vagy bort feldolgozza. A felvásárlóval kapcsolatban meg kell még említeni azt is, hogy tevékenysége tárgyaként csak a nem palackozott bor jöhet számításba, mivel az még alakítható, s ezért az eredetellenőrzés szempontjából figyelmet érdemlő, és mert a palackozás is továbbfeldolgozás. A palackozott bor közvetlen fogyasztói forgalomba kerülő késztermék, ahol a hamisítás veszélyével már nem kell számolni.

A jogszabály fogalmának értelmezését az indokolja, hogy a javaslat több helyen utal a szőlő- és bortermelést szabályozó joganyagra, amely a törvény hatálybalépése idején még miniszteri rendelet is lehet. Másrészt a hegyközségeket - a részükre történő feladatátadás, valamint a szervezetüket érintő kérdések kivételével - érinthti alacsonyabb szintű jogi szabályozás is. Miután a jogalkotásról szóló 1987. évi XI. törvény értelmében jogszabály a helyi önkormányzat rendelete is, mindenképpen szükséges volt a jogszabály fogalmának szűkítése.

II. Fejezet

A hegyközség megalakítása

Az 5. §-hoz

A hegyközségalakítás feltételeinek szabályozása szorosan kapcsolódik a törvény területi hatályára vonatkozó rendelkezéshez. A területi hatály meghatározásánál a javaslat abból indult ki, hogy az igazán fontos gazdasági érdekek a klasszifikált termőhelyek, a borvidékek és bortermőhelyek termeléséhez fűződnek. Itt vannak meg ugyanis azok a termőhelyi (talaj- illetve éghajlati) adottságok, valamint az azokra épült termelési kultúra, amelyek következtében a területet döntően a magas minőségi színvonalú termékek jellemzik. Az eredetvédelem szempontjából pedig ezek érdemelnek figyelmet, miután a minőség és a származási hely együttesen jelentik azt a sajátosságot, ami kedvező piaci megjelenést biztosít a terméknek. Ebből következik, hogy a javaslat szerint csak borvidéki és bortermőhelyi településeken tartja szükségesnek a hegyközségek megalakítását, ott viszont kötelezően rendeli azt el. Egyéb településeken, ahol a termőterületek szőlőkataszter szerinti besorolása nem éri el a magasabb minősítést, még lehetőségként sem határozza meg a javaslat a hegyközség alakítást. Ennek az az indoka, hogy a magas minőségű borok forgalomba hozatala során a termékhez nemcsak a termőhely neve, de a hegyközség-fogalom illetve megjelölés is hozzá fog tartozni, amit viszont ha másutt is használhatnának megtévesztő lehetne.

A hegyközségalakítás feltéteit illetően a javaslat a hagyományokból indul ki akkor, amikor - meghatározott területmérték és termelői létszám figyelembevételével - alapvetően egy településhez köti azokat. Elenyésző számban ugyan, de vannak olyan borvidéki és bortermőhelyi települések, amelyek nem rendelkeznek az önálló hegyközség alakításához szükséges területmértékkel. Ezekre a javaslat a más hasonló helyzetben levő településekkel, vagy az önálló hegyközségalakításra képes másik településsel való közös szervezkedés kötelezettségét rója. Ilyen esetek több változatban is elképzelhetők (egyszerre két vagy több település nem rendelkezik a feltételekkel, vagy azok csak két településen nincsenek meg, de egy harmadikon igen), ezért ezekre az esetekre azt a szabályt határozza meg a javaslat, hogy a szőlőterületek földrajzi fekvése, illetve közelsége az a szempont, amely szerint közös hegyközséget kell alakítani. A javaslat abból indul ki, hogy egyfelől a tagok közötti kapcsolattartás, a szervezeti élet zavartalansága is jobban biztosítható, ha egymáshoz közel lévő termelők alakítanak közös szervezetet, másfelől a területileg közeli - netán összefüggő - szőlőterületek azonos termelési feltételeket, ebből eredően a termelők azonos érdekeit is jelentik. Ez utóbbi szempont miatt van szükség viszont arra a szabályra, hogy közös hegyközséget csak a hasonló termelési feltételeket jelentő szőlőtermő tájon belül lehet létrehozni. A földrajzi közelséget tehát ehhez is viszonyítva lehet csak megállapítani. Arra az esetre, ha a valamennyi eshetőséget számbavevő szabályozás ellenére kétséges volna, hogy mely települések között kell közös hegyközséget létrehozni, kisegítő szabályként fog működni, miszerint ilyen esetben az érdekeltek kezdeményezésére a földművelésügyi miniszter jelöli azokat.

A javaslat a hegyközségek összetartó erejének tekinti magát a települési közösséget, ezért az egy település - egy hegyközség - elvét kívánja érvényesíteni. Egyébként sem volna kívánatos, hogy egy adott termőhely nevével több hegyközség neve kapcsolódjék össze, miként az sem, hogy az azonos település termelői között értelmetlen, presztizsszempontú rivalizálás, valamiféle "alvég-felvég" ellentét alakuljon ki, mivel maga a szervezet a termelők egymásközti versenyhelyzetét illetően semleges, annak az alapvető célja a minőség- és származásvédelem szempontjainak érvényesítése. A javaslat ezért a lehető legszűkebb körre kívánja korlátozni annak a lehetőségét, hogy egy településnek több hegyközsége legyen, ezért azt ahhoz az igen ritkán előforduló feltételhez köti, miszerint ilyen esetben mindegyik hegyközséghez legalább 500 hektár árutermő szőlőültetvénynek kell tartoznia, összefüggő egységet alkotva.

A 6-7. §-okhoz

A hegyközség létrehozásának kötelező volta, továbbá az, hogy minden érdekelt azonos feltételekkel vehessen részt a megalakításban, szükségessé teszi valamennyi lehetséges tag számbavételét. Az ehhez szükséges adatok egyfelől lehetővé teszik az alakuló közgyűlés megszervezését, másfelől a megalakulást követő folyamatos tagnyilvántartás alapjául szolgálnak. Tekintettel arra, hogy az érdekeltek között vannak olyanok, akik nem tekinthetők vállalkozónak, illetve nem rendelkeznek adószámmal (pl.: a házikertiszőlő-birtokos), a teljes személyi kör nem állapítható meg az önkormányzat jegyzőjénél, illetve az adóhatóságnál rendelkezésre álló adatok alapján. Ezért a javaslat azt a megoldást választja, hogy valamennyi termelő és felvásárló köteles a szőlőjének fekvése, illetve felvásárlói tevékenységének helye szerint illetékes települési önkormányzat jegyzőjénél bejelentkezni. (Ha ez több települést jelent, természetesen valamennyinél.) Ez a kötelezettség kiterjed a házikertiszőlő-birtokosra is, aki bár feltételesen tagja a hegyközségnek, de a feltétel éppen a bejelentkezés során szolgáltatott adatokból lesz megállapítható.

A bejelenteni rendelt adatok - személyiadat-védelmi garanciális meggondolásból - szűkebb körűek a későbbiekben a névjegyzékben nyilvántartottaknál; azok csupán a névre, lakcímre (székhelyre), valamint a szőlőterületnek a tagsági viszony szempontjából releváns adataira korlátozódnak. A javaslat a jegyző részére csak annyi feladatot ad ezzel kapcsolatban, hogy a bejelentkezettek adatait termelők és házikerti-szőlőbirtokosok szerint csoportosítva összesítse és tegye lehetővé számukra, hogy az alakuló közgyűlést előkészítő bizottságot létrehozzák. Az ehhez szükséges hirdetményi úton való értesítés - ugyancsak adatvédelmi okokból - nem tartalmazhat mást, mint az érdekeltek nevét és címét, ezen kívül természetesen annak a helynek és időpontnak a megjelölését, ami alkalmat jelent az érdekeltek számára az előkészítő bizottság létrehozására. A jegyző feladata az előkészítő bizottság megalakulásával, illetve azzal, hogy annak a birtokában levő adatokat átadja, meg is szűnik. A továbbiakban az előkészítő bizottság végez minden, az alakuló közgyűlés előkészítésével kapcsolatos feladatot. A javaslat nem utal külön arra - mert az adatvédelmi törvény rendelkezéseiből következő evidencia - hogy az előkészítő bizottság a birtokába került adatokat bizalmasan kell hogy kezelje, adatot senkinek nem szolgáltathat, azokat csak a tagok névjegyzéke tervezetének összeállítására, illetve az alakuló közgyűlésben érdekeltek számbavételére használhatja fel. A névjegyzék-tervezetbe a bizottság a bejelentkezettek közül a tagként számításba vehető házikertiszőlő-birtokosokat is felveszi.

A névjegyzék-tervezeten kívül az előkészítő bizottságnak kell gondoskodnia az alapszabály tervezetének elkészítéséről is, valamint az alakuló közgyűlés összehívásáról. A közgyűlésre szóló értesítés módjának a javaslat szerinti meghatározása esetleg túlbiztosítottnak tűnik, de számolni kell azzal, hogy nem valamennyi érdekelt jelentkezett be az előírt határidőn belül. A hirdetményi úton, illetve a helyben szokásos egyéb módon (pl.: hangosbeszélő) való értesítéssel az is tudomást szerezhet az alakuló közgyűlésről, aki az előkészítő bizottság számára ismeretlen.

A 8-9. §-okhoz

Az alakuló közgyűlés feladata, hogy a hegyközségi tagok körét a megalakulás időpontjában a résztvevők határozatával megállapítsa, továbbá a megalakuláshoz és a nyilvántartásba vételhez szükséges legfontosabb határozatokat (alapszabály elfogadása, tisztségviselők megválasztása) meghozza.

Az alakuló közgyűlés akkor határozatképes, ha a névjegyzék tervezetbe felvettek több mint a fele megjelent. A javaslat a határozatképtelenség esetére az alakuló közgyűlés megismétléséhez legalább nyolc nap elteltét kívánja meg, el akarván kerülni azt a komolytalanságot - amit más szervezetekre vonatkozó hiányos szabályozás már létrehozott -, hogy a határozatképtelenség megállapítása után nyomban összehívhassák a megismételt, alacsonyabb részvételhez kötött közgyűlést, és azt határozatképesnek nyilvánítsák.

A javaslatnak az alakuló közgyűlés határozathozatalára vonatkozó rendelkezése kiemeli az alapszabálynak, mint a szervezet legfontosabb dokumentumának az elfogadásáról szóló határozatot, kétharmados szavazattöbbséget határozva meg arra. Az alakuló közgyűlésen egyébként - mint általában a közgyűlésen - minden tagot egy szavazat illet meg.

Az alakuló közgyűlés dokumentumai alaki követelményeinek egyfelől a tagok számára van garanciális jelentősége, másfelől viszont a nyilvántartásba vétel miatt kell azt a javaslat szerinti módon szabályozni.

A 10. §-hoz

A javaslatnak a hegyközség nyilvántartásba vételére vonatkozó szabálya a más, nem gazdasági célú személyegyesülésekre vonatkozó szabályokhoz hasonló rendezést ad, az eljárást illetően pedig utal a társadalmi szervezetek nyilvántartásának ügyviteli szabályairól szóló igazságügyi miniszteri rendeletre. Mindenesetre a nyilvántartásba vétel a javaslat szerint is konstitutív aktus, ez jelenti a hegyközség, mint szervezet jogérvényes létrejöttét az alakuló közgyűlés időpontjára visszamenőlegesen.

A javaslatnak a nyilvántartásba vételről szóló határozat közlésével kapcsolatos rendelkezése azt a célt szolgálja, hogy a törvényességi felügyeletet ellátó miniszter is tudomást szerezzen a hegyközség létrejöttéről.

A 11. §-hoz

A javaslat az alapszabályra vonatkozó rendelkezésekkel is hangsúlyosan érzékeltetni kívánja, hogy a hegyközség önkormányzat, amely fogalomhoz elválaszthatatlanul hozzátartozik az önszabályozás joga. Az alapszabály statutum jellege persze elsősorban nem a közvetlenül reá vonatkozó rendelkezésekben nyilvánul meg, hanem a hegyközség szervezetére irányadó szabályokban, amelyek több esetben visszautalnak az alapszabályra. A javaslat ugyanis a szervezeti részben csak a legfontosabb, a rendszer egységes kereteit biztosító szabályokat határozza meg, amelyek - közigazgatási jogkörrel felruházott szervezetről lévén szó - garanciális szempontból mellőzhetetlenek. Ennek megfelelően a javaslat tartalmazza az alapszabállyal szemben támasztott azokat a minimális követelményeket, amelyekre a hegyközség működése törvényességének megítélése szempontjából szükség van. Minden, a törvény rendelkezései alapján létrejövő szervezet kell hogy rendelkezzék az alapvető intézményekkel, s azok működésének - legalább is főbb vonalaiban - egységesnek kell lennie. Ezen túl azonban a szervezet testületeinek létrehozása (választásuk), működésük részletes szabályozása, a tisztségviselők választása, megbízatásuk időtartama, megszűnésének esetei stb. már mind az önkormányzat fogalmi elemeinek tekintendő szabályalkotási jog, illetve a szabad előljáró-választás körébe tartozó kérdésként kezeltetnek a javaslat által. A szervezeti élet szabályozására vonatkozóan a javaslat még annyi előírást tartalmaz, hogy a hegyközség által ellátott feladatok rendezett vitele érdekében ügyviteli szabályzatot kell alkotni, egyebekben azt is az alapszabályra bízza, hogy a belső életviszonyokat - a szükségletekhez igazodóan - más szabályzatokban rendezze.

Az alapszabály kötelező tartalmának megállapításában is, de méginkább az azon túl alapszabályban rendezni kívánt további kérdésekben kívánatos, hogy a tagság körében létrejöjjön valamilyen összhang. Ezért a javaslat az alapszabály elfogadásához és módosításához legalább a közgyűlésen részt vevő tagok kétharmadának egyetértését kívánja meg.

A 12. §-hoz

A hegyközségi tagok névjegyzéke két szempontból is meghatározó jelentőségű dokumentum. Egyfelől a szervezet tagságának nyilvántartására szolgál azzal, hogy a tagsági viszony keletkezését vagy megszűnését igazolja (ami egyébként is mellőzhetetlen, miután a köztestület fogalmi eleme, hogy nyilvántartott tagsággal rendelkezik), másfelől a célnak megfelelő működéshez, a hegyközség feladatainak ellátásához nélkülözhetetlen infomárciókat is tartalmazza. A hegyközségnek, a borvidéki szintű és az országos szervezetnek egyaránt ismernie kell a termelésre vonatkozó legfontosabb adatokat, gazdasági érdekfeltáró tevékenységük eredményes végzése érdekében. A tagok gazdasági tevékenységének elősegítése, piaci információkkal való ellátásuk, a termékek piaci helyzetének megítélése és a szükségessé váló eszközök (pl.: termelési önkorlátozás) igénybevétele, a minőségvédelem és az eredetellenőrzés érdekében való cselekvés mind nélkülözhetetlenné teszik, hogy a szervezetrendszernek információs bázisa legyen.

A hegyközség megalakulásakor a névjegyzék csak a szervezet létrejötte, a tagsági kör megállapítása szempontjából releváns adatokat tartalmazza, a megalakulást követően azonban kiegészül a tagok termelésére, illetve felvásárlására vonatkozó adatokkal, s azok változásait folyamatosan figyelemmel kíséri. A névjegyzékben foglalt adatok olyan személyre szóló, azonosítható információk, amelyeket a tagok személyiségi jogainak védelme érdekében bizalmasan kell kezelni. A javaslat nem utal külön az adatkezelés szabályaira, mivel a névjegyzék - tartalmánál fogva - az adatvédelmi törvény hatálya alá tartozik. Mint az a javaslatnak a hegyközség adatszolgáltatással kapcsolatos feladatára vonatkozó rendelkezéséből (38. § c) pont) is kitűnik, a termelési adatokat a hegyközség csak személyes jelleg nélkül, összesítve továbbíthatja és csak a hegyközségi tanácshoz.

III. Fejezet

A hegyközség szervezete

A 13-14. §-okhoz

A javaslat a hegyközség szervezetét egyfelől az egyesülési jog kialakult intézményeihez, illetve gyakorlatához igazodóan, másfelől a részletesség mellőzésével szabályozza. A hegyközség önkormányzatának legfőbb döntéshozó szerve maga a tagok összessége, a közgyűlés, amely a szervezet életével kapcsolatos legfontosabb kérdésekben jogosult határozni. Hatáskörét az alapszabálynak kell meghatároznia, a javaslat azonban - hasonlóan az egyesülési jogról szóló törvényhez - úgy rendelkezik erről, hogy bizonyos kérdések (alapszabály, költségvetés) a közgyűlés kizárólagos hatáskörébe kell hogy tartozzanak. A javaslat ezzel elejét kívánja venni annak, hogy az alapszabály által szűkebb körű testületekre, például a választmányra lehessen átruházni olyan döntési hatásköröket, amelyek a szervezet léte, működése szempontjából meghatározó jelentőségűek.

A közgyűlés működésével kapcsolatban is csak annyi előírást tartalmaz a javaslat, hogy azt évente legalább egy alkalommal össze kell hívni, illetve még egy kisegítő szabályt arra az esetre, ha a hegyközség kis taglétszáma miatt nem kell választmányt létrehozni. Ilyenkor legalább kéthavonta kell közgyűlést tartani. Egyebekben az alapszabályra bízza a javaslat a közgyűlés összehívásának, lefolytatásának, határozatképessége feltételeinek, a testület határozathozatala rendjének szabályozását, miként azt is, hogy - nagyobb taglétszám esetén - a közgyűlésnek részközgyűlések formájában történő megtartása lehetőségéről rendelkezzék.

A javaslat előkészítése során számos ellenvélemény fogalmazódott meg azzal a szabállyal kapcsolatban, amely szerint a közgyűlésen (és persze más testületi ülésen is) minden tagot egy szavazat illet meg. Az ellenvélemények összefüggésbe hozták ezt a szabályt a fenntartás költségeihez való hozzájárulással (hegyközségi járulék), amely kötelezettség a tagokat gazdasági erejükhöz mérten (a szőlőterület nagysága, illetve a felvásárlási tevékenység mértéke szerint) terheli. A javaslat a két kérdést függetlennek tekinti egymástól, éspedig azért, mert a hegyközség nem gazdálkodó szervezet, nem gazdasági társaság, amelyben a résztvevőket a közös rendelkezés alá vetett tulajdonuk alapján magától értetődően illeti meg a tulajdon mértékéhez igazodó szavazati jog. Az egyesülési jog területén azonban más a helyzet, itt a tagok egymáshoz való viszonya és a szervezet célja nem vagyoni jellegű, s a célhoz való viszonya valamennyi tagnak egyenlő. Ilyen cél a hegyközség esetében a minőség és eredetvédelem szempontjainak érvényesítése, amihez képest közömbös a tagok termelői tevékenységének illetve gazdasági erejének mértéke.

A 15-16. §-okhoz

A hegyközség általános hatáskörű irányító testülete a választmány, amelynek létszámát az alapszabályban kell meghatározni. Annyi megkötést tartalmaz csupán a javaslat, hogy a választmány tagjai közül a közgyűlésnek elnököt - aki mindkét testület elnöke egyszemélyben - valamint hegybírót kell választania. A hegyközség elnökének szerepe elsősorban képviseleti jellegű, illetve arra korlátozódik, hogy a testületi üléseket vezesse. Előfordulhat - ha nem is gyakran -, hogy a hegyközség létszáma nem haladja meg a 30 főt, amikor is szükségtelen a közgyűlést helyettesítő testületet létrehozni; kis létszámú szervezet esetében érvényesülhet a közvetlen demokrácia. Mindenesetre ilyenkor is szükség van arra, hogy legyen aki, közgyűlési döntést nem igénylő ügyekben eljárjon, illetve határozzon, ezért a javaslat ilyen esetre az elnök, a hegybíró és a közgyűlés által megbízott egy tag együttes eljárását írja elő.

A választmány hatáskörének megállapítása az alapszabály feladata, de a javaslat itt is tartalmaz megkötést. A névjegyzékbe való felvétel, az abból való törlés továbbá a hegyszabályok megsértése esetén eljárás a tagokkal szemben a választmány kizárólagos hatáskörébe kell hogy tartozzék. Annak a rendelkezésnek, hogy ezeket a határozatokat a választmánynak kell meghoznia, nem pedig valamely tisztségviselőnek egyszemélyben, az a célja, hogy kiküszöbölje az esetleges önkényes vagy ötletszerű eljárást, illetve határozathozatalt. A választmánynak az alapszabály szerinti rendszerességgel kell üléseznie, de tevékenysége, illetve üléseinek gyakorisága nyilván az élethez igazodóan, a feladatok szerint fog alakulni. A javaslat a választmány kötelezettségévé teszi, hogy tevékenységéről rendszeresen beszámoljon a közgyűlésnek, ami legalább évi egy alkalmat jelent.

A 17. §-hoz

A javaslat kulcsfontosságú szerepet szán a hegybírónak, aki egyfelől a szervezet belső igazgatásával kapcsolatos feladatokat intézi (névjegyzék vezetése, testületi ülések előkészítése, az alkalmazottak felett a munkáltatói jogkör gyakorlása stb.), másfelől ő lesz az, aki a hegyközség részére átadott közigazgatási ügyekben ügydöntő jogkörrel eljár. A javaslat a hegybíró szerepének szabályozását a hagyományokból meríti, minként az elnevezést illetően is, amit az 1938: XI. tc-ből vett át.

Mivel a hegybíró közigazgatási ügyekben fog eljárni, az e tisztségre való a választhatóság feltétele a magyar állampolgárság és a büntetlen előélet, hogy az Áe. hatálya alá tartozó ügyekben más szervezetek részéről eljáró személyeknél megkövetelt feltételek itt is megvalósuljanak. Egyebekben további személyi feltételként határozza meg a javaslat, hogy a hegybíró a szőlészet és a borászat területén kellő felkészültséggel kell hogy rendelkezzék. Az előkészítés során felvetődött, hogy e helyett konkrét képesítési követelményeket kellene a javaslatnak megfogalmaznia. Hogy ez mégsem történt, az azért van, mert a javaslat erre egyszerűen nem vállalkozhatik. Egyfelől nem biztos, hogy minden hegyközségi településen van pl. felsőfokú iskolai végzettséggel rendelkező szőlész-borász szakember, másfelől viszont minden településen található olyan szőlősműveléssel foglalkozó személy, aki a többiek közül szakismeretei, felkészültsége, emberi tulajdonságai révén kiemelkedik, köztiszteletnek örvend, s valamilyen szintű (közép- vagy éppen felsőfokú) szakiskolai végzettséggel is rendelkezik. A javaslat abból indult ki, hogy az érdekeltek az arra megfelelő személyt ki tudják maguk közül választani, nem kell attól tartani, hogy jellemzően alkalmatlan embereket választanak hegybírónak. Az alkalmasság-alkalmatlanság kérdése egyébként sem hozható feltétlen összefüggésbe az esetleg törvény által előírt képesítési követelmények teljesítésével vagy hiányával.

A 18-19. §-okhoz

A javaslat annak érdekében, hogy a minél zavartalanabb működés biztosítva legyen, ellenőrző bizottság felállításáról is rendelkezik. Az ellenőrző bizottság általános hatáskörű ellenőrző testülete a hegyközségnek, minden lényeges kérdést megvizsgálhat, a működés törvényességét éppúgy, mint a hegyközség gazdálkodásának célszerűségét. Hogy e tevékenységét függetlenül, más testületektől vagy tisztségviselőktől nem befolyásoltan végezhesse, a hegyközség legfőbb testületi szervének, a közgyűlésnek tartozik felelősséggel. Az ellenőrző bizottság eljárása eredményeként az esetleges szabálytalanságot vagy törvénytelenséget nem csak megállapítja, javaslatot is kell tennie azok megszüntetésére. Végső eszköznek tekinthető, hogy a bizottság akár össze is hívhatja a hegyközség közgyűlését ennek elérésére. Ezen túl már törvényességi felügyelet keretében vagy a határozatok felülvizsgálatára irányadó szabályok szerinti eszközök igénybevétele jelenthet megoldást. Ugyancsak a kontroll érdekében van szükség arra is, hogy a költségvetés vagy zárszámadás kérdésében mindaddig nem dönthet a közgyűlés, amíg az ellenőrző bizottság arról állást nem foglalt.

Számos esetben a tagot vagy a tagok egy csoportját ért jogsérelem a szervezeten belüli eszközökkel is megoldható, nem kell feltétlenül a jogorvoslati eszközöket igénybe venni. Ilyen esetekre határozza meg a javaslat az ellenőrző bizottság feladataként az egymással szemben álló vélemények egyeztetését.

Az ellenőrző bizottság mégoly aktív tevékenysége mellett is - a szakszerűség követelményeire tekintettel - szükség van arra, hogy a hegyközség gazdálkodását (bevételei felhasználását, kiadásainak szabályosságát) kívülálló szakértő is lássa. Ezért írja elő a javaslat, hogy ötévenként független könyvvizsgálóval kell megvizsgáltatni a szervezet gazdálkodását.

A 20. §-hoz

A javaslat nem határozhatja meg, hogy milyen további - a szervezet méretétől, tevékenysége szerteágazó voltától indokolt - belső szervezeti tagolódásra lehet szükség. Ezért a javaslat megadja azt a lehetőséget, hogy az alapszabály más testületi szervek (bizottságok) létrehozásáról is rendelkezhessék. Az egyéb testületeknek a többihez, illetve a tisztségviselőkhöz való viszonyát viszont az alapszabálynak meg kell határoznia, hogy ne állhasson elő a feladatok felesleges megkettőzése, vagy a testületek közötti hatásköri összütközés.

A 21. §-hoz

A javaslat a tisztségviselőkkel csak annyiban foglalkozik, amennyiben az feltétlenül szükséges ahhoz, hogy egy közfeladatokat is ellátó szervezetben oda nem való, vagy méltatlan személy ne viselhessen tisztséget. A tisztségviselők körét részben a javaslat határozza meg, kiemelvén a legfontosabbakat, részben pedig a hegyközségek alapszabályai fogják meghatározni. A javaslat szerinti feltételeken túl természetesen az alapszabály további követelményeket is előírhat tagjai számára a tisztségviseléshez. Ugyanez vonatkozik az összeférhetetlenség esetére is, amelyek közül a javaslat szintén csak a legtipikusabbakat határozza meg.

A 22-25. §-okhoz

A hegyközségalakítás feltételeinél már szó volt arról, hogy a javaslat az egy település-egy hegyközség elvére építi a rendszert, s amint az a hegyközségek kötelező megalakításából is következik, viszonylag állandó szervezettel számol. Ennek megfelelően a hegyközség megszűnésének eseteit meglehetősen szűk körben teszi lehetővé a szabályozás. Ha a hegyközséget törvényességi okból feloszlatják, jogutód nélkül megszűnik ugyan, de nagyon rövid időn belül azt újból meg kell alakítani. A megszűnés további esetei az egyesülés, illetve a szétválás. A hegyközség megszűnésének esetei között a javaslat az átalakulást nem említi, mivel nem gazdálkodó szervezetről van szó, köztestület esetében pedig - hasonlóan az egyesülethez - az átalakulás fogalmilag kizárt.

Az egyesülés és szétválás eseteit illetően a javaslat azt tartja szem előtt, hogy a település maga is változhatik: települések egyesülhetnek, egymástól területrészeket vehetnek át, új község alakulhat, vagy a korábbi községegyesítést megszüntethetik. Ezek az esetek a helyi önkormányzatokról szóló törvényben részletesen szabályozva vannak. Az egyesülésnek van egy e körön kívül eső esete is, az amikor a hegyközségalakítás feltételei utóbb megszűnnek. Ez előállhat úgy, hogy a szőlőterület ötven hektár alá csökken, vagy az ültetvények kevesebb mint tíz személy kezében koncentrálódnak. Ilyen esetben indokolt lehetővé tenni, hogy a hegyközség - a közös hegyközség alakítására irányadó szabályok szerint - más hegyközséggel egyesüljön. Ezzel szemben a szétválás lehetősége csak a településnek az Ötv-ben szabályozott változásaihoz igazodhatik. Itt az egyes esetek konkrét megnevezésével azok bármelyikével együttes feltételként határozza meg a javaslat, hogy a szétválás esetén önálló hegyközséget, vagy annak feltétele hiányában közös hegyközséget kell alakítaniuk az érdekelteknek. A szétválásra tehát nem lehet indok az, ha a terület oly mértékben növekszik, hogy a szétválás folytán létrejöhető hegyközségek mindegyikéhez legalább ezer hektár szőlő tartoznék, aminek okait az indokolás az 5. §-nál már részletesen kifejtette.

A javaslat rendelkezik az egyesülés és a szétválás esetére a jogutódlás kérdéséről is, ami az egyesülés esetében magától értetődő módon történik, a szétválásnál pedig a közgyűlési határozat szerinti vagyonmegosztáshoz igazodóan. A jogutódlás egyébként csak magára a szervezetre hat ki, értelemszerűen nem érinti a benne részt vevők jogi helyzetét.

IV. Fejezet

Hegyközségi tagság

A 26-28. §-okhoz

A javaslat a konkrét hegyközség tagjainak körét úgy határozza meg, hogy a tagsági viszony keletkezése szempontjából nem a lakóhelynek vagy a székhelynek van jelentősége, hanem annak, hogy a termelő vagy a felvásárló az adott településen végezze a tevékenységét. Mind a termelők, mind pedig a felvásárlók esetében ez számos esetben eltér egymástól azáltal, hogy a termelőnek nem a lakóhelyén van a szőlője, vagy éppen több településen is művel szőlőt, a felvásárló pedig általában több településről, illetve nagyobb területről vásárol fel. Ez mindjárt felveti a többes tagság kérdését is, s a javaslat ezt úgy szabályozza, hogy egy adott személy minden olyan településen hegyközségi tag kell hogy legyen, ahol a törvény hatálya alá tartozó, illetve tagsági viszonyt keletkeztető tevékenységet fejt ki. Érvényes ez a házikertiszőlő-birtokosra is, aki szintén minden hegyközségnél tag lesz, amelynek területén ilyen kisebb területű szőlője van; esetében azonban további feltétel, hogy ezek együttes területe elérje az árutermő szőlő mértékét. Az összes lehetőség kimerítése érdekében a javaslat ott is többes tagságot ír elő, ahol házikerti és árutermő szőlője is van az érdekeltnek. A házikertiszőlő-birtokosok - ültetvényük méretéből adódóan - ugyan általában saját fogyasztásra termelnek, de ha több településen is van hasonló ültetvényük, okkal feltételezhető, hogy árutermelést is végeznek. Ez esetben termékeik eredetének ellenőrzése az, ami megkívánja, hogy minden ültetvényük helye szerinti hegyközségnek tagjai legyenek. A felvásárlók többes tagságának indoka pedig az, hogy minden település termelői, akiktől vásároltak, érdekeltek termékük további útjának figyelemmel kísérésében, az esetleges, a minőséget vagy a származást sértő cselekmények megelőzésében illetve feltárásában.

Magát a tagsági viszonyt a javaslat szerint a törvény keletkezteti, illetve szünteti meg azzal, hogy bizonyos esemény (a termelés megkezdése, a szőlőültetvény használatának átengedése stb.) bekövetkezéséhez a tagsági viszony keletkezésének, illetve megszűnésének következményét rendeli. Egyedül a házikertiszőlő-birtokos esetében enged ebből a javaslat azzal, hogy a személy elhatározásához köti a tagsági viszony keletkezését, illetve megszűnését. A javaslat kötelezővé teszi minden érdekelt számára, hogy a tagsági viszonyt keletkeztető vagy megszüntető tényt a hegyközségnél bejelentse. Ugyanakkor a hegyközség hivatalból is eljárhat ilyen ügyben, s alkalmasint el is fog, mert érdeke, hogy senki se maradjon ki a tagsági körből, már csak a fenntartási hozzájárulás miatt sem. A bejelentés alapján a hegyközségi választmány határoz a névjegyzékbe való felvétel, illetve az abból való törlés kérdésében. Ez a határozat ugyan deklaratív aktus - miután a jogviszonyt maga a törvény keletkezteti - mégis járhat az érdekelt számára jogsérelemmel. Ezért rendelkezik úgy a javaslat, hogy a választmány határozatát a jogorvoslatra való figyelmeztetéssel kell a taggal közölni.

A 29-31. §-okhoz

A tag jogai és kötelezettségei egyrészről szervezeti jellegűek, a hegyközség életében, működésében való közreműködéssel kapcsolatosak, másfelől a hegyközség céljainak, nevezetesen a minőség- és eredetvédelem szempontjainak alárendeltek. Talán legfontosabb jogosultsága a hegyközségi tagnak az, hogy termékére származási bizonyítvány kiadását kezdeményezze, illetve, hogy a terméket első alkalommal a hegyközségre utaló jelöléssel hozza forgalomba. Ez utóbbi megjelölés egyben azt is jelenti, hogy a termék eredetellenőrzött, ami kedvező piaci megjelenést fog a számára biztosítani. Az Európai Közösség országaiban is - ahol már léteznek ilyen szervezetek - a terméken valamilyen megkülönböztető jelzést szerepeltetnek. További fontos joga a tagnak, az elővásárlási vagy előhaszonbérleti jog a szomszédos szőlőföldrészletre vonatkozóan.

A tag kötelezettségei között fontos helyet foglalnak el az adatszolgáltatással kapcsolatos kötelezettségek, valamint az, hogy a tag alkalmazkodjék a szervezetnek a célok elérése érdekében hozott döntéseihez.

V. Fejezet

A hegyközségek területi és országos szervei

A 32-36. §-okhoz

A javaslat szerint a hegyközségi szervezetek rendszere föderatív elven épül fel. A helyi, a területi és az országos szervezet azonos minőség, mindháromnak saját önkormányzata van, amelyek szervezeti értelemben függetlenek egymástól. Személyileg persze nem, hiszen az azonos célra szövetkező önkormányzatok szükségképpen azonos személyi körből építkeznek: a helyi, illetve a területi egységek küldötteiből épül fel a területi és az országos szervezet. Némileg áttöri az önkormányzatiság elvét, hogy a területi, illetve az országos szervezetben a küldöttek egyike - a törvény rendelkezésénél fogva - mindig a helyi, illetve területi szervezet elnöke, s csak a másik küldött választott. Erre azért van szükség, hogy - az elnök részvételén keresztül - nem csak szakmai, hanem bizonyos, méltányolható szervezeti érdekek is megjelenjenek a felsőbb szinten.

A javaslat a szervezet felépítése tekintetében eltér az 1938-as szabályozástól, csak a területi (borvidéki) szervezet elnevezésében követi a hagyományt. Az egykori megoldás szerint a hegyközségi és az országos tanácsban a helyi, illetve a területi küldötteken kívül ex lege tagok voltak különböző állami és törvényhatósági szervek valamint egyes intézmények képviselői is. A javaslat ugyan fontosnak tartja, hogy a hegyközségi tanács, valamint a nemzeti tanács tevékenységében részt vegyenek azok a szervezetek, amelyek tevékenységüknél fogva kapcsolódnak a bortermeléshez, illetve a szakigazgatáshoz, de részvételüket a tanácsülésen gyakorolható tanácskozási jog által biztosítja. A földművelésügyi hivatal, a borminősítő intézet, a szakmai érdekképviseleti szervezetek, valamint az oktatási és kutatási intézmények képviselete mellett a javaslat részvételi lehetőséget biztosít a természet- illetve tájvédelemért felelős hatóságnak is, mivel a legtöbb borvidék területén van természetvédelmi vagy tájvédelmi körzet, illetve védelemre tervezett egyéb terület, s az ezek védelmével kapcsolatos szempontok az alapvetően más célú szervezet részéről is figyelmet érdemelnek.

A 37. §-hoz

A javaslat nem foglalkozik részletesen a hegyközségi tanács, valamint a nemzeti tanács szervezetével, csak a legfontosabb testületeket, illetve tisztségviselőket nevezi meg. A többit a hegyközség szervezetére utaló szabállyal, illetve a szervezetek alapszabályára való utalással oldja meg. Ennek indoka egyfelől az, hogy azonos jellegű önkormányzatokról van szó. Az egyes testületek, tisztségviselők egymásnak való megfelelése pedig a javaslatból kitűnik (közgyűlés - tanács, hegybíró - titkár, illetve főtitkár, választmány - igazgatóválasztmány, illetve elnökség). A két szervezetre irányadó közös szabályok úgy határozzák meg a szervezet felépítését és működésének rendjét, hogy az említett megfelelésekre való figyelemmel és értelemszerűen mindenben a hegyközségre irányadó szabályokat kell alkalmazni. Nyilvánvaló, hogy az alakuló tanácsülés előkészítése csak részben igényel olyan feladatokat, mint a hegyközségnél. Itt is kell azonban alapszabály-tervezetet készíteni, s azt az alakuló ülésen elfogadni, továbbá tisztségviselőket választani. A nyilvántartásba vétel tekintetében sincs értelme külön szabályozásnak, mivel mind a területi, mind az országos szervezet ugyanúgy köztestület, mint a hegyközség. Néhány szervezeti kérdés azonban olyan, amely nyilván eltér majd a hegyközségétől. A hegyközségi tanács és a nemzeti tanács feladatainak mennyisége indokolttá teszi, hogy a testületeken és a tisztségviselőkön kívül az azoknak alárendelt ügyintéző szervezet létrehozása felől is rendelkezzék az alapszabály, továbbá hogy ezek működését, a feladatok ellátásával kapcsolatos kérdéseket szervezeti és működési szabályzat rendezze. Nem szól a javaslat arról, hogy az ügyintéző szervezetben foglalkoztatottak munkajogi helyzete milyen, az alkalmazást nyilván a feladatok mennyiségétől és rendszerességétől függően fogják megoldani. Az állandó alkalmazottak nyilván a Munka Törvénykönyve hatálya alá tartoznak majd, de nem lehet kizárni a különböző feladatok ellátására szóló megbízás alapján létrejövő jogviszonyokat, amelyekre viszont értelemszerűen a Ptk. rendelkezései irányadók. Erre a javaslatban külön utalni felesleges. Annak a szabálynak, amely a hegyközségi tanács, valamint a nemzeti tanács közigazgatási ügyben eljáró tisztségviselőjére és alkalmazottjára vonatkozik, az indoka megegyezik a hegybíró esetében mondottakkal.

VI. Fejezet

A hegyközségi szervezetek feladatai

A 38. §-hoz

A hegyközségek feladatainak meghatározása arra törekszik, hogy felölelje mindazt, amit a közös cél érdekében társuló tagok közös érdekeinek előmozdítása érdekében a szervezet elvégezhet. Mindenekelőtt a minőségvédelem szempontjai indokolják azt, hogy a tagok szakmai (nem piaci!) tevékenységét a szervezet összehangolja. Ez megfelel egyébként a szakmai szabályozási hagyományoknak (a hegyközségeknek több évszázados történetük során mindig is volt ilyen szerepe) és a mai kor követelményeinek egyaránt. A művelés, a szüretelés, a feldolgozás módja, az adott helyen kialakult egységes termelési kultúra azok a sajátosságok, amelyek - a természeti tényezők mellett - a termék minőségi, illetve származási sajátosságait adják. Az ebből adódó feladatok elsődlegesek, illetve a hegyközség minden további feladata ebből vezethető le. A termőhely, illetve az ültetvények védelme, a feldolgozás szabályai, a borhamisítás lehetőség szerinti kiküszöbölése, mind a minőség- és származásvédelmi funkcióból következik. Végső soron ezzel van összefüggésben a tagok piaci lehetőségeinek elősegítésével - adott esetben, a szükségből eredően - piaci magatartásuk összehangolásával kapcsolatos feladategyüttes is. Abból következően, hogy a hegyközség egyféle gazdasági érdekszövetség is, fontos feladata, hogy elősegítse tagjai gazdálkodását, szolgáltatással, szaktanácsadással stb. Ez persze nem lehet vállalkozásszerű tevékenysége a hegyközségnek, mert azt egyébként tiltja a javaslat.

A rendszer célnak megfelelő működtetését biztosító szabály a hegyközségnek a termelési és forgalmazási adatok gyűjtésére, rendszerezésére vonatkozó feladatának meghatározása. Itt adatvédelmi szempontból garanciális jelentősége van annak, hogy a javaslat az adatok továbbítását csak személyes jelleg nélkül, összesítetten engedi meg.

A 39. §-hoz

A javaslat meghatározza azokat az eszközöket, jogosítványokat is, amelyek révén a hegyközség feladatait el tudja látni. Ezek két nagy csoportra oszthatók. Egyfelől a szervezetre vonatkozó önszabályozáson túl a törvény biztosítja a hegyközség számára a szakmai szabályozási lehetőséget, amely végül is kiteljesíti a szervezet önkormányzatiságát. Ez a szakmai szabályozás persze nem állhat ellentétben a tagok tevékenységét érintő jogi szabályozással. A szőlő- és borgazdálkodásra irányadó jogszabályok elég részletesen meghatározzák a szőlő telepítésével, a bor feldolgozásával és forgalomba hozatalával kapcsolatos szabályokat. Ezen belül azonban lehetőségük van a hegyközségeknek, hogy a helyi szakmai hagyományokat érvényesítsék, illetve hogy a jogi szabályozás keretein belül részletszabályokat állapítsanak meg, és esetleg a minőség érdekében a jog előírásainál szigorúbb módon rendezzenek bizonyos szakmai kérdéseket. A javaslat előkészítése során bizonyos értetlenség fogadta ezt a lehetőséget. Felvetődött az a kérdés, hogy ez a szakmai szabályozás miként viszonyul a jogforrási hierarchiához. A javaslat felfogásából következik a válasz, miszerint úgy, ahogy általában az önkormányzat viszonyul az államhoz. Már volt szó arról, hogy az önkormányzatot magától értetődően illeti meg a szabályalkotási jog (ius statuendi), ami nem csak szervezeti kérdésekben érvényesülhet, s aminek híján nincs értelme önkormányzatról beszélni. Az is magától értetődő persze, hogy az állam - bárhol és bármikor - azt csak annyiban engedi érvényesülni, amennyiben nem sérti a mindenkire érvényes, állam által való szabályozást. Ma még ez szokatlan lehet, hiszen a jogrendben eddig csak a területi önkormányzatok kapták vissza eredeti helyüket, a testületi önkormányzatok szerepének helyreállításához a gazdasági kamarákról szóló törvényjavaslat, valamint e javaslat nyitja meg az utat.

Ugyancsak szokatlan jelenség a hegyközségek jogosítványaként megfogalmazott másik eszköz, nevezetesen hogy közigazgatási feladatokat fognak végezni; egyes ügyekben ügydöntő jogkörrel járnak el, más ügyekben pedig quasi szakhatóságként, szakvéleményezési, vagy eljárás kezdeményezésre irányuló jogot gyakorolva. Az előkészítés során megütközést keltett az, hogy egyes, a hegyközségi szervezetek által ellátott közfeladatokat a javaslat közigazgatásinak nevez. Az elnevezés pedig nem véletlen. Az elmúlt évtizedek totális berendezkedése nem egyszerűen visszaszorította a közigazgatásban az önkormányzatokat, hanem lényegében megszüntette azokat, kizárólagossá téve az állam szerepét. Nem volt véletlen a közigazgatás fogalmának az államigazgatással való felváltása, hiszen minden állami volt, a területi önkormányzatok helyébe lépő tanácsrendszer is. A modern polgári társadalmakban viszont (sőt már az azt megelőzőekben is) egymás mellett létezett az állam és az önkormányzatok (területi és testületi önkormányzatok) közigazgatási tevékenysége, ami persze nem jelenti azt, hogy a valóságban kétféle közigazgatás volna. A közigazgatás egységes, de abban szerepet kaphat - az adott korban uralkodó közigazgatás-felfogástól függően, a centralizáció vagy a decentralizáció iránti igény alakulása szerint - az állam vagy önkormányzat. A javaslat ilyen meggondolásból, tudatosan, a polgári közigazgatástudomány fogalomrendszerében gondolkodva nevezi közigazgatásnak azt, ami az a hegyközségek tevékenységében, feltételezve, hogy a helyi önkormányzatokról szóló törvény megszületése után közel négy évvel talán nem megfontolatlanság a közigazgatás államigazgatással való azonosítását meghaladott szemléletnek tekinteni.

A javaslat a közigazgatási ügyekben való részvétel szabályait keretjelleggel határozza meg abból kiindulva, hogy konkrét közigazgatási feladatokat nemcsak ez a törvény határoz meg számukra. Várható ugyanis, hogy az új bortörvény további feladatokat is átad a hegyközségeknek. Alkalmasint ez a hatósági ellenőrzés körébe tartozó feladatok egy részét jelenti majd.

A 40-42. §-okhoz

A javaslat külön szabályozza a hegyközség által ellátott ügycsoportokat aszerint, hogy azok a szervezet belső életével, kizárólag a tagok érdekében végzett tevékenységgel kapcsolatosak, vagy annál általánosabb jellegűek, elvileg bárkire kiterjedő, a szőlő- és bortermeléssel kapcsolatos közigazgatási tevékenység körébe tartoznak. A hegyközségi rendtartási ügyek és közigazgtási ügyek elhatárolásának alapja tehát a személyi kör: köteles az előbbieknek csak hegyközségi tag, az utóbbiaknak bárki lehet az alanya. A hegyközségi rendtartási ügyek a belső szakmai szabályozással, annak érvényesítésével, a minőség ellenőrzésével kapcsolatosak. Ez a kettősség tükröződik egyébként a jogorvoslati rendszerben is; a belső önkormányzati ügyek esetén ugyanis a közvetlen bírói út általános szabály, míg a közigazgatási ügyben az az államigazgatási eljárás rendjéhez, illetve a közigazgatási határozatok felülvizsgálatára irányadó szabályokhoz igazodik.

A hegyközség szakmai önszabályozásának alapja az ún. hegyközségi rendtartás, más névvel a hegyszabályok, amelyek meghatározzák a szőlő célszerű telepítésének és művelésének, a kártevők elleni egységes védelemnek, a feldolgozás és a bor kezelése szabályait, illetve mindazt amit a minőségvédelem szempontjából maguk az érdekeltek szükségesnek tartanak. Ezek a szabályok csak a tagokra nézve kötelezőek, de köztük mindenkire. A kötelező normának viszont akkor van értelme, ha az szankcionálható is. A javaslat csak főbb vonalaiban határozza meg, hogy e célból a hegyközség milyen eszközöket vehet igénybe. Ezek a szabályba ütköző cselekmény tényének megállapításától, a magatartástól való eltiltáson át a bírságolás lehetőségéig terjednek. A javaslat pontosan nem határozza meg az egyes cselekmények konkrét jogkövetkezményeit, mert ahhoz magukat a cselekményeket is definiálni kellene, vagyis akár egy kész hegyközségi rendtartást kellene tartalmaznia a törvénynek. Ez egyrészt lehetetlen, másrészt az önkormányzat szabályalkotási jogát sértené. Az érdekeltek ugyanis maguk tudják meghatározni, hogy céljaik elérése érdekében milyen normákat állítanak fel. A szankciók tekintetében pedig a javaslat csak azok típusait határozza meg, s a hegyközségi rendtartásra bízza, hogy az közülük (és csak közülük) válogatva az egyes cselekményekhez rendelje hozzá a konkrét jogkövetkezményeket. A bírság mértékének meghatározását is az önszabályozás keretébe utalja a javaslat, egyrészt abból a megfontolásból, hogy még egy adott legmagasabb összeg törvényben való meghatározása is esetleg már a szervezet teljes kiépülésének idején komolytalan volna, másrészt azért, mert a hegyközség tagjai, akik a szabályt alkotják minden körülményt figyelembe véve képesek mérlegelni és meghatározni, hogy milyen mértékű szankció alkalmas a szabályok betartására való ösztönzésre, és ami azért nem túlzott mérték. Valószínű, hogy nem is a bírság lesz a legsúlyosabb hátrány, hanem az a lehetőség, hogy a hegyközség a bort hamisító vagy hamis termékjelzést alkalmazó tagját eltilthatja az olyan termékjelöléstől, amely a településre illetve a hegyközségre utal, vagy a termék minőségi szempontból különleges voltát jelzi.

Szintén csak belső, a tagok körében jelentkező ügy az esetleges önkorlátozás, illetve a termelés mennyiségének előre való meghatározása a piaci feltételek kedvező alakítása, illetve az esetleges piaci zavar elhárítása érdekében, ami különösen akkor fog előfordulni, ha a hegyközségi szervezet bekapcsolódik az agrárrendtartás szervezeti keretébe és tagjai felé közvetítenie kell azokat a feltételeket, amelyek az állami agrárrendtartási eszközrendszer igénybevételét jelenthetik. Ezen kívül a javaslat szerint a hegyközség közgyűlése meghatározhatja a termőhelyi védőárat, amely olyan minimum-ár, amelynek az a szerepe, hogy elejét vegye a termék jóhírneve - a piac esetleges alakulásától függő - devalválódásának. A magas minőségű és eredetellenőrzött termékek más hasonló termékekkel szemben lényegesen magasabb árfekvésűek éppen származásuk, illetve eredetellenőzött voltuk miatt. Ezért a termelőknek meg kell adni azt a lehetőséget, hogy termékük hírét ilyen módon is védjék. A példa kedvéért: tokajhegyaljai bort ne lehessen alföldi asztali bor árán megvásárolni, ha mégúgy alakulna is a piaci helyzet. Ilyen esetben legyen igénybevehető agrárpiaci rendtartási eszköz, mert az eredetvédett termék árpoziciójának védelme nem csupán a termelő érdeke. Egyébként a referencia-árnak a versenytörvénnyel való összhangja megteremtését a javaslat az agrárpiaci rendtartásról szóló 1993. évi VI. törvény 16. §-ára való utalással teremti meg.

A 43-45. §-okhoz

A javaslat egy olyan közigazgatási feladatot ad át a hegyközség számára, amelyben az ügydöntő jogkörrel fog eljárni és amelyben jelenleg más közigazgatási szervnek van hatásköre. A rendszer kiépülése elején a hegyközség többre nem vállalkozhat, mint hogy helyben a szőlő telepítésének és kivágásának engedélyezésével kapcsolatban első fokon eljárjon. Ez egyébként jelenleg a települési önkormányzat jegyzőjének hatáskörébe tartozik. A továbbiakban, 1996. elejétől hegyközségi településeken ezt a hegybíró fogja ellátni. Másutt megmarad a jegyző hatáskörében a feladat.

További hatósági jellegű, a szőlészeti-borászati szakigazgatásba való bekapcsolódást jelentő feladatként határozza meg a javaslat a hegyközségek számára a javaslattétel, illetve kezdeményezés jogát a szőlő termőhelyi kataszterének kiegészítésére és módosítására, ami a földművelésügyi miniszter hatáskörébe tartozó ügy, más szervezetek (borminősítő intézet) szakhatóságként való közreműködése mellett. A borászati üzem létesítésének jelenlegi feltételeit pedig azzal egészíti ki a javaslat, hogy ahhoz - az egyéb hatósági (pl.: építésügyi) engedélyeken kívül - a hegyközség véleményét is be kell szerezni. Ennek indoka az, hogy az adott termőhelyen borászati üzem létesítése közvetlenül összefügg a termelők érdekeivel azáltal, hogy ha az adott település nevével összefüggésbe hozható vállalkozás mértéke, illetve termelése esetleg többszöröse a település szőlőtermésének, az esetleg kétségeket támaszthat az általa előállított termék származását illetően. További hatósági jogosítványt kap a hegyközség, azzal hogy szőlő művelési ágban nyilvántartott termőföld esetében a művelési ág megváltoztatásához az engedélye szükséges.

Szintén közigazgatási jellegű ügy - miután elvileg bárki, olyan személy is lehet az alanya, aki bár szőlővel rendelkezik, mégsem hegyközségi tag - a hegyközségnek a műveletlenül hagyott szőlőkkel kapcsolatos intézkedése. Bár a szőlőre nézve sincs a tulajdonosnak művelési kötelezettsége, más tulajdonosok érdekei védelme szempontjából azonban szükség van arra, hogy bizonyos munkákat a szőlőben elvégezzenek (pl. meg kell akadályozni a kártevők terjedését, el kell végezni bizonyos talajvédelmi munkákat). A hegyközségnek ezért az elhagyott szőlők tulajdonosait fel kell szólítania erre, s ha ez eredménytelen marad, valamilyen formában gondoskodni kell az ültetvényről. A hegyközség azt megműveltetheti, termését értékesítheti, s a költségek levonása után a befolyt összeget a tulajdonosnak kifizeti. Előfordulhat azonban, hogy a tulajdonos nem lelhető fel, s éveken keresztül a hegyközségre sem lehet róni ilyen terhet, mert az végül is a tagoknak okoz kárt, miként az is, ha az ültetvénnyel semmit sem csinálnának. Ezért - erre a közérdekre való tekintettel - engedi meg a javaslat, hogy a hegyközség ilyen esetben határozatával elrendelhesse az ültetvény kivágását, ami végül is a tulajdonos rendelkezési jogának korlátozását jelenti.

A 46-47. §-okhoz

A hegyközségek területi és országos szervezetének feladatköre is kettős, egyrészt az alacsonyabb szintű hegyközségi szervezetek (hegyközségek, tanácsok) tevékenységének összehangolását, valamint a termelésre, forgalmazásra vonatkozó adatok összegezésével, rendszerezésével és elemzésével egyfajta gazdasági érdekfeltáró tevékenységet kell ellátniuk. Másrészt itt is jelentkezik a közigazgatásban való részvételből eredő feladategyüttes, ami a hegyközségi tanácsok esetében első és másodfokú közigazgtási eljárást, míg a nemzeti tanács esetében csak a fellebbvitelből eredő feladatokat jelent.

A területi és országos szervezeteknek a termelés és a piac helyzetét elemző tevékenysége meghatározó jelentőségű a tagok gazdasági érdekei szempontjából. Egyrészt ennek révén kerülnek olyan helyzetbe, amely alkalmassá teszi őket arra, hogy konkrét segítséget tudjanak nyújtani a termelőknek termékeik piacra kerülése, illetve piaci pozicióik javítása érdekében, másrészt segítséget tudjanak nyújtani a különböző agrárpiaci eszközök, támogatások, preferenciák igénybe vétele érdekében. Külön feladata a hegyközségi tanácsnak, hogy képviselőként eljárhasson a borvidék termelőit érintő, ún. kollektív védjegyügyekben, illetve - amint erre védjegytörvény lehetőséget ad - a termelők javára kollektív védjegyoltalmat szerezzen.

A hegyközségi tanács legfontosabb közigazgatási jogosítványa, hogy a bor származási bizonyítványának kiadásával kapcsolatos ügyben - ügydöntő jogkörrel - elsőfokon fog eljárni, amely hatáskör jelenleg a megyei földművelésügyi hivataloknál van. A változtatás indoka, hogy az ezzel kapcsolatos kérdések megítélésében a szakszerűség a borvidék szakemberei által jobban biztosítható.

A nemzeti tanács alapvető rendeltetése, hogy összefogja a húsz borvidék tanácsának működését, koordinálja azt és igyekezzék érvényesíteni az ágazat irányításában a minőségi bortermelés szempontjait. Emellett fontos szerepe van a nemzetközi kapcsolattartásban más hasonló jellegű szervezetekkel.

A 48. §-hoz

Abból eredően, hogy a hegyközség köztestület - összhangban annak a Ptk-beli szabályozásával - részére feladatot csak törvény állapíthat meg. Részben a javaslatban foglaltak jelentik a feladatátadást a hegyközségi szervezetek részére, de ez várhatóan bővülni fog a későbbiekben a szervezetrendszer kiépülésétől, illetve a bortörvény rendelkezéseitől függően. Az, hogy a hegyközség részére feladatot csak törvény adhat át, természetesen nem jelenti azt, hogy a feladatok végrehajtásával kapcsolatos, esetleg szükségessé váló részletes szabályokat is törvényben kellene meghatározni. Ezért rendelkezik úgy a javaslat, hogy ilyen jellegű kérdéseket kormányrendelet vagy miniszteri rendelet is szabályozhat.

A 49. §-hoz

Miután a hegyközségi szervezetek közigazgatási ügyekben is eljárnak, ezirányú tevékenységüknek meg kell felelnie azoknak a követelményeknek, amelyeket törvény bármely, közigazgatási ügyben eljáró szervezet esetében megkövetel. Az eljárásra ezért magától értetődően rendeli a javaslat az államigazgtási eljárás általános szabályairól szóló törvény előírásainak alkalmazását. A hegyközségek határozatai elleni jogorvoslati lehetőségről nem kell ugyan rendelkezni, meg kell viszont határozni a fellebbviteli fórumokat. A javaslat az első fokú határozat elbírálásának jogkörét közvetlenül a következő szinthez telepíti, így a hegyközség határozata ellen a hegyközségi tanácshoz, ez utóbbinak elsőfokú határozata ellen pedig a nemzeti tanácshoz lehet majd fellebbezni. Rendelkezni kell arról is, hogy a hegyközségi szervezetnél ki, illetve kik azok, akik ilyen ügyekben eljárhatnak, a döntéshozatalban részt vehetnek. Az ilyen személyeknek ugyanis személyükben rendelkezniük kell bizonyos feltételekkel, amelyeket megkövetel az eljárási törvény mindenkitől, aki közigazgatási ügyben ügyintézőként eljár. Alapszabályban vagy szervezeti és működési szabályzatban meg kell határozni, hogy kizárás vagy más akadályoztatás esetén milyen szabályok szerint kell eljárni.

VII. Fejezet

Az hegyközségi szervezetek működése

Az 50-51. §-okhoz

A javaslat főbb vonalaiban meghatározza a hegyközségi szervezetek, illetve az egyes szintek egymáshoz való viszonyát, kapcsolatrendszerüket. Az egyes szervezetek feladatainak meghatározásából ugyan közvetlenül adódik, hogy a különböző szintek között kommunikáció van, mégis szükséges a törvényben rendelkezni arról, hogy ez milyen rendszerességgel történjék.

A javaslat előírja a hegyközségi szervezetek számára azt is, hogy működjenek együtt egyfelől más, gazdasági érdekvédelmet ellátó szervezetekkel (érdekképviseletek, kamarák) annak érdekében, hogy elkerülhető legyen a különböző tipusú, szervezettségű és célú szervezetek részéről egymás tevékenységének keresztezése. Másrészt a hegyközségeknek a településekkel való szimbiózisa szükségessé teszi a kölcsönös érdekek alapján a települési önkormányzattal való együttműködést, amit egy konkrét kérdésre nézve meg is határoz a javaslat, részletesen azonban nem tud szabályozni, mert az együttműködés köre annál szélesebb lehet, illetve mindig a konkrét, kölcsönösen jelentkező igényekhez igazodóan fog alakulni.

Annak érdekében, hogy a hegyközségi szervezetek gazdasági érdekfeltáró tevékenységének érdemi hatása legyen, a javaslat kötelezően előírja a helyi önkormányzati, valamint az állami szervek részére, hogy a hegyközségek tevékenységével kapcsolatos szabályozást, vagy őket érintő más, nem eseti jellegű kormányzati, illetve közigazgatási döntést megelőzően ki kell kérni az illetékes hegyközségi szervezet véleményét, s arra konkrét, érdemi választ kell adni. Ezt a véleményezési lehetőséget biztosítja a javaslat az agrárpiaci eszközök igénybevételének esetére is.

Az 52. §-hoz

A hegyközségi szervezetek célja nem üzletszerű gazdasági tevékenység folytatása, vagyis ezek ún. non-profit szervezetek. A szakmai koordinációt, a minőségvédelemmel, az eredetellenőrzéssel kapcsolatos irányában tevékenységet a szervezet a tagjai érdekében folytatja, azok elhatározásából. Ezért nem engedhető meg, hogy a szervezet a tagjaival szemben esetleg versenytársként léphessen fel a gazdasági életben. A javaslat tehát kifejezetten tiltja a hegyközségi szervezetek számára, hogy üzletszerű, profitszerzésre irányuló gazdasági tevékenységet folytassanak. A célnak megfelelő működés során azonban adódhatnak olyan feladatok, amelyeket a szervezet nem tud közvetlenül, a saját szervezete útján megoldani (pl.: a tagoknak különféle szolgáltatásokkal való ellátása), ezért lehetővé kell tenni, hogy - ez esetben sem profitszerzési céllal - létrehozzon olyan gazdasági tevékenységet végző szervezetet, amely az ilyen igényeket kielégíti. Ezért a hegyközségi szervezet létrehozhat például közhasznú társaságot.

Az 53-55. §-okhoz

A hegyközségi szervezeteknek a működésükhöz szükséges pénzeszközök előteremtéséről magának kell gondoskodniuk. Az önkormányzatokat általában jellemzi az önfenntartás, s ez akkor is igaz, ha az állam különböző közfeladatok ellátása érdekében, illetve kifejezetten erre a célra pénzügyi támogatásban részesít valamely önkormányzatot. Az önfenntartás egyben a függetlenség garanciája is. A hegyközségi szervezetek elsősorban tagjaik érdekében fejtik ki tevékenységüket, ezért azok érdeke a szervezet fenntartása, de mivel a törvény olyan feladatokat is átruház rájuk, amit eddig állami vagy területi önkormányzati szervezet látott el, természetes, hogy az ezen közfeladatokhoz rendelt állami vagy önkormányzati költségvetési pénzeszközök a feladattal együtt átkerüljenek a hozzájuk.

A fenntartási költségek döntő részét azonban a javaslat szerint a hegyközségek saját bevételei fogják képezni. Ezek között is kiemelt szerepe van - ha nem is feltétlenül a nagyságrendjét illetően, de állandósága miatt mindenképpen - a hegyközségi tagok által fizetett hegyközségi járuléknak. A járulék évenkénti meghatározását a javaslat a hegyközségi közgyűlés feladatává teszi, amely azt az alapszabályban meghatározott módon végzi. Az alapszabályban történő rendezés számára a javaslat csak a legfontosabb szempontot adja meg. Ez az, hogy a járulékszámítás alapját termelő esetében a művelt terület nagysága, felvásárló esetében pedig e tevékenység nagyságrendje kell, hogy meghatározza. Ezek ugyanis a tag gazdasági erejének az alapjai, s indokolt, hogy a fenntartásban a tagok ehhez mérten vállaljanak részt. A járulékkivetés a tag jogait, illetve érdekeit érintő jogi cselekmény, ezért a tagnak arról megfelelő módon és időben értesülnie kell, miként arról is, hogy a járulékot mikor és milyen módon kell megfizetni. Mivel a szervezet fenntartása nyilvánvaló anyagi terhet jelent a tagoknak, a javaslat ezt úgy kívánja enyhíteni, hogy lehetővé teszi a járuléknak az adóelszámolás során költségként való figyelembevételét. E lehetőségnek további indoka, hogy a szervezet végül is közcélú és kötelező részvételen alapul. A javaslat mentességet kíván biztosítani annak a tagnak, aki ugyan kötelezően részt vesz a szervezetben, de bevétele a gazdasági tevékenységéből nincs. Ezért az újonnan telepített szőlőterület után csak a termőrefordulást követően kell járulékot fizetni. A járulék közadók módjára való behajtásának szabálya az adózás rendjéről szóló törvényben biztosított azon a lehetőségen alapszik, hogy törvény azt előírhatja valamely köztartozásra nézve. Hasonló megoldást alkalmaz a gazdasági kamarákról szóló törvényjavaslat is.

Fontos részét képezik a saját bevételeknek azok, amelyek a célok érdekében való működés során a tagoknak nem a szervezet szabályaihoz való igazodásából lehet. Ilyen a referencia-ár alatti értékesítés esetén az árkülönbözet a hegyközségnek való befizetése, valamint a hegyszabályok megsértése esetén kiszabott bírság.

A hegyközség nincs elzárva az elől, hogy találékonyságának, lehetőségeinek megfelelően egyéb bevételekhez is jusson, például adományok elfogadásával, vagy más, az alapszabályban meghatározott jogszerű módon. Adományt elfogadni azonban csak a hegyközség tevékenységében érdektelen személytől lehet.

A területi szintű szervezet fenntartása a hegyközségek közös érdeke, ezért a hegyközségi tanácsot elsősorban nekik kell fenntartaniuk. Természetesen a tanácsra is érvényesek az államtól, vagy helyi önkormányzattól átvett feladatokkal kapcsolatban mondottak. A járulék számításának a módját maga a tanács határozza meg alapszabályában a hegyközségre irányadó szempontokkal analóg módon, a hegyközségek tehetősségéhez igazodva. A nemzeti tanács fenntartásához a javaslat mind a helyi, mind a területi szervezet hozzájárulását előírja, s itt konkrét mértéket határoz meg, ami a járulékbevétel 2, illetve 5 százaléka. A hegyközség esetében nem lett volna célszerű hasonló módon meghatározni a járulék mértékét, mert arra a hegyközség a tagok gazdasági helyzete, illetve lehetőségei alapján inkább képes, másrészt a tagok közvetlenül is érdekeltek a fenntartásban, illetve a hozzájárulásban. A nemzeti tanács esetében azonban ez az érdekeltség áttételes, s nem volna célszerű esetlegességeknek kitenni az országos szervezet működőképességét.

Az 56. §-hoz

Az önfenntartás, a járulékfizetés, illetve a működés során végzett egyéb bevételek csak a szervezet megalakulását, illetve tevékenysége megkezdését követően jelentkeznek. Ugyanakkor már a megalakulás is kiadásokkal jár, amit nem volna célszerű - és aligha lehetséges is - a szervezőkre hárítani. Az alakuló közgyűlés előkészítése, az adatgyűjtés, a közgyűlés lebonyolítása, a szervezet működésének beindítása - az ehhez fűződő közérdek miatt is - indokolttá teszik, hogy az állam ehhez támogatást nyújtson. Az előkészítéssel járó feladatok egy része a települési önkormányzat jegyzőjénél jelentkezik, más része az előkészítő bizottságnál, ennek megfelelően a támogatásnak az önkormányzat az alanya, másrészt a bizottság, illetve a majd megalakuló hegyközség.

A támogatást akkor lehet igénybe venni, amikor a szervezet még nem alakult meg, nincsenek még tisztségviselői, illetve képviselői akiken a felhasználás számonkérhető volna. Az előkészítő bizottság tagjai ezért a javaslat szerint a polgári jog általános szabályai szerint felelnek a támogatás felhasználásáért.

VIII. Fejezet

A hegyközségekkel kapcsolatos állami tevékenység

Az 57-58. §-okhoz

A javaslat a hegyközségi szervezetek törvényességi felügyeletének jogát a földművelésügyi miniszterhez telepíti. Ahhoz képest, hogy az egyesülési jog alapján létrejött szervezetek esetében ezt a jogkört az ügyészség gyakorolja, talán szokatlan megoldás, viszont a köztestületekre irányadó Ptk-beli szabályozás - bár mögöttes jogként az egyesületekre irányadó jogot adja meg - lehetővé teszi, hogy az egyes köztestületeket szabályozó törvények e tekintetben is sui generis szabályozást adjanak. A kamarai törvényjavaslat is egyébként a kormány egy később kijelölendő tagjának adja a törvényességi felügyeleti jogkört. Az az aggályoskodás, ami mind a kamarai, mind a hegyközségi törvényjavaslat előkészítése során megnyilvánult, s ami e szervezetek függetlenségét félti a kormányzattól, teljesen megalapozatlan. A törvényességi felügyeleti jogkör szabályozása önmagában garancia arra, hogy a hegyközségi szervezetek önkormányzatisága, függetlensége ne csorbuljon. A javaslat ugyanis - összhangban az egyesületekre irányadó rendelkezésekkel is - a törvényességi felügyelet tartalmát pontosan behatárolja azzal, hogy az e jogkör gyakorlója csak a szervezet és a működés a jogszabályoknak való megfelelését vizsgálhatja. A földművelésügyi miniszter - miként az egyesületek esetében az ügyész - jogköre nem több, mint hogy - ha a törvényes működés nem állítható helyre - keresettel fordulhat a bírósághoz. A törvényesség megsértését és annak jogkövetkezményeit pedig csak - a törvényben meghatározott keretek között - a független bíróság állapíthatja meg. A bíróság által hozhatott határozatok is lényegében megfelelnek az egyesülési jogról szóló törvény szerintieknek, ami adódik a törvényes működés helyreállítása, vagy annak lehetetlensége esetén elképzelhető intézkedések adott köréből.

A javaslat rendelkezik arról is, hogy ki lássa el a hegyközség feladatait abban az esetben, ha a bíróság a szervezet tevékenységét felfüggeszti, vagy a hegyközséget feloszlatja. Mindkét esetben átmeneti, időleges helyzet áll elő, mivel a feloszlatás esetén a javaslat szerinti határidőn belül a szervezetet újból meg kell alakítani. Az átmeneti időre a javaslat ezt a feladatot a földművelésügyi miniszter által kijelölt másik hegyközségre bízza, mivel ott rendelkeznek olyan irányú ismeretekkel, adatokkal, illetve információkkal, ami garantálhatja a hegyközség által ellátott feladatok zökkenőmentes végzését. Az újból való megalakítás kötelezettségét egyébként a javaslat azért írja elő, mert alapvető cél, hogy minden borvidéki és bortermőhelyi településen legyen hegyközség. A javaslat viszont szankcionálni kívánja azt az esetet, amikor a törvényes működés többször is lehetetlenné válik. Annak érdekében, hogy az önkormányzat törvényes és folyamatos működésében a résztvevők komolyan érdekeltek legyenek, a javaslat az ismételt feloszlatás esetére a borvidéki vagy bortermőhelyi besorolásnak törvény erejénél fogva történő elvesztését határozza meg szankcióként.

Az 59. §-hoz

A hegyközségek törvényes működésének belső kontrollt is kell biztosítani. Ennek ugyan van intézményes formája az ellenőrző bizottság tevékenységével, de a demokratikus működés követelményeire velejárója, hogy a szervezet bármely tagja képes legyen ez irányban hatni. A javaslat ezért lehetővé teszi, hogy bármely tag bíróság előtt megtámadja a szervezet testületei által hozott jogsértő határozatokat. Ilyen esetben természetesen célszerű és kívánatos, hogy elsősorban a szervezeten belül orvosolják a jogsértést, vagy legalább is kíséreljék meg azt. Ezt a célt szolgálja az ellenőrző bizottságnak az egyeztetés érdekében a javaslat által előírt cselekvése. Amennyiben ez a belső egyeztetés nem vezet eredményre, megnyílik a jogsértő határozat megtámadásának határideje. A javaslat nem kíván időben korlátlan megtámadási lehetőséget biztosítani, ezért a keresetindítási határidő elmulasztásához a jogvesztés következményét fűzi.

 A testületi szervek által hozott határozatoknak van egy másik köre, amelyekben a megtámadási joga nem illet meg bárkit. A javaslat - mint az a hatásköri szabályokból is kitűnik - mind a névjegyzékkel kapcsolatos, mind pedig a hegyközségi rendtartási ügyekben hozott határozatokat testületnek, a választmánynak a hatáskörébe utalja. Mivel ezekben az ügyekben a határozat mindig valamely konkrét személyt érint, a jogorvoslat itt csak azt illeti meg, akinek a határozat a jogát vagy jogos érdekét sérti (pl.: névjegyzékből való törlés megtagadása, hegyszabály megsértése miatt bírság kiszabása). Az ilyen határozatok megtámadása esetén is érdemes megkísérelni a sérelemnek a szervezeten belül történő orvoslását, ezért erre is vonatkozik a belső egyeztetés, illetve az, hogy csak ennek eredménytelen volta után nyílik meg a keresetindítás lehetősége.

A javaslat az ilyen határozatok bíróság előtti megtámadásával kapcsolatban utal a Pp-re azzal, hogy annak általános szabályai alkalmazását rendeli. Erre azért van szükség, hogy a javaslat érzékeltesse a különséget a hegyközségnek a közigazgatási ügyekben hozott határozataitól, amelyek esetében - ha az ügy bírói útra terelődik - értelemszerűen a Pp-nek a közigazgatási határozatok felülvizsgálatára irányadó különös szabályait kell alkalmazni.

-----STARTING---POINT---VEGE---

IX. Fejezet

Vegyes és záró rendelkezések

A 60-61. §-okhoz

A hegyközségi szervezetek létrehozására meghatározott határidőket illetően a javaslat abból indul ki, hogy nem lehet oktalanul sietettni a szervezet kiépülését. A hegyközségek megalakításának előkészítése számos feladatot ró az érdekeltekre, ezért ezekre kellő időt kell hagyni. Másfelől a szervezetrendszer működésének tartalmát az új bortörvény fogja kiteljesíteni, ami még további feladatokat is adhat a szervezet számára. A törvény jelentős rendelkezései 1996-ban lépnek hatályba, s addigra a javaslat szerinti határidők figyelembevételével a hegyközségi szervezetrendszer az alsótól a legfelsőbb szintig kiépülhet. A határidők meghatározásánál a javaslat az előkészítés feladatainak mennyiségéből indul ki, ezért a leghosszabb időtartamot a hegyközség, míg a legrövidebbet a nemzeti tanács megalakítására határozza meg.

A 62. §-hoz

Számos borvidéki és bortermőhelyi településen újjászerveződtek az utóbbi néhány évben a hegyközségek, azaz az egyesülési jogról szóló törvény alapján társadalmi szervezetek alakultak, amelyek céljai nyilván sokban hasonlóak a javaslat által szabályozott szervezetéhez. Jellegük azonban eltérő, mert nem köztestületek: önkéntes alapon jöttek létre, nem foglalják magukban valamennyi érdekeltet és nem láthatnak el közfeladatot. Mivel ezek a szervezetek a benne résztvevők szabad elhatározásából, saját kezdeményezésükre alakultak meg, nem tekinthetők valamely korábban létrejött "felülről szervezett", majd 1989 után kényszerűen átalakult társadalmi szervezetnek, indokolt, hogy ezt az önkéntes a résztvevők szabad elhatározásából létrejött szerveződést a javaslat figyelembe vegye lehetővé téve e szervezetek számára, hogy a hegyközség - egyébként e törvény szerinti szervezet kötelező - létrehozásában szerepet kapjanak. Ezért a javaslat úgy rendelkezik, hogy ha ilyen szervezet már létrejött, az új szervezet megalakításának előkészítése az ennek feladata.

A 63. §-hoz

A hegyközségnek egyrészt a már létező, másrészt pedig az ezután az egyesülési jogról szóló törvény alapján létrejövő szervezetektől való megkülönböztetése érdekében szükséges a névhasználat rendezése. Azok egyesületek, a hegyközség viszont köztestület, amely e törvény rendelkezései szerint jön létre. Ezért a javaslat csak ezeknek a szervezeteknek teszi lehetővé a hegyközség elnevezés használatát. Rendezni kell azonban a helyzetet, mert - nyilván a tradiciókhoz való ragaszkodás okán - az eddig önkéntesen alakult szervezetek is a hegyközség elnevezést használják. Ezért a javaslat olyan rendelkezést tartalmaz, hogy azok a szervezetek amelyek az egyesülési jog alapján jöttek vagy jönnek majd létre és azon a településen, ahol működnek nem kötelező a hegyközség alakítása - az elnevezés megtévesztő volta miatt - kötelesek alapszabályuknak a szervezet nevére vonatkozó rendelkezését módosítani, magyarán: abból a hegyközség szót kiiktatni.

A 64. §-hoz

A hegyközség tagjainak névjegyzékét a fajtaösszetételre, terméseredményekre, illetve a felvásárolt szőlő és bor mennyiségére vonatkozó adatokkal a megalakulás évének végéig kell kiegészíteni.

A hegyközség azt a közigazgatási hatáskörét, amely szerint a műveletlenül hagyott ültetvényt kivágathatja, 1997. március 1-től gyakorolhatja.

A 65. §-hoz

A hegyközség szervezetére és működésére, továbbá feladataira vonatkozóan csak törvény tartalmazhat rendelkezést. Amint arról már szó volt, lehetőség van arra - és szükséges is -, hogy a feladatellátással kapcsolatos bizonyos szabályokat alacsonyabb szintű jogforrás, kormányrendelet, vagy miniszteri rendelet is meghatározza. Ilyen a pénzügyi támogatás feltételrendszere, továbbá a hegyközségi tagok, valamint a hegyközségek és a hegyközségi tanácsoknak a rendszer működtetéséhez elengedhetetlenül szükséges információs rendszerének szabályozása, illetőleg a közigazgatási feladatok átvételével kapcsolatos szabályok, amelyekre a javaslat szerint a földművelésügyi miniszter a pénzügyminiszterrel és a belügyminiszterrel együttműködve kap felhatalmazást. Abból eredően, hogy a javaslat a származási bizonyítvány kiadását a hegyközségi tanácsok hatáskörébe utalja, szükségessé válik, hogy a szőlő- és borgazdálkodásra vonatkozó, jelenleg miniszteri rendeleti szintű joganyagban a bizonyítvány kiadásával kapcsolatos rendelkezések módosuljanak addig is, amíg az új, törvényi szintű szabályozás életbe lép.

A 66. §-hoz

A törvény hatálybalépésére vonatkozóan a javaslat kettéválasztja a rendelkezéseket, s azokat, amelyek feltételezik hogy a szervezetrendszer már kiépült (pl: a termelőtevékenységnek hegyközségi tagsághoz való kötése, egyes közigazgatási feladatok), a szervezetek megalakítására rendelkezésre álló határidők elteltével, 1996. év elejével kívánja hatályba léptetni. A törvény elfogadása esetén szükségessé váló jogszabálymódosításokat a javaslat ugyan meghatározza, de ezek közül azokat, amelyek a feladatátadásból következnek, az előbb említett szempontok miatt szintén csak 1996-tól lépteti hatályba.

Annak elkerülése érdekében, hogy újólag felvetődhessék a termőhelyi védőár intézményének az ártörvénnyel való kollíziója kérdése, a javaslat kiegészíti az árak megállapításáról szóló 1990. évi LXXXVII. törvénynek a hatályra vonatkozó rendelkezését azzal, hogy az nem terjed ki a hegyközség által megállapított termőhelyi védőárra.