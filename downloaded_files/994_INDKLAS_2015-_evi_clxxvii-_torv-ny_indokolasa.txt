2015. évi CLXXVII. törvény indokolása

a nemzetközi fejlesztési együttműködésről és a nemzetközi humanitárius segítségnyújtásról szóló 2014. évi XC. törvény, valamint a közbeszerzésekről szóló 2015. évi CXLIII. törvény módosításáról

-----STARTING---POINT---ALTALANOS--- 

A törvény alapvető és legfontosabb célja, hogy olyan jogi környezetet biztosítson, ami lehetővé teszi Magyarország részéről ODA, azaz hivatalos fejlesztési támogatás hatékony és gyors nyújtását az erre jogosult fejlődő országokban, és ezáltal a nemzetközi fejlesztési együttműködési (továbbiakban: NEFE) és humanitárius segélynyújtási szakpolitikai programok és projektek gyors és hatékony végrehajtását, ugyanakkor a közpénzekkel való áttekinthető, hatékony, ellenőrizhető gazdálkodás szabályainak is megfelel. Cél továbbá, hogy a szabályozás megfeleljen a nemzetközi fejlesztési együttműködésről és a nemzetközi humanitárius segítségnyújtásról szóló 2014. évi XC. törvény elfogadása óta végbement, a tevékenységet érintő egyéb jogszabály-változásoknak.

A fejlődő országokban tapasztalható szegénység az elmúlt évtizedekben a fejlett országok és nemzetközi szervezetek donortevékenysége következtében jelentősen és mérhetően csökkent, ugyanakkor a ki-kiújuló hatalmi, társadalmi, vallási stb. konfliktusok, az elhúzódó strukturális válságok és az egyre nagyobb hatású természeti csapások következtében a világ különböző régióiban nehéz életkörülmények alakultak ki, melyek nem várt reakciókat indítottak el.

A jelenlegi migrációs- és menekültválságban is felmerülő megoldási javaslat a közép- és hosszútávon elérhető élhető körülmények megteremtése, amelynek elősegítése a fejlett és fejlődő világ együttműködésén kell, hogy alapuljon. E fejlesztési partnerség sikere vehetné elejét annak, hogy ezen országok (jellemzően Afrika, a Közel-Kelet és Ázsia egyes országai) nehéz sorsú közösségei tömegesen útra keljenek az európai jóléti államok felé. Ehhez jól működő és rugalmasan reagálni tudó NEFE és humanitárius segítségnyújtási mechanizmus szükséges a donorok, így Magyarország részéről is.

-----STARTING---POINT---RESZLETES---

Az 1. §-hoz

A módosítás egyértelműsíti, hogyan történik a NEFE szakpolitika stratégiai irányainak meghatározása: a NEFE szakpolitikai stratégia határozza meg Magyarország NEFE-tevékenységének földrajzi és ágazati prioritásait, amelynek figyelembe vételével a Nemzetközi Fejlesztési Együttműködés Koordinációs Tárcaközi Bizottság tesz javaslatot a külgazdasági és külügyminiszter részére a támogatandó partnerországok körére.

A 2. §-hoz

A módosítás - az államháztartásról szóló törvénnyel összhangban, valamint a szakpolitika hatékony végrehajtásához szükséges feltételekre figyelemmel - megteremti annak a lehetőségét, hogy nemzetközi humanitárius segítségnyújtás keretében az államháztartás központi alrendszerébe tartozó költségvetési szerv kiadási előirányzatai terhére támogatás, adomány, és más ellenérték nélküli kötelezettség vállalható, valamint kifizetés teljesíthető legyen.

A 3. §-hoz

A szakpolitikák láthatóságának és társadalmi támogatottságának növelése kiemelt célja a NEFE tv.-nek, ezért a módosítás a globális felelősségvállalásra nevelést külön is nevesíti, mint a nemzetközi fejlesztési tudatosság növelésének eszközét.

A 4. §-hoz

A szakpolitikák finanszírozása érdekében az arra szánt forrás a külpolitikáért felelős miniszter által vezetett minisztérium költségvetésében jelenik meg fejezeti kezelésű előirányzatként. A módosítással egyértelművé válik, hogy a finanszírozás során figyelemmel kell lenni Magyarország nemzetközi és európai uniós vállalásaira is.

Az 5. §-hoz

A külpolitikáért felelős miniszter minden évben jelentésben számol be a Kormánynak az előző évi NEFE és nemzetközi humanitárius segítségnyújtási tevékenységről. A jelentés benyújtási határideje a módosítással augusztus 31-re változik, így a dokumentum az OECD DAC (Gazdasági Együttműködési és Fejlesztési Szervezet Fejlesztési Támogatási Bizottsága) részére megküldendő, Magyarország által hivatalos fejlesztési támogatásként (Official Development Aid, ODA) elszámolható forrásokra vonatkozó végleges adatokat is tartalmazni tudja.

A 6. §-hoz

Az új felhatalmazó rendelkezés a külpolitikáért felelős miniszternek adja feladatul a szakpolitikák végrehajtásában közreműködő civil szervezetek előminősítési rendszerének kidolgozását.

A 7-8. §-hoz

A módosítás egyrészt a NEFE tv. elfogadása óta végbement jogszabály-változások miatt szükséges módosításokat tartalmazza, másrész felülvizsgálatra kerültek azok a szabályok, amelyek a NEFE és a nemzetközi humanitárius segítségnyújtási szakpolitikák speciális helyzetére és igényeire figyelemmel eltérést engednek az általános államháztartási gazdálkodási szabályoktól.

A 9. §-hoz

Hatályvesztésről való rendelkezés.

A 10. §-hoz

A módosítás célja, hogy NEFE és nemzetközi humanitárius segítségnyújtási tevékenység keretében az uniós értékhatárt el nem érő beszerzések esetén ne kelljen alkalmazni a közbeszerzések szabályait.

-----STARTING---POINT---VEGE---

A 11. §-hoz

Hatálybalépéssel kapcsolatos rendelkezés.