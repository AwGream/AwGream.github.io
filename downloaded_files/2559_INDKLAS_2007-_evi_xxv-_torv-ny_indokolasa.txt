2007. évi XXV. törvény indokolása

a polgári perrendtartásról szóló 1952. évi III. törvény, valamint az igazságszolgáltatást érintő egyéb törvények módosításáról

-----STARTING---POINT---ALTALANOS--- 

A törvény a Polgári perrendtartásról szóló 1952. évi III. törvény (a továbbiakban: Pp.) XX. fejezete illetékességi szabályainak módosítását, valamint a bírák jogállásáról és javadalmazásáról szóló 1997. évi LXVII. törvény (a továbbiakban: Bjt.), az igazságügyi alkalmazottak szolgálati jogviszonyáról szóló 1997. évi LXVIII. törvény (a továbbiakban: Iasz.) és az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (a továbbiakban: Üsztv.) módosítását tartalmazza.

1. A hatályos Pp. 326. §-ának (1) bekezdése alapján a közigazgatási perekben a bíróság illetékességét az első fokon eljárt közigazgatási szerv székhelye alapítja meg. Ezzel tartalmilag azonos rendelkezést állapít meg a Pp. 341. §-ának d) pontja a társadalombiztosítási pereket illetően.

A kormányzati szervezetalakítással összefüggő törvénymódosításokról szóló 2006. évi CIX. törvény (a továbbiakban: Szátv.), valamint a Kormány által 2006 decemberében elfogadott kormányrendeletek 2007. január 1-jei hatálybalépésével megkezdődött a közigazgatás regionalizációja, azaz jellemzően az eddig megyei illetékességi területtel működő közigazgatási szervek összevonásával regionális illetékességű közigazgatási szervek jöttek létre. Az új illetékességi területek alapjául az Országos Területfejlesztési Koncepcióról szóló 97/2005. (XII. 25.) OGY határozat VI. fejezetében meghatározott statisztikai tervezési régiók szolgálnak, melyek a megyehatárokhoz igazodva - a Fővárost és Pest megyét magába foglaló Közép-magyarországi régiót kivéve - három megyéből állnak. Ezen változások kihatnak a Pp. 326. §-ának (1) bekezdése alapján az első fokon eljáró bíróság illetékességére és a Pp. 327. §-ának (2) és (3) bekezdése szerint az alperes személyére is.

Így a Szátv. hatálybalépése folytán szükségessé vált, és 2006. december 23-án, illetőleg azt követően meghozott, az egyes közigazgatási ügytípusokban eljáró közigazgatási szervek hatáskörét és illetékességét meghatározó kormányrendeletek [például az Adó- és Pénzügyi Ellenőrzési Hivatalról szóló 273/2006. (XII. 23.) Korm. rendelet 2. §-ának (3) bekezdése és 11. §-a] jellemzően több megyére kiterjedő illetékességű elsőfokú hatáskörben eljáró regionális szerveket jelölnek ki. A közigazgatási hivatalokról szóló 297/2006. (XII. 23.) Korm. rendelet 30. §-ában kijelölt, a 2. számú mellékletben felsorolt regionális közigazgatási hivatalok a legtöbb esetben másodfokú hatáskörben járnak el, és ezáltal a közigazgatási perekben alperesként szerepelnek, de például a kisajátítással kapcsolatos ügyekben első- és egyfokon hoznak bíróság által felülvizsgálható határozatokat. Mindezek a változások egyrészt érintik a már folyamatban lévő pereket (az alperes hatáskörének változása a jogutód perbevonását teszi szükségessé a Pp. 328. §-a alapján), másrészt utóbb, az újonnan kijelölt regionális szervek által meghozott elsőfokú határozatok esetében a közigazgatási perben eljáró bíróságok illetékességét is.

Az új, regionális közigazgatási szervek az esetek döntő többségében továbbra is fenntartanak megyeszékhelyen működő kirendeltségeket, hogy az ügyfeleknek ne jelentsen megterhelést a változás; ugyanakkor ezen kirendeltségek pusztán telephelynek minősülnek, határozatot a regionális szerv nevében hoznak, így bírósági eljárás esetén az illetékességet a regionális szerv székhelye alapítja meg. Míg tehát közigazgatási eljárási szakban az ügy az ügyfélhez közel eső megyeszékhelyen marad a kirendeltségek révén, addig bírósági szakban az esetek többségében már egy másik megyeszékhelyen - a regionális szerv székhelyén - működő bíróság jár el, s ezzel felesleges utazásra kényszerül az ügyfél, de sok esetben a szerv ügyintézője is. A Pp. hatályos szabályai az ügyfelek szempontjait kívánták érvényre juttatni, amikor a hozzájuk közelebb eső, elsőfokú szerv székhelyéhez kötötték az illetékességet [amely a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályai szerint jellemzően az ügyfél lakóhelyével egy megyében volt], azonban a tényleges helyzet megváltozásával a jelenlegi szabályok a célzott joghatást nem érik el.

A regionális illetékességű szervek létrehozása a Pp. 326. §-ának (1) bekezdésében és 341. §-ának d) pontjában foglalt illetékességi szabály újraalkotásának szükségességét igényli, mert enélkül csorbulnának az ügyfelek jogai és igényérvényesítési lehetőségei, másrészt felborulna a bíróságok leterheltségének az illetékességi szabályok által eddig kialakult egyensúlya.

Az illetékességi jogszabályok változatlanul hagyása esetén a közigazgatási perek jelentős része a regionális szervek székhelyén működő megyei bíróságokhoz és a Fővárosi Bírósághoz (illetve munkaügyi bíróságokhoz) kerülne át, ami a jogalkalmazás olyan területén veszélyeztetné az időszerű ítélkezést, ahol az igazságszolgáltatás gyorsaságához kiemelt érdek fűződik. Régiós illetékességű szervekké alakulnak az adóigazgatás területi szervein túl az ún. felügyeletek területi szervei (munkaügyi és munkabiztonsági felügyelőségek, fogyasztóvédelmi felügyelőségek, az ÁNTSZ és a nyugdíjbiztosítás területi szervei) is. Jelenleg a közigazgatási perek nagyobb része származik ezen szervek határozatának felülvizsgálatára irányuló keresetekből, és csekélyebb a száma az ún. hagyományos közigazgatás területéről (tehát első fokon települési vagy kistérségi szinten indult ügyekből) származó pereknek.

Külön említésre érdemes a Fővárosi Bíróság közigazgatási ügyszakának, a Fővárosi Munkaügyi Bíróságnak, továbbá a Pest Megyei Bíróság közigazgatási ügyszakának és a Pest Megyei Munkaügyi Bíróságnak a sajátos helyzete a fenti változásokkal összefüggésben. Ezen bíróságok szempontjából a jelenleg hatályos szabályozás módosítása feltétlenül és sürgősen indokolt. A meglévő illetékességi szabályok fennmaradása esetén az eddig Pest megyei dekoncentrált szervek helyett tipikusan közép-magyarországi regionális szervek fognak eljárni, s az ezek által hozott közigazgatási határozatok elleni bírósági felülvizsgálat a Pest Megyei Bíróság és a Pest Megyei Munkaügyi Bíróság helyett Fővárosi Bíróság és a Fővárosi Munkaügyi Bíróság illetékességébe kerül. Megjegyzendő, hogy a Pp. módosítandó illetékességi szabályainak elfogadása esetén is többletterhek hárulnak a Fővárosi Bíróságra, mert 2007. január 1-jétől folyamatosan kezdi meg működését számos új országos illetékességű szerv, s ezek határozatainak felülvizsgálata a Fővárosi Bíróság illetékességébe tartozik.

2. Az Országos Igazságszolgáltatási Tanács (a továbbiakban: OIT) a tavalyi évben döntött a bírósági fogalmazók felvételi és képzési rendszerének átalakításáról. Az új rendszerben a bírósági fogalmazói állások betöltése során a jelentkezőknek egy központi felvételi versenyvizsgát kell teljesíteniük ahhoz, hogy kinevezésre kerülhessenek. A módosítás célja, hogy egy olyan egységes, átlátható rendszert hozzon létre, melyben a fogalmazók kiválasztásánál azonos elvek és szempontok érvényesülnek az ország egész területén, valamennyi bíróságán, mely azért bír különös jelentőséggel, mivel az újonnan kinevezett bírák döntő többsége először fogalmazóként, majd bírósági titkárként kezdi a pályáját.

A törvény ennek teremti meg a jogszabályi hátterét az Iasz. módosításával akként, hogy az alapvető szabályok törvényi szinten kerülnének rendezésre, a felvételi rendszer pályázókat is érintő részletszabályai egy - OIT egyetértésével kiadandó - rendeletben kapnának helyet, míg a felvételi vizsgával kapcsolatos igazgatási szabályokat továbbra is az OIT határozná meg szabályzatban.

-----STARTING---POINT---RESZLETES---

Az 1. §-hoz

1. Az általános indokolásban kifejtettekre figyelemmel tényleges törvénymódosításra csak abban az ügykörben van szükség, ahol a közigazgatási eljárás során első fokon regionális közigazgatási szervek járnak el. Így a megyehatáron (a főváros határán) túl nem terjeszkedő illetékességi területtel bíró elsőfokú szervek esetén (például a jegyző, de a továbbiakban is megyei szinten működő földhivatalok esetében szintúgy) továbbra is fennmarad a Pp. jelenleg hatályos 326. §-ának (1) bekezdésének azon szabálya, miszerint a bíróság illetékességét az elsőfokú közigazgatási szerv székhelye alapítja meg. A települési, kerületi, kistérségi és megyei (fővárosi) illetékességi területtel rendelkező elsőfokú szervek hatáskörébe tartozó ügyeket tehát a módosítás nem érinti.

A Pp. 326. §-ának (1) bekezdésében a fentieken túl egyértelmű utalás történik arra, hogy ágazati törvény speciális illetékességi szabályokat alkothat [az Alkotmány 57. §-ának (1) bekezdésében közvetve biztosított törvényes bíróhoz való jog nem engedi meg, hogy a bíróságok illetékességét törvénynél alacsonyabb szintű jogforrás szabályozza].

Természetesen fennmarad a kizárólagos illetékesség intézménye is, így mind a Pp., mind más törvény előírhatja valamely bíróság kizárólagos illetékességét. A Pp. a 326. § új (7) bekezdésében tartalmazna ilyen rendelkezést, mégpedig fenntartva a jelenleg is hatályos helyzetet: az elsőfokú országos illetékességű szervek esetében a Fővárosi Bíróság továbbra is kizárólagosan - tehát valamennyi más illetékességi okot negligálva - illetékes.

2. Azon ügyek tekintetében, melyekben első fokon regionális - azaz megyehatáron átnyúló illetékességi területű - közigazgatási szervek járnak el, a közigazgatási perek illetékességi szablyai lényegesen megváltoznak. Az eddigi szabályozás ebben a körben is az első fokon eljáró szerv székhelyéhez kötötte a bíróság illetékességét, az ügyfelek érdekeire, valamint a bírósági ügyelosztás egyensúlyára figyelemmel ez a megoldás a továbbiakban nem tartható fenn. Az új szabályokat a Pp. 326. §-ának új (2)-(5) bekezdése fogja tartalmazni.

A törvény szerint az esetek többségében - általános szabályként - az illetékesség rendező elve a felperes lakóhelye lesz [Pp. 326. § (2) bek.]. Nevezetesen az a megyei bíróság (munkaügyi bíróság) lesz illetékes, ahol a pert indító felperes lakóhelye, tartózkodási helye (székhelye) van. Ezzel a regionális szervek elsőfokú ügyeiben a határozat felülvizsgálata iránt indított közigazgatási perek nagy részében az illetékesség kérdése megoldódna, ráadásul az eredményt illetően a 2007. január 1-jét megelőző állapottal azonosan. [Például: a felügyeletek területi szervei néhány kivétellel megyei szervek voltak, amelyek az adott megyében végzett ellenőrzéseik kapcsán általában az adott megyében lakó vagy működő személyeket vagy szervezeteket érintő határozatokat hoztak. A perre 2006. december 31-ig is a közigazgatási szerv székhelye szerinti megyei bíróság volt az illetékes a Pp. 326. §-ának (1) bekezdés alapján, és e perek nagy részében ezután is ugyanaz a megyei bíróság maradna illetékes, csak most a felperes lakóhelye, jogi személy felperes esetében pedig annak székhelye alapján.] Ezzel az összes adó- és illetékügyi per, a felügyeletek határozatait támadó perek a 2006. december 31-ig illetékes megyei bíróság illetékességében lesz megtartható.

Két esetkör van, melynek különös szabályozása indokolt: 1. azok a perek, amelyek ingatlanokhoz, azok tulajdonához, birtokához, az azokkal való rendelkezés korlátozásához vagy ingatlanra vonatkozó egyéb jogviszonyhoz kapcsolódnak, és 2. azon perek, amelyek vállalkozói jellegű, de bejelentéshez vagy engedélyhez kötött tevékenységek re vonatkoznak.

Az első csoportban [326. § (3) bek.] az illetékesség rendező elve az ingatlan fekvéséhez igazodik. Ez szintén tartalmilag azonos a 2006 végéig fennálló állapottal, ugyanis e körben a Ket. is az ingatlan fekvéséhez köti a közigazgatási szerv illetékességét. A második percsoportba [326. § (4) bek.] tartozó ügyekben az engedélyezni kért tevékenység végzésének a helye határozná meg az illetékességet - szintén összhangban a Ket.-tel.

Ha egyik szabály alapján sem sikerül megállapítani a bíróság illetékességét (az ügyfél külföldi, és az ügy nem ingatlannal, vagy tevékenység gyakorlásával függ össze, illetve a tevékenység több megye területét is érinti), az elsőfokú közigazgatási szerv székhelye alapítja meg az illetékességet [326. § (5) bek.].

3. A beutazási és tartózkodási ügyek tekintetében - minthogy ezekben regionális illetékességgel járnak el a közigazgatási szervek, ám a kérelmezőnek az esetek döntő többségében a személyiadat- és lakcímnyilvántartásba bejegyzett tartózkodási helye nincs - speciális, az első fokon eljárt közigazgatási hatóság székhelyét továbbra is alapul vevő szabály megállapítása szükséges. A külképviseletek által hozott elsőfokú határozatokra azonban e szabály nem értelmezhető, így e körben a Fővárosi Bíróság kizárólagos illetékességébe indokolt utalni azon ügyeket, amelyek esetében az eljáró közigazgatási szerv székhelye alapján semelyik bíróság illetékesség sem állapítható meg. A megoldás [326. § (6) bek.] egyben lehetővé teszi az idegenrendészeti ügyekben hagyományosan működő bírósági ügyelosztás fenntartását is.

4. Tekintettel arra, hogy egy közigazgatási ügyben több ügyfél is érintett lehet, és őket a keresetindítási jog külön-külön megilleti, továbbá hogy az ügyfelek lakóhelye nem szükségszerűen van azonos megyében, ezért rendezni kell azt az esetet, amikor ugyanazon ügyben több felperes indít pert, és lakóhelyeik több bíróság illetékességét is megalapozzák. Mivel a közigazgatási szerv alperesnek nincsen mérlegelési joga a tekintetben, hogy maga válassza ki az eljáró bíróságot - sőt, még a tekintetben sem, hogy maga döntse el, a felperes által megjelölt bíróság egyáltalán illetékes-e - a Pp. 330. §-ának (2) bekezdése alapján az elsőfokú szervénél (vagy nála) benyújtott keresetlevelet köteles a felperes által megjelölt bírósághoz továbbítani akkor is, ha az nem az illetékes bíróságot jelöli meg.

Ha több felperes külön-külön keresetlevélben eltérő bíróságot jelöl meg, az alperes a keresetleveleket az azokban megjelölt bíróságokhoz továbbítja. A bíróság illetékessége szempontjából a keresetlevél alperes általi továbbításának időpontja lesz a döntő, ugyanis az az illetékes bíróság fog eljárni az ügyben - valamennyi felperes tekintetében -, melyhez az alperes elsőként továbbított keresetlevelet [326. § (8) bek.]. Mivel a közigazgatási szervet a 330. § (2) bekezdésében megjelölt időpontok kötik, nincs lehetősége arra, hogy a különböző időpontokban hozzá érkezett keresetleveleket összegyűjtse, és maga döntse el, melyiket kívánja elsőként továbbítani.

Mivel a később továbbított keresetlevelet az abban megjelölt bírósághoz kell továbbítani, rendelkezni kell annak áttételéről. Áttenni pedig ahhoz az illetékes bírósághoz kell a keresetlevelet, amelyhez az alperes elsőként továbbított az ügyben keresetlevelet. Mivel az áttételre kötelezett bíróság csak az alperestől szerezhet érdemi információkat arra nézve, hogy áttételre van szükség, arról is rendelkezni kell, hogy az alperes erről a bíróságot tájékoztassa. Kézenfekvő, hogy ez a figyelemfelhívás a keresetlevélre megtett érdemi nyilatkozatban kapjon helyet.

5. A Pp. 326. §-ának (1)-(5) és (7)-(8) bekezdése szerint tehát az illetékesség a következőképpen alakul:

a) Ha külön törvény valamely bíróság illetékességét kizárólagosan állapítja meg, ez a bíróság jár el. Ennek hiányában a külön törvényben megjelölt egyéb illetékességi ok alapítja meg a bíróság illetékességét.

b) Külön törvény rendelkezése hiányában a Pp. 326. §-ának (7) bekezdése alapján kizárólagosan illetékes az elsőfokú országos illetékességű szervek ügyeiben a Fővárosi Bíróság.

c) A megyehatáron (a Főváros határán) túl nem terjeszkedő illetékességi területű elsőfokú szervek (települési, kerületi, körzetközponti, kistérségi, megyei és fővárosi szervek) ügyeiben az elsőfokú szerv székhelye szerinti megyei bíróság jár el.

d) A megyehatáron (a Főváros határán) túlterjeszkedő illetékességi területű, de nem országos illetékességű elsőfokú szervek (regionális szervek) ügyeiben: ha az ügy ingatlannal kapcsolatos, az annak fekvése szerinti; ha az ügy tevékenység gyakorlásával kapcsolatos, az annak helye szerinti; minden más esetben pedig az ügyfél lakó-, tartózkodási helye vagy székhelye szerinti megyei bíróság jár el. Ha ezen három illetékességi ok alapján egyetlen bíróság illetékessége sem állapítható meg, a perben az elsőfokú szerv székhelye szerint illetékes megyei bíróság jár el.

e) Párhuzamos illetékesség esetén az a bíróság jár el, amelyhez keresetlevelet elsőként továbbítottak.

6. Ezekkel az illetékességi szabályokkal a közigazgatási perek legalább 70-80%-a maradna a 2006 végéig illetékes megyei bíróságoknál, csak más-más illetékességi okból.

Az illetékességi szabályok a jelenleginél bonyolultabbak, több vitára adnának okot: Előfordulhatna, hogy az ugyanazon régióhoz tartozó megyei bíróságok a regionális szerv ugyanolyan jogi megítélésű határozatát eltérően bírálnák el és ezzel nyilvánvalóan bizonyos elbizonytalanodást okozhatnak e szervek munkájában. Ezek a problémák azonban nem újkeletűek. A bíróság függetlensége ma is hordozza annak a lehetőségét, hogy ugyanazt a jogkérdést két bíróság kétféleképpen ítélje meg, ezek az esetek azonban az ítélkezési színvonal megtartásával és emelésével, a régió közigazgatási bírái közötti információáramlás javításával, egymás kollégiumi ülésein való megjelenéssel, valamint a Legfelsőbb Bíróság bírói gyakorlatot egységesítő eszközeivel minimálisra csökkenthetők.

Az egységes jogalkalmazást szolgálja a peregyesítés lehetőségének megteremtése a közigazgatási perben, valamint a megelőzés intézménye - ez utóbbi értelemszerűen csak egy-egy konkrét határozat kapcsán zárja ki az eltérő ítélkezés lehetőségét.

Az illetékességi szabályokkal a felvetődött és fent bemutatott problémák rendezhetőek. Természetesen a jövőben nagyobb felelősség terhelné a közigazgatási szerveket, hogy a határozat jogorvoslati záradékában megfelelő módon tájékoztassák az ügyfeleket, hogy mely bíróság az illetékes. Így célszerű lehet személyre szabott záradékokat alkalmazni, melyek a konkrét ügyfél vonatkozásában jelölik meg azt a bíróságot amelyhez a keresetlevelet címezni kell.

Az új (11) bekezdés szerint továbbra is fennmarad Budapest és Pest megye sajátos viszonyára tekintettel az a szabály, hogy ha a szerv székhelye illetékességi területén kívül van, akkor a bíróság illetékességét az első fokon eljárt közigazgatási szerv illetékességi területe alapítja meg. Azaz a budapesti székhelyű, de Pest megyei szervek ügyeiben a Pest Megyei Bíróság (Pest Megyei Munkaügyi Bíróság) jár el.

A 2. §-hoz

Tekintettel arra, hogy a különböző megyei bíróságok (munkaügyi bíróságok) előtt folyó perekben eddig nem lehetett egyesítést elrendelni, a közigazgatási perekben erre célszerű lehetőséget teremteni. Ezen ügyszakban ugyanis gyakrabban fordulnak elő egymással összefüggő - akár több megyét érintő - ügyek, melyek azonos szemléletű elbírálása, azaz a jogalkalmazás egysége kiemelt kívánalom.

A 3. §-hoz

A társadalombiztosítási határozatok tekintetében - melyek felülvizsgálatát a munkaügyi bíróságok végzik - figyelemmel kell lenni az ügyfélkör különösen kiszolgáltatott voltára (jellemzően nyugdíjas, illetve megromlott egészségi állapotú ügyfelek). Ebben a körben tehát az általános illetékességi ok az ügyfél - azaz a felperes - lakó-, illetve tartózkodási helye lesz.

Ugyanakkor ebben az ügykörben is vannak olyan ügycsoportok, ahol a speciális jogterület vagy a kiemelt jelentőség miatt a jogalkotó valamely szerv - jellemzően a fővárosi - kizárólagos, illetve országos illetékességét írja elő. Ezen ügyekben a bírósági szakaszban is indokolt a speciális szakértelem megléte, ezért e körben a Fővárosi Munkaügyi Bíróság illetékessége kizárólagos lesz.

A 4-5. §-hoz

A köztisztviselők esetében a köztisztviselők jogállásáról szóló 1992. évi XXIII. törvény, valamint egyéb törvények módosításáról szóló 2001. évi XXXVI. törvény újraszabályozta a juttatások körét, és az étkezési támogatás összegét a személyi jövedelemadóról szóló törvény szerint ilyen célra adható adómentes juttatás összegében határozta meg. Az Iasz. 2006. január 1-től szintén ezt a szabályozást alkalmazza, melynek következtében jelenleg az igazságügyi alkalmazottak étkezési hozzájárulásának összege magasabb, mint a bíráké és az ügyészségi alkalmazottaké. Az azonos szabályozás érdekében a törvény módosítja a Bjt. 118. §-ának (2) bekezdését és az Üsztv. 50/B. §-ának (2) bekezdését is.

Jelenleg sem a Bjt., sem az Iasz. nem ad felhatalmazást a bírák és igazságügyi alkalmazottak igazolványának kiadására; a bírósági igazolványokról szóló 15/1999. (XI. 10.) IM rendelet a tárca korábbi statútum-rendeletére hivatkozással került kiadásra. A jogbiztonság érdekében szükséges, hogy a törvényekben a megfelelő felhatalmazó rendelkezések kiadásra kerüljenek annak érdekében, hogy a bírói igazolvány-csere lebonyolítása megtörténhessen.

A 6. §-hoz

Az igazságügyi szakértői tevékenységről szóló 2005. évi XLVII. törvény - és a felhatalmazása alapján kiadott rendeletek - az igazságügyi szakértőjelöltekre vonatkozó korábbi szabályozást is átalakította, egyebek mellett például a szakértői kamara feladatává téve a szakértő-jelölti névjegyzék vezetését. Erre figyelemmel indokolt az Iasz.-t kiegészíteni azzal, hogy nem csak a szakértői intézményben foglalkoztatott igazságügyi szakértőkre, hanem a szakértő-jelöltekre is vonatkoznak a szakértői kamarai törvény rendelkezései.

A 7-8. §-hoz

Az OIT a tavalyi évben döntött a bírósági fogalmazók felvételi és képzési rendszerének átalakításáról. Az OIT által elfogadott új rendszerben a bírósági fogalmazói állások betöltése során a jelentkezőknek egy - írásbeli és szóbeli részből álló - felvételi versenyvizsgát kell letenniük, melynek megszervezéséről és lebonyolításáról a Magyar Bíróképző Akadémia gondoskodik. A munkáltatói jogkört gyakorló bírósági elnök a felvételi vizsga eredményének figyelembe vételével dönt a fogalmazók kinevezéséről.

A törvény ennek a rendszernek teremti meg a jogszabályi hátterét az Iasz. módosításával akként, hogy az alapvető szabályok törvényi szinten kerülnének rendezésre, a felvételi rendszernek a pályázókat (azaz az Iasz. hatálya alá még nem tartozó állampolgárokat) is érintő részletszabályai egy - OIT egyetértésével kiadandó - rendeletben kapnának helyet, míg a felvételi vizsgával kapcsolatos igazgatási szabályokat továbbra is az OIT határozná meg szabályzatban.

A törvény szerint a felvételi versenyvizsgát tett jelentkezők adatait az OIT Hivatala az Iasz. alapján kezeli és tartja nyilván a vizsga letételétől számított egy évig, így a jelentkezőknek sikeres vizsga esetén egy évig - újabb pályázat benyújtása esetén - nem kell ismételten vizsgát tenniük.

A 9. §-hoz

A kormányzati szervezetalakítással összefüggő törvénymódosításokról szóló 2006. évi CIX. törvény 2007. január 1-jei hatállyal a magasabb vezetői állások közül kivette a főosztályvezetőket. Figyelemmel arra, hogy ilyen vezetői állásban a bíróságokon is dolgoznak igazságügyi alkalmazottak - és a bírósági igazgatási szerkezet módosítása nem volt a törvény célja -, a magasabb vezető állások körében a bírósági főosztályvezetők felsorolása indokolt.

A 10. §-hoz

A fogalmazók felvételének részletszabályai egy - OIT egyetértésével kiadandó - rendeletben kapnak helyet, amelynek a megalkotásához szükséges felhatalmazó rendelkezés beépítésre került a törvénybe. Ugyancsak felhatalmazó rendelkezést ad a törvény az igazságügyi alkalmazottak igazolványának kiadására, az 5. § esetében kifejtett indokok alapján.

A 11. §-hoz

Az ügyészségi alkalmazottak étkezési hozzájárulására vonatkozó módosítás indokai azonosak a 4. § tekintetében kifejtettekkel.

-----STARTING---POINT---VEGE---

A 12. §-hoz

Módosítani szükséges a Polgári perrendtartásról szóló 1952. évi III. törvény módosításáról és az egyes közigazgatási nemperes eljárásokban alkalmazandó szabályokról szóló 2005. évi XVII. törvény 2. §-ának (1) bekezdését is, mivel a közigazgatási szerv hallgatása esetén a hatályos szabályok szerint a szerv székhelye szerinti megyei bíróság jár el. A módosítás folytán a bíróság illetékességét a Pp. fent kifejtett szabályai fogják meghatározni.