2019. évi XV. törvény indokolása

egyes törvények Nagy-Britannia és Észak-Írország Egyesült Királysága Európai Unióból történő rendezetlen kilépése esetére szükséges módosításáról

-----STARTING---POINT---ALTALANOS--- 

A törvény célja, hogy a Nagy-Britannia és Észak-Írország Egyesült Királysága (a továbbiakban: Egyesült Királyság) Európai Unióból történő, az Európai Unióról szóló Szerződés (a továbbiakban: EUSZ) 50. cikk (2) bekezdése szerinti megállapodás nélküli kilépése esetére egyes törvények hatályos rendelkezéseihez képest a szükséges jogszabályi változásokat megvalósítsa.

Az EUSZ 50. cikk (2) bekezdése szerint a kilépést elhatározó tagállam (a továbbiakban: kilépő tagállam) ezt a szándékát bejelenti az Európai Tanácsnak. Az Európai Tanács által adott iránymutatások alapján az Európai Unió tárgyalásokat folytat és megállapodást köt a kilépő tagállammal, amelyben a kilépő tagállamnak az Európai Unióval való jövőbeli kapcsolataira tekintettel meghatározzák kilépő tagállam kilépésének részletes szabályait. Ezt a megállapodást az EUSZ 218. cikke (3) bekezdésének megfelelően kell megtárgyalni. A megállapodást az Európai Unió nevében az Európai Tanács köti meg minősített többséggel eljárva, az Európai Parlament egyetértését követően.

Jelentősen megnőtt a rendezetlen kilépés valószínűsége azzal, hogy az Egyesült Királyság parlamentjének alsóháza 2019. január 15-én elutasította az Egyesült Királyság Európai Unióból való kilépésének feltételrendszerét tartalmazó megállapodás tervezetét.

Az EUSZ 50. cikk (3) bekezdése szerint a kilépésről rendelkező megállapodás hatálybalépésének időpontjától, illetve ennek hiányában az EUSZ 50. cikk (2) bekezdésében meghatározott bejelentéstől számított két év elteltével az EUSZ (és az európai uniós jog) az érintett államra többé nem alkalmazható, kivéve, ha az Európai Tanács az érintett tagállammal egyetértésben ennek a határidőnek a meghosszabbításáról egyhangúlag határoz.

Megfelelő megállapodás és a határidő meghosszabbítása hiányában az Egyesült Királyság a kilépési szándék bejelentésétől számított két évet követően, tehát 2019. március 29-én éjfélkor kilép az Európai Unióból, és jogi státusza a harmadik országokkal azonossá válik. Ennek értelmében 2019. március 30-án, (brüsszeli idő szerint) 00:00 órától kezdődően nem alkalmazandók többé az uniós szerződések és az Európai Atomenergia-közösséget létrehozó szerződés az Egyesült Királyság tekintetében.

-----STARTING---POINT---RESZLETES---

Az 1. §-hoz

Tekintettel az Egyesült Királyság Európai Unióból történő megállapodás nélküli, rendezetlen kilépésére, az Egyesült Királyság az európai uniós tagsága megszűnésétől harmadik államnak minősül. Ettől az időponttól kezdődően

- a szociális biztonsági rendszerek koordinálásáról szóló, 2004. április 29-i 883/2004/EK európai parlamenti és tanácsi rendelet és

- a szociális biztonsági rendszerek koordinálásáról szóló 883/2004/EK rendelet végrehajtására vonatkozó eljárás megállapításáról szóló, 2009. szeptember 16-i 987/2009/EK európai parlamenti és tanácsi rendelet

(a továbbiakban: szociális uniós rendeletek) alkalmazhatósága megszűnik az Egyesült Királyság vonatkozásában.

A törvény a foglalkoztatás elősegítéséről és a munkanélküliek ellátásáról szóló 1991. évi IV. törvényt (a továbbiakban: Flt.) rendeli alkalmazni a Magyarországon, valamint az Egyesült Királyságban a szociális uniós rendeletek hatálya alá tartozott személyek esetén.

A kilépési időpontot megelőző kezdő időponttól megállapításra kerülő ellátások esetén a szociális uniós rendeletek szabályainak alkalmazásával kell eljárni úgy, hogy a kilépés ténye sem a jogosultságot, sem a megállapításra irányuló eljárást nem befolyásolja.

A törvény a szociális uniós rendeletek által a biztosítási idők összeszámítására vonatkozó alapelv alkalmazását rendeli el a kilépés időpontját követő kezdő időponttal megállapításra kerülő ellátások esetén.

A törvény továbbá biztosítja, hogy a kilépési időpontot követő kezdő időponttal megállapításra kerülő álláskeresési járadék esetében a jogosultsághoz szükséges a brit biztosítási idő (az Flt. szerinti jogosultsági feltétel) figyelembe vehető a hivatkozott uniós rendelet megfelelő rendelkezésének alkalmazásával. Az álláskeresési járadék folyósításának időtartama azonban csak a magyar jogosultsági idők alapján határozható meg.

A törvény biztosítja, hogy a brit kilépést megelőzően szerzett jogosultsági idők a kilépést követő időponttól megnyíló jogosultságok esetében is figyelembe vehetők legyenek és a jogosultságok ne vesszenek el.

A 2. §-hoz

Az Egyesült Királyság megállapodás nélküli Európai Unióból való kilépésével összefüggésben szükséges, hogy a korábban a szociális biztonsági rendszerek koordinálásáról szóló 2004/883/EK rendelet rendelkezései alapján irányadó szabályok alkalmazását átmenetileg, 2020. december 31-éig a két állam közötti viszonosságot biztosító dokumentum alapján a hazai szabályozás módosításával biztosítsa Magyarország.

Saját jogú nyugdíjasnak ismeri el a törvény az Egyesült Királyság szabályai szerint öregségi nyugdíjban részesülő személyt.

Tekintettel arra, hogy az Egyesült Királyság harmadik országnak minősül a kilépést követően, így a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény 11. § (2) bekezdés a) pontjában foglalt kiküldetésekre vonatkozó szabályt kell alkalmazni, ugyanakkor a törvény alapján a kilépési időpont előtt megkezdett kiküldetéseket figyelmen kívül kell hagyni a belföldi munkavégzés óta eltelt három évet meghatározó feltétel vizsgálatakor 2020. december 31-ig. Az európai uniós szabályokkal összhangban a törvény rögzíti, hogy a Magyarországra irányuló kiküldetések között legalább két hónapnak el kell telnie.

A törvény a bizalomvédelem elvét tiszteletben tartva rögzíti, hogy az Egyesült Királyság európai uniós tagságának megszűnésekor

- az Egyesült Királyságból Magyarországra történő folyamatban lévő kiküldetések a kiküldetések megkezdésekor, hosszabbításakor ismert időtartamig minősülnek kiküldetésnek, de legfeljebb 2020. december 31-ig;

- a Magyarországról az Egyesült Királyságba történő folyamatban lévő kiküldetések a kiküldetések megkezdésekor ismert időtartamig minősülnek kiküldetésnek, de legfeljebb 2020. december 31-ig.

Az egészségügyi szolgáltatási járulékfizetési kötelezettség teljesítésének előfeltétele, hogy a természetes személy megszakítás nélkül legalább egy éve a polgárok személyi adatainak és lakcímének nyilvántartásáról szóló törvény szerint bejelentett lakóhellyel rendelkezzen. E szabály alkalmazásakor az Egyesült Királyság területén létesített lakó-, tartózkodási helyet is figyelembe kell venni a törvény alapján.

A 3. §-hoz

Tekintettel az Egyesült Királyság Európai Unióból történő megállapodás nélküli, rendezetlen kilépésére, az Egyesült Királyság az európai uniós tagsága megszűnésétől harmadik államnak minősül. Ettől az időponttól kezdődően a szociális uniós rendeletek alkalmazhatósága megszűnik az Egyesült Királyság vonatkozásában.

A törvény a társadalombiztosítási nyugellátásról szóló 1997. évi LXXXI. törvényt rendeli alkalmazni a Magyarországon, valamint - az Egyesült Királyság európai uniós tagságának megszűnéséig - az Egyesült Királyságban a szociális uniós rendeletek hatálya alá tartozott személyek esetén. E rendelkezés biztosítja, hogy a brit kilépés előtt szerzett biztosítási idők mind a kilépés időpontja előtti, mind az azt követő kezdő időponttól megállapításra kerülő jogosultságok esetén elismerésre és beszámításra kerülhessenek.

A kilépési időpontot megelőző kezdő időponttól megállapításra kerülő nyugellátások esetén a szociális uniós rendeletek szabályainak alkalmazásával kell eljárni úgy, hogy a kilépés ténye sem a jogosultságot, sem a megállapításra irányuló eljárást nem befolyásolja.

A törvény biztosítja, hogy a brit kilépés előtti jogszerzések esetén az ellátások folyósítása továbbra is a szociális uniós rendeletek követelményeinek megfelelően történjen, azaz az Egyesült Királyságba történő közvetlen nyugdíjfolyósítás lehetőségét is választhatja a jogosult. Az Egyesült Királyság EU tagságának idején megnyíló jogosultságok esetén az egyenlő bánásmód követelményének alkalmazását az Európai Bizottság iránymutatásai és az Európai Unió Bíróságának esetjoga is alátámasztja.

A törvény a szociális uniós rendeletek által a biztosítási idők összeszámítására vonatkozó alapelv alkalmazását rendeli el a kilépés időpontját követő kezdő időponttal megállapításra kerülő nyugellátások esetén, amellyel biztosított a kilépés előtti jogszerzések védelme.

A törvény alapján a kilépési időpontot követő kezdő időponttól megállapításra kerülő nyugellátások esetén a szociális uniós rendeleteknek az ellátások számítására vonatkozó azon szabályai alkalmazandóak, amelyek feltétlenül szükségesek a szerzett jogok megőrzése érdekében. A biztosítási, illetve szolgálati idők összeszámítására, a jogosultság fennállása esetén a csak magyar biztosítási vagy szolgálati idők figyelembevételével történő független ellátás és ezzel egyidejűleg az arányos ellátás kiszámítására és közülük a magasabb összegű ellátás megállapítására, valamint az arányos ellátás számítására vonatkozó uniós rendelkezések alkalmazása biztosítja, hogy az Egyesült Királyságban a kilépési időpont előtt szerzett jogosultságok (biztosítási idők) nem vesznek el. E szabályok alkalmazásával az érintett személy abban az esetben is jogosult lehet nyugellátásra, ha a magyar biztosítási rendszerben nem szerzett a független jogosultsághoz elegendő szolgálati időt.

A 4. §-hoz

Tekintettel az Egyesült Királyság Európai Unióból történő megállapodás nélküli, rendezetlen kilépésére, az Egyesült Királyság az európai uniós tagsága megszűnésétől harmadik államnak minősül. Ettől az időponttól kezdődően a szociális uniós rendeletek alkalmazhatósága megszűnik az Egyesült Királyság vonatkozásában.

A törvény a kötelező egészségbiztosítás ellátásairól szóló 1997. évi LXXXIII. törvényt (a továbbiakban: Ebtv.) rendeli alkalmazni a Magyarországon, valamint - az Egyesült Királyság európai uniós tagságának megszűnéséig - az Egyesült Királyságban a szociális uniós rendeletek hatálya alá tartozott személyek esetén.

A kilépési időpontot megelőző kezdő időponttól megállapításra kerülő ellátások esetében a szociális uniós rendeleteket kell alkalmazni, biztosítva ezzel az Egyesült Királyság uniós tagsága idején hatályos rendelkezések megfelelő alkalmazását és a jogszerzések elismerését, tények figyelembevételét.

A törvény a szerzett jogok védelme érdekében a pénzbeli egészségbiztosítási ellátások tekintetében biztosítja, hogy ha a jogosultság megállapításához a brit biztosítási rendszerben szerzett biztosítási idő figyelembevétele szükséges, arra a szociális uniós rendeletek szerint legyen lehetőség. A táppénz, a csecsemőgondozási díj és a gyermekgondozási díj esetében - a hivatkozott rendelet biztosítási idők összeszámítására vonatkozó alapelvi rendelkezésének megfelelően - a magyar és brit előzetes biztosítási idők figyelembevételével történhet az ellátások Ebtv. szerinti megállapítása.

A természetbeni egészségbiztosítási ellátások igénybevételére jogosító dokumentumok (Európai Egészségbiztosítási Kártya, S1, S2, S3, DA1, E121) alapján az érvényességi idő lejártáig, de legfeljebb 2020. december 31-ig lesz biztosított, amennyiben azokat a kilépés előtti időpontban állította ki az egészségbiztosító.

Az 5. §-hoz

Tekintettel az Egyesült Királyság Európai Unióból történő megállapodás nélküli, rendezetlen kilépésére, az Egyesült Királyság az európai uniós tagsága megszűnésétől harmadik államnak minősül. Ettől az időponttól kezdődően a szociális uniós rendeletek alkalmazhatósága megszűnik az Egyesült Királyság vonatkozásában.

A törvény a családok támogatásáról szóló 1998. évi LXXXIV. törvényt (a továbbiakban: Cst.) rendeli alkalmazni a Magyarországon, valamint - az Egyesült Királyság európai uniós tagságának megszűnéséig - az Egyesült Királyságban a szociális uniós rendeletek hatálya alá tartozott személyek esetén.

A kilépési időpontot megelőző kezdő időponttól megállapításra kerülő családtámogatási ellátások esetében - az anyasági támogatás kivételével - a szociális uniós rendeleteket kell alkalmazni.

A törvény a családtámogatási ellátások esetén rögzíti, hogy a kilépési időponttól a szociális uniós rendeletek joghatóság-kijelölési szabályai nem alkalmazhatók, ezért azokban az esetekben, amikor a szociális uniós rendeletek szerint a kilépési időpontot megelőzően az Egyesült Királyságban ugyanazon gyermekre vagy gyermekekre tekintettel megállapított ellátást kap a család, a brit kilépést követő időponttól a magyarországi lakóhellyel rendelkező gyermekre vagy gyermekekre tekintettel magyar ellátásra is jogosultak lehetnek. A családtámogatási ellátásokra való jogosultság arra tekintettel nyílik meg e személyi körben, hogy a kilépést követően az Egyesült Királyság harmadik országnak minősül, és a területén élő személyeket, illetve a területén felmerülő tényeket is ekként kell figyelembe venni.

A magyar családtámogatási ellátásokra való jogosultság érvényesítésének megkönnyítése érdekében indokolt átmeneti szabály bevezetése, amely lehetővé teszi, hogy a kilépési időpontot követő naptól járó családtámogatási ellátás iránti kérelem 2019. december 31-éig legyen benyújtható. Ebben az esetben az ellátás a kilépési időpont napjára visszamenőleg állapítható meg. A szabályozás figyelemmel van arra, hogy a kisgyermekes családok esetében az információk rendelkezésre állása és a kérelem benyújtása hosszabb ideig akadályokba ütközhet, ezért indokolt a hosszabb igényérvényesítési határidő megállapítása. A 2019. december 31-e után benyújtott kérelmek esetében a Cst. 37. § (1) bekezdése az irányadó.

A 6. §-hoz

Az Egyesült Királyságnak az Európai Unióból történő kilépése változást hoz a Magyarországon élő egyesült királysági állampolgárok és harmadik országbeli családtagjaik kilépés utáni tartózkodási jogára vonatkozó szabályozásban.

A kilépést követően az egyesült királysági állampolgárok harmadik országbeli állampolgároknak minősülnek. A tervezet megteremti annak a lehetőségét, hogy a kilépést megelőzően, a szabad mozgás és tartózkodás jogát élvező személyek a kilépést követően is folytathassák tartózkodásukat Magyarországon, kedvezményes szabályozás keretében.

A törvény szerint az egyesült királysági állampolgárok és családtagjaik három év előzetes tartózkodást követően nemzeti letelepedési engedély megszerzésére lesznek jogosultak, a lakhatásra, megélhetésre, egészségügyi biztosításra és Magyarország érdekére vonatkozó feltételek vizsgálata nélkül. A nemzeti letelepedési engedély megszerzéséig pedig a korábban a szabad mozgás és tartózkodás szabályrendszere szerint kiadott okmányok birtokában élhetnek továbbra is jogaikkal.

A kérelmezés lehetséges időtartama a kilépést követő három évig tart. E dátum úgy kerül meghatározásra, hogy a kilépést megelőzően érkező személy három év tartózkodás után kérelmezheti a nemzeti letelepedési engedélyt. A törvény szerint a nemzeti letelepedési engedély, mint végleges státusz megszerzéséig a kilépési időpontot követő 3 évig a korábban kiadott okmányok érvényessége megtartásra kerül.

A nemzeti letelepedési engedély iránti kérelem elbírálása során - a főszabálytól eltérően - kizárólag a korábbi - három év időtartamú - tartózkodás feltétele, illetve kizáró ok (pl. közrendre, közbiztonságra veszélyesség) fenn nem állása kerül megvizsgálásra; azonban lakhatásra, megélhetésre és egészségügyi biztosításra, Magyarország érdekére vonatkozó feltételek nem.

A letelepedett egyesült királysági állampolgárok családtagjai, akikkel a kapcsolat a kilépési időpontban már fennállt és továbbra is fennáll, egészen a kilépést követő három évig csatlakozhatnak a kedvezményes szabályozás keretében az egyesült királysági állampolgárhoz, nemzeti letelepedési engedélyt szerezve. A kilépési időpontot követő három év után a családegyesítésekre már a harmadik országbeli állampolgárok beutazásáról és tartózkodásáról szóló 2007. évi II. törvény (a továbbiakban: Harmtv.) szabályait kell majd alkalmazni.

Indokolt a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv szerint kiadott EK letelepedési engedély igénylésének lehetővé tétele is az egyesült királysági állampolgárok és családtagjaik számára, tekintettel arra, hogy a nemzeti letelepedési engedély nem biztosít olyan mobilitási jogot a többi tagállam viszonylatában, mely az EK letelepedési engedély 5 év tartózkodást követően történő megszerzésével a harmadik országbeli állampolgárok számára az uniós irányelv szerint lehetséges. Megjegyzendő, hogy az EK letelepedési engedély iránti kérelem elbírálása során a vonatkozó tartózkodási feltételeket a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv értelmében vizsgálni kell, a feltételek értékelésétől eltekinteni nem lehet.

A kilépési időpontot követően elkövetett idegenrendészeti jogsértések esetén a Harmtv. szabályait kell alkalmazni. Az idegenrendészeti eljárásaikban közigazgatási és bírósági jogorvoslattal is az általános szabályok szerint élhetnek azok, akiknek a letelepedett jogállás iránti kérelmét elutasítják.

A kilépési időpontot követő három év eltelte után minden egyesült királysági állampolgárra és családtagjára a Harmtv. szabályait kell alkalmazni. Azon személyek, akik a kilépés előtti tartózkodás következtében megszerezték a szabad mozgás és tartózkodás jogát, azonban a regisztrációs, illetve új státusz kérelmezésére vonatkozó kötelezettségüket elmulasztották, a Harmtv. általános szabályai alapján, tartózkodási engedély kérelmezésével kezdeményezhetik státuszuk rendezését. Ez esetben a Magyarország területén tartózkodó személy kérelme engedélyezhető.

A 7. §-hoz

Tekintettel az Egyesült Királyság Európai Unióból történő megállapodás nélküli, rendezetlen kilépésére, az Egyesült Királyság az európai uniós tagsága megszűnésétől harmadik államnak minősül. Ettől az időponttól kezdődően a szociális uniós rendeletek alkalmazhatósága megszűnik az Egyesült Királyság vonatkozásában.

A törvény a megváltozott munkaképességű személyek ellátásairól és egyes törvények módosításáról szóló 2011. évi CXCI. törvényt (a továbbiakban: Mmtv.) rendeli alkalmazni a Magyarországon, valamint - az Egyesült Királyság európai uniós tagságának megszűnéséig - az Egyesült Királyságban a szociális uniós rendeletek hatálya alá tartozott személyek esetén. A rendelkezés biztosítja, hogy a brit kilépés előtti biztosítási idők mind a kilépés időpontja előtti, mind az azt követő kezdő időponttól megállapításra kerülő jogosultságok esetén elismerésre és beszámításra kerülhessenek.

A kilépési időpontot megelőző kezdő időponttól megállapításra kerülő megváltozott munkaképességű személyek ellátásai (rokkantsági és rehabilitációs ellátások) esetén a szociális uniós rendeletek szabályainak alkalmazásával kell eljárni úgy, hogy a kilépés ténye sem a jogosultságot, sem a megállapításra irányuló eljárást nem befolyásolja.

A törvény a szociális uniós rendeletek által meghatározott, a biztosítási idők összeszámítására vonatkozó alapelv alkalmazását rendeli el a kilépési időpontot követő kezdő időponttal megállapításra kerülő ellátások esetén, amellyel biztosított a kilépés előtti jogszerzések elismerése és beszámítása.

A kilépési időpontot követő kezdő időponttól megállapításra kerülő ellátások esetén a szociális uniós rendeleteknek az ellátások számítására vonatkozó azon szabályai alkalmazandóak, amelyek feltétlenül szükségesek a szerzett jogok megőrzése érdekében. A biztosítási idők összeszámítására, a jogosultság fennállása esetén a csak magyar biztosítási vagy szolgálati idők figyelembevételével történő független ellátás és ezzel egyidejűleg az arányos ellátás kiszámítására és közülük a magasabb összegű megállapítására, valamint az arányos ellátás számítására vonatkozó uniós rendelkezések alkalmazása biztosítja, hogy az Egyesült Királyságban a kilépési időpontot megelőzően szerzett jogosultságok (biztosítási idők) nem vesznek el. Ezen szabályok alkalmazásával az érintett személy abban az esetben is jogosult lehet a megváltozott munkaképességű személyek ellátásaira, ha a magyar biztosítási rendszerben nem szerzett a független jogosultsághoz elegendő biztosítási időt.

A 8. §-hoz

Az ügyvédi tevékenységről szóló 2017. évi LXXVIII. törvény átmeneti rendelkezéssel való kiegészítése annak érdekében szükséges, hogy a 2021. január 1-jéig terjedő átmeneti időszakban a Magyarországon ügyvédi tevékenység gyakorlására való jogosultságot szerzett személyek az EGT állampolgársági feltételnek való megfelelés hiányában se legyenek törölhetőek a kamarai nyilvántartásból, illetve kamarai tagságukat se kelljen megszüntetni.

-----STARTING---POINT---VEGE---

A 9. §-hoz

A hatálybalépés napja a jogalkotásról szóló 2010. évi CXXX. törvény 7. § (3) bekezdése alapján valamely jövőbeli feltétel bekövetkeztének időpontjához kerül kötésre, tekintettel arra, hogy az Egyesült Királyság megállapodás nélküli kilépése az Európai Unióból egy a több felmerülő lehetőség közül, azonban ennek bekövetkezése előre nem látható, és esetleges bekövetkezése esetén az időpontja is változhat az EUSZ 50. cikk (3) bekezdése alapján, így a hatálylépés napja nem egyértelműen határozható meg.

Ennek megfelelően a hatálybalépés napja az Egyesült Királyságnak az EUSZ 50. cikk (2) bekezdése szerinti megállapodás hatálybalépése hiányában történő kilépése időpontjában került meghatározásra.