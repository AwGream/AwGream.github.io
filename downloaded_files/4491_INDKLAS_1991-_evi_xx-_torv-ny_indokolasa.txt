1991. évi XX. törvény indokolása

a helyi önkormányzatok és szerveik, a köztársasági megbízottak, valamint egyes centrális alárendeltségű szervek feladat- és hatásköreiről

-----STARTING---POINT---ALTALANOS--- 

Az önkormányzatok feladat- és hatáskörének megállapítása mind az önkormányzati igazgatás és működés, mind az önkormányzati hatóságok jogelőd szerveihez telepített nagyszámú államigazgatási felada-t és hatáskör ellátása szempontjából fontos jogalkotási feladat. E célból a Kormány - az említett feladatnak eleget téve - közös szerkezetbe foglalt törvényjavaslatot terjeszt az Országgyűlés elé.

A Javaslat a helyi önkormányzatokról szóló 1990. évi LXV. törvényben (a továbbiakban: Ötv.) megállapított hatáskörtelepítési szempontok alapján megállapítja a helyi önkormányzati feladat- és hatásköröket, a helyi önkormányzat szervei államigazgatási feladat- és hatáskörébe, továbbá a köztársasági megbízott, valamint egyes újonnan létesülő centrális alárendeltségű államigazgatási szerv feladat- és hatáskörébe tartozó ügyeket. Törvényi szinten szabályozza az önkormányzati feladat- és hatáskört megállapító alacsonyabb szintű jogszabályi rendelkezéseket, továbbá törvénnyel új feladatokat és hatásköröket állapít meg. Egyidejűleg elvégzi az indokolt anyagi, eljárásjogi és szervezetirányítási korszerűsítéseket. A polgármester, a jegyző, továbbá a köztársasági megbízott és a dekoncentrált szervek feladat- és hatáskörét a Javaslat felhatalmazásán, illetőleg az önkormányzati törvény rendelkezésein alapuló kormányrendelet teszi teljessé.

-----STARTING---POINT---RESZLETES---

I. BELÜGYI IGAZGATÁS

Az 1-37. §-okhoz

Az állampolgárságról szóló törvény, az állami népességnyilvántartásról szóló törvényerejű rendeletek módosítása az önkormányzati rendszer bevezetésével létrejött új önkormányzati szervek elnevezését ülteti be az érintett jogszabályok szerkezetébe.

Az anyakönyvekről, a házasságkötési eljárásról és a névviselésről szóló törvényerejű rendelet ezen túlmenően új intézményt honosít meg az anyakönyvi igazgatásban. A születési hely és a származási hely - a városi szinten koncentrálódó szülészeti ellátás, illetőleg a más okból történő lakóhelyen kívüli szülés eseteiben - rendszerint elkülönül. Közülük az állami nyilvántartásokba kizárólag a születési hely kerül bejegyzésre. Ezekben az esetekben a származási helynek, mint a helyi közösséghez való tartozást reprezentáló adatnak nincs államilag regisztrált dokumentuma. Ezt a hiányt pótolja az anyakönyvi nyilvántartás adatainak kiterjesztése a származási hely megjelölésére.

A Javaslat elvégzi az országgyűlési képviselők választásáról szóló törvényben a közigazgatási rendszer új intézményeinek adaptációját.

A tűz elleni védekezés a helyi közösségek legrégebbi rendészeti feladatainak egyike. Ennek megfelelően jelöli ki helyét az önkormányzati feladatok rendszerében az Ötv. 8. §-ának (1) bekezdése is. A tűzoltóság települési szerepe időközben gazdagodott. A tűz elleni védekezésen túl funkciója kiegészült egyéb műszaki mentési, kárelhárítási feladatokkal is, így a tűzoltóság a helyi katasztrófa-megelőzés, elhárítás kulcsfontosságú szerve lett. A tűz elleni védekezés eszközigényes és speciális szakismeretet igénylő feladat. Tűzoltóságok csak a nagyobb településeken működnek, emiatt körzeti, településközi szerepkörrel rendelkeznek, de nagyobb katasztrófák esetén megyei, regionális koncentrált igénybevételükre is szükség lehet.

A fentiekből több szabályozási követelmény fakad. A tűz elleni védekezést az állami feladatok rendszeréből helyi önkormányzati feladattá kell minősíteni, az ehhez kapcsolódó önkormányzati feladatok meghatározásával. Biztosítani kell a kárelhárítási, műszaki mentési munkákra a helyi tűzoltóság igénybevételét működési területén kívül is. Gondoskodni kell a tűzoltóság működőképességét megőrző pénzügyi feltételekről. A tűzvédelem államigazgatási hatósági hatásköreit az önkormányzati rendszer kereteibe kell illeszteni. A Javaslat e követelmények figyelembevételével alakítja ki az önkormányzati tűzoltóság rendszerét. A településen kívüli igénybevételt biztosító koordinációs hatáskört az országos és megyei szinten működő állami tűzoltóparancsnokságokhoz telepíti. A működési területen kívüli igénybevétellel felmerült költségeket az állam megtéríti.

Az első fokú tűzvédelmi hatósági jogkört a helyi tűzoltóparancsnokság székhelye szerint illetékes jegyző látja el a tűzoltóparancsnokság működési területén. Eljárásában a tűzvédelem szakmai követelményeinek érvényesülését a tűzoltóparancsnokság szakvéleményezési jogköre biztosítja.

A tűzoltóság önkormányzatisága megkezdődött. Az állami tűzoltóság települési egységeinek vagyona városi tulajdonba került. Folyamatban van a tűzoltóság szervezeti, működési korszerűsítése és az azzal kapcsolatos törvényi szabályozás előkészítése.

A polgári védelem normaanyagát a minden tekintetben elavult 2041/1974. (XII. 11.) MT határozat tartalmazza. A jogterület újbóli szabályozása előreláthatóan hosszabb időt vesz igénybe. Emiatt a köztársasági megbízott és az önkormányzati szervek polgári védelmi feladatainak meghatározását célszerű átmeneti jelleggel az elavult kormányhatározat keretei között - a határozat részleges hatályon kívül helyezésével egyidejűleg - megoldani. E célból a Javaslat felhatalmazást ad a Kormány részére az említett feladatok kormányrendeleti szintű szabályozására. Ennek keretében kerül sor az említett kormányhatározat alkotmányellenes rendelkezéseinek hatályon kívül helyezésére, illetőleg a polgári védelem rendszerének működését biztosító hatásköri szabályok átmeneti - az átfogó törvényi szabályozásig - történő megállapítására.

A kommunális szolgáltatások folyamatossága, illetőleg a kapcsolódó igazgatási feladatok zavartalan ellátása alapvető lakossági, önkormányzati érdek. Hiányuk vagy nem kielégítő működésük közegészségügyi, környezetvédelmi, élet- és vagyonvédelmi veszély forrása. E tevékenységek egy része települési, más része regionális hatáskörrel bír. Ennek megfelelően a törvényjavaslat az ellátási kötelezettség és felelősség címzettjeként a települési, illetőleg a megyei, fővárosi önkormányzati képviselőtestületet (közgyűlést) jelöli meg.

Az Ötv. a köztemetők fenntartását a települési önkormányzat kötelező feladatává teszi. Ennek megfelelően a temetkezési szolgáltatással összefüggő létesítési, fejlesztési, fenntartási, megszüntetési, újrahasznosítási hatásköröket a Javaslat a települési, a fővárosban a fővárosi önkormányzat képviselőtestületéhez telepíti. A szolgáltatás megszervezéséről, ellátásának módjáról az önkormányzatok szabadon döntenek.

A kéményseprőipari szolgáltatások körzeti jellegű, a megyére, a főváros egészére kiterjedő közszolgáltatás, ezért ezek ellátását a fővárosi, megyei, illetőleg a megyei jogú városi közgyűlés hatáskörébe indokolt utalni. Ez azonban nem zárja ki annak lehetőségét, hogy a települési önkormányzat fakultatív feladatként ezek ellátásáról - az általa választott szervezeti, illetve vállalkozási formában - maga gondoskodjék.

A települési folyékony és szilárd hulladékok elhelyezésére, ártalmatlanítására szolgáló lerakóhelyek kijelölése, illetve létesítése során messzemenően figyelembe kell venni a település közegészségügyi, környezetvédelmi érdekeit, ezért az ezzel összefüggő döntéseket testületi szinten kell meghozni.

Az Ötv. 109. §-a alapján az önkormányzati hatósági ügyben folyó eljárásra - az Ötv.-ben foglalt eltérésekkel - az államigazgatási eljárás általános szabályairól szóló 1957. évi IV. törvényt (a továbbiakban: Áe.) kell alkalmazni. Az Ötv. e rendelkezése folytán az Áe. tárgyi hatályát nem szükséges kiterjeszteni az önkormányzati hatósági ügyekre, mivel azok nem államigazgatási ügyek. Az Áe. tervezett módosítását elsősorban az államigazgatási hatósági feladatot ellátó önkormányzati szervek - polgármester, főpolgármester, jegyző, megyei jogú városi hivatal vezetője, a képviselőtestület hivatalának ügyintézője -, másfelől a köztársasági megbízott intézményének bevezetése, illetőleg az ebből fakadó eltérő fórumrendszer indokolja. Államigazgatási hatósági jogkörben első fokon az önkormányzat előzőleg említett szervei, másodfokon a köztársasági megbízott jár el, és gyakorolja egyben a felettes szervet megillető egyéb jogosítványokat (eljáró ügyintéző, hatóság kijelölése stb.).

Az önkormányzati rendszer bevezetése nem indokolja, hogy megszűnjenek az Áe. által korábban is biztosított, az állampolgár ügyfelekre megállapított eljárási könnyítések. Ezek jövőbeni fenntartása céljából mondja ki a Javaslat, hogy az eljárás a lakó- vagy munkahely szerint illetékes jegyzőnél is megindítható.

A köztársasági megbízott hatáskörébe tartozik az államigazgatási jogkörben eljáró polgármester, főpolgármester, jegyző stb. helyett eljáró ügyintéző, illetve más hatóság kijelölése, ha személyével szemben kizáró ok merül fel. Fontos megemlíteni, hogy ez a szabály kizárólag az érintett önkormányzati szerv államigazgatási hatósági ügyintézése során érvényesül. Az önkormányzati hatósági ügyben folyó eljárásban a polgármesterrel szemben fennálló kizáró ok esetén az eljáró ügyintézőt a - felettes szervi jogosítványokat gyakorló - képviselőtestület jelöli ki.

Figyelembe kellett venni a jogi szabályozásban, illetőleg a jogi szabályozásra kiható, jogon kívüli tényezőkben bekövetkezett változásokat is.

Ennek megfelelően került sor egyfelől a hatásköri összeütközésre vonatkozó rendelkezéseknek az Alkotmánybíróságról szóló 1989. évi XXXII. törvény 1. §-a f) pontjával összhangban történő módosítására. Az Ötv. hatályba lépése indokolja az Áe. 5. §-a (2) bekezdésének hatályon kívül helyezését. E szabály azt mondja ki, hogy minden olyan államigazgatási ügy, amelyet jogszabály nem utal más szerv hatáskörébe, a tanácsi szakigazgatási szerv hatáskörébe tartozik, tehát az Ötv. 6-7. §-aiban foglalt hatáskörtelepítési szabályokra figyelemmel nem adaptálhatók az önkormányzati hatóságokra.

Az Ötv. hatálybalépése megszüntette az Áe.-nek a végrehajtó bizottság titkára felülvizsgálati jogkörét, továbbá a szakigazgatási intézmények fórumrendszerére vonatkozó speciális szabályok létalapját.

Az új átfogó közigazgatási eljárási kódex megalkotásáig sem indokolt várni az Áe. anakronisztikus kifejezéseinek és rendelkezéseinek hatályon kívül helyezésével. E célt szolgálja a szocialista törvényességre, a szocialista együttélés követelményeire, a társadalmi, csoport- és egyéni érdek összehangolására vonatkozó rendelkezések deregulálása.

A szabálysértésekről szóló 1968. évi I. törvény módosítása folytán első fokú hatósági jogkörben a községi, városi, megyei jogú városi és fővárosi kerületi jegyző jár el. A hatáskörtelepítés szintjének megfelelően a másodfokú hatósági jogkört a köztársasági megbízott gyakorolja. Emellett továbbra is fennmarad a speciális szabálysértési hatóságok kialakult rendszere. Az új szabálysértési kódex bevezetéséig terjedő időre a fórumrendszer megreformálása nem indokolt.

Újszerű megoldása a Javaslatnak, hogy a kiszabott pénzbírság mérséklésére vagy elengedésére, illetőleg az elkobzott dolog visszaadására irányuló méltányossági hatáskört - ha első fokon az általános hatáskörű önkormányzati szabálysértési hatóság járt el - önkormányzati üggyé minősíti. Ennek megfelelően e kérelmek ügyében az első fokon eljárt jegyző székhelye szerinti önkormányzat képviselőtestülete hoz döntést.

II. FÖLDMŰVELÉSÜGYI IGAZGATÁS

A 38-42. §-okhoz

A helyi önkormányzati szervek földművelésügyi feladatának és hatáskörének megállapítása és az ezzel kapcsolatos jogszabálymódosítások elvégzése az új hivatali szervezet kialakítására és az Ötv. hatáskörtelepítési szabályaira tekintettel történt.

Magánszemélyek részéről az ingatlan tulajdonának felajánlása esetenként címzett nélkül történik. Ilyen esetekben az ingatlanvagyontárgy sajátossága és az önkormányzati érdek egyaránt azt indokolja, hogy az ingatlan lehetőleg az önkormányzat tulajdonába kerüljön.

A hatályos szabályozás szerint az ingatlanok önkormányzati tulajdoni köre nem rendezett. Azon ingatlanok tekintetében, amelyek végső hasznosításra a korábbi földjogi szabályok szerint a települések tanácsainak kezelésébe kerültek, célszerű, hogy a települési önkormányzatok szerezzenek tulajdonjogot.

A hatósági állatorvosi tevékenység ellátása olyan önkormányzati érdek, amelynél biztosítani kell az önkormányzat véleményezési jogát.

Az önkormányzatokat érintő térképészeti határkiigazítások esetében az önkormányzatok véleményét a földhivataloknak a döntéshozatalnál ki kell kérni, illetve az önkormányzatok igényeinek és érdekeinek megfelelően a földrajzi nevek megállapítását és megváltoztatását az önkormányzati képviselő-testület hatáskörébe kell utalni.

A Javaslatban olyan, állategészségügyi (járványvédelmi) feladatok jelennek meg, amelyek ellátása alapvető közösségi érdek. A növényegészségügyi védekezés komplex tevékenység, amellyel kapcsolatban mindenkinek (természetes személy, jogi személy), így az önkormányzatnak is megvannak a kötelezettségei. A belterületi és közterületi növényegészségügyi védekezés az önkormányzat döntése szerint teljesíthető.

A járványvédelem egyes operatív feladatai nem tűrnek halasztást, ezért indokolt, hogy ezeket a jegyző lássa el.

A szőlő- és gyümölcsös telepítésének, szőlő kivágásának engedélyezése és az azzal összefüggő eljárás tipikus közigazgatási feladat. A tevékenység ellátása nem igényli az önkormányzat közvetlen közreműködését.

IV. IGAZSÁGÜGY

A 44-64. §-okhoz

A polgári perrendtartásról szóló 1952. évi III. törvénynek a bíróság előtt meghatalmazottként eljáró szervek felsorolásában a helyi önkormányzatok helyzetét ugyanúgy célszerű rendezni, mint a tanácsokét (nem volna helyes szűkíteni a képviseleti lehetőségüket). Az természetesen már az eljárásban érdekelt önkormányzat döntésétől függ, hogy kit bíz meg a képviseletével a konkrét ügytől és a személyi lehetőségektől függően.

A gazdasági társaságok, egyéni vállalkozók számának növekedése, továbbá azon munkáltatóknál, ahol a szakszervezet munkahelyi szerve hiányában munkaügyi döntőbizottság nem alakítható, a munkaügyi viták számának növekedése a városi, fővárosi kerületi tanácsok mellett működött munkaügyi döntőbizottságok ügyforgalmát oly mértékben megnövelte, hogy az önkormányzatok dolgozóinak munkaügyi vitáját intéző döntőbizottságokhoz a továbbiakban e tömeges munkaügyi vitás ügyek intézése nem utalható.

Figyelemmel arra, hogy az érintett munkáltatói körben munkaügyi döntőbizottság létesítésére nincs lehetőség, és e munkaügyi viták elintézésének fórumát haladéktalanul biztosítani kell, a Javaslat olyan megoldást vezet be, hogy e munkavállalók munkaügyi vitáját közvetlenül a munkaügyi bíróság bírálja el. Jelenleg ugyanez az eljárás érvényesül a magasabb vezető állású dolgozók munkaügyi vitája tekintetében is. A kétfokú eljárás biztosítása érdekében a Javaslat az érintett munkaügyi viták körében biztosítja a fellebbezés lehetőségét a munkaügyi bíróság ítéletével szemben.

A kisajátítási államigazgatási hatósági jogkört a Javaslat a köztársasági megbízotthoz telepíti. Ennek elsődleges oka az, hogy a kisajátítási ügyek intézéséből az önkormányzat érdekeltsége nem zárható ki, a kisajátítási célok jórészt önkormányzati feladatokhoz kapcsolódnak, ezért hiba volna a szóban forgó államigazgatási döntést az önkormányzati hatóságokra bízni.

Az eljárás egyszerűsítését, gyorsítását szolgálja, hogy eltérően az Áe. szabályaitól, a Javaslat kizárja a köztársasági megbízott határozata elleni államigazgatási jogorvoslat lehetőségét, ezáltal a sérelmes határozat ellen közvetlenül a bírósághoz lehet fordulni. Az államigazgatási fellebbezési jog megszűnése miatt rendezni szükséges a folyamatban lévő másodfokú eljárások lezárását, illetőleg a hatáskör megváltozása miatt szükséges áttételek eljárási rendjét.

Az Ötv. hatálybalépése a kisajátításról szóló szabályok tekintetében a hatáskörtelepítési kérdéseken túlmenő problémákat is felvet. A Ptk. 170. §-nak (1) bekezdése és az ezen alapuló kisajátításról szóló 1976. évi 24. tvr. (a továbbiakban: Ktvr.) 1. §-a kizárólag az állam részére teszi lehetővé a kisajátítás útján való tulajdonszerzést. Ez a szabály a korábbiakban lehetővé tette a tanácsok, mint állami szervek részére történő kisajátítást is. A tanácsok az e jogcímen megszerzett ingatlanok kezelői jogát szerezték meg. Az Ötv. rendelkezései alapján az önkormányzat saját tulajdonnal rendelkezik, és a jövőben nem kezel állami tulajdonban lévő ingatlanokat. Ugyanakkor a kisajátítást megalapozó közérdekű célok érvényesítése a jövőben megoszlik az állam és az önkormányzatok között. Erre tekintettel a Javaslat kifejezett lehetőséget teremt az önkormányzatok részére történő kisajátításra, illetőleg az így kisajátított ingatlan önkormányzati tulajdonba adására.

Lényeges változás, hogy az állami vállalatokról szóló 1977. évi IV. törvény már nem terjed ki a helyi önkormányzatok vállalataira, hanem azok a Ptk. egyéb jogi személyek vállalatainak szabályai szerint létesülhetnek és működhetnek.

Az állami vállalatokról szóló törvény hatályos módosítása ténylegesen az Ötv. megalkotásával módosult. A vállalat alapítási jogot az Ötv. szabályozza, az önkormányzat vállalata nem állami vállalat. Ha a vagyonátadó bizottság a közüzemi vállalat vagyonát önkormányzati tulajdonba adja, az már nem lesz állami vállalat. Ezekre a vállalatokra a Ptk. 70-73. §-ának alkalmazása indokolt.

A Büntető Törvénykönyv hatálybalépéséről és végrehajtásáról szóló 1979. évi 5. törvényerejű rendelet (a továbbiakban: Btké.) 20. §-ának (1) bekezdésében a feljelentésre jogosultságot a tanácselnök helyett a polgármester, illetőleg a megyei képviselőtestület elnöke hatáskörébe indokolt utalni. A 31. § b) pontjában meghatározott információszerzési lehetőséget - amely eddig a fővárosi, megyei tanácselnököt illette meg - javasoljuk megszüntetni, mert annak ilyen módon való fenntartása felesleges, és sértheti az állampolgárok jogait.

Az igazságügy-miniszter jogalkotási felelősségi körébe tartozó egyéb törvények módosítása kevéssé érinti az önkormányzatok feladat- és hatáskörét. E feladatokat eddig a megszűnt tanácsok szakigazgatási szervei látták el, a jövőben a települési önkormányzatok jegyzőinek feladatát alkotják. A módosítások tehát döntően az új önkormányzati szervek adaptálását jelentő technikai jellegű szabályok.

V. IPARI ÉS KERESKEDELMI IGAZGATÁS

A 65-73. §-okhoz

A Javaslat tartalmazza azokat az ipari, energiaügyi és kereskedelmi feladatokat, amelyeket korábban a fővárosi, megyei tanács végrehajtó bizottsága vagy illetékes szakigazgatási szervei láttak el és fenntartásuk változatlanul szükséges. A Javaslat szerint az önkormányzat által képviselt közösség életviszonyait alapvetően meghatározó ipari, energiaügyi, kereskedelmi ügyekben a döntés a képviselőtestületet (a közgyűlést), a szakértői szempontok által meghatározott részletkérdésekben a köztársasági megbízottat, a polgármestert vagy a jegyzőt illeti meg.

A megyei önkormányzat, illetőleg a települési önkormányzat képviselőtestületének hatáskörébe utalja a Javaslat

- a villamosenergia korlátozás sorrendjének megállapítását;

- az ország várható energiaigényének tervezhetősége érdekében a területfejlesztési koncepció alapján a területére vonatkozó energiaellátási tanulmány elkészíttetését;

- a közvilágítási berendezés létesítésére vonatkozó kötelezettség meghatározását;

- az idegenforgalom területi érdekeinek az országos érdekekkel való összehangolását, az idegenforgalom területi irányításával kapcsolatos feladatokat;

- a piacgazdaság kiépüléséig várható kezdeti piaci zavarok megelőzése érdekében a piaci folyamatok figyelemmel kísérését.

A Javaslat a bányászatról szóló 1960. évi III. törvény, a villamosenergia fejlesztéséről, átviteléről és elosztásáról szóló 1962. évi IV. törvény, a gázenergiáról szóló 1969. évi VII. törvény módosításával - az önkormányzati törvénnyel összhangban - megállapítja a köztársasági megbízott, a polgármester és a jegyző energiaüggyel kapcsolatos feladat- és hatáskörét. Így:

- a köztársasági megbízott lefolytatja bányakár esetén a kártalanítási eljárást, illetve a bányaszolgalom alapításával eljárást, dönt a földterület újrahasznosításáról;

- a polgármester véleményezi a bányászati tevékenység engedélyezését, hozzájárul a gázszolgáltatás szüneteltetéséhez, karbantartási, javítási munkák esetén;

- a képviselőtestület javasolja a település helyi erőből történő bekapcsolását a vezetékes gázellátásba;

- a jegyző ellátja a bányászattal, a villamoshálózat és a vezetékes gáz fejlesztésével kapcsolatos hatósági feladatokat;

- a bányászat céljára szükségtelenné vált ingatlant - törvény, kormányrendelet eltérő rendelkezésének hiányában - át kell adni a helyi önkormányzatoknak.

A korszerű piacgazdaság kiépítését célzó intézkedések kedvező feltételeket teremtenek a piaci viszonyok, a gazdasági verseny kibontakozásának. A gyakorlati tapasztalatok azonban azt is mutatják, hogy a piac öntisztító hatása még alig érvényesül, a fogyasztó kiszolgáltatott. A fogyasztóvédelmi törvény megalkotása hosszabb időt igénylő jogalkotási feladat. A fogyasztóvédelmi törvény megalkotásáig is szükséges a fogyasztók védelme. A Javaslat ezért javasolja a Kereskedelmi és Piaci Főfelügyelőség jogutódjaként - az ipari és kereskedelmi miniszter felügyelete alatt álló - országos hatáskörű költségvetési szerv létrehozását. Feladata a kereskedelmi, vendéglátóipari, idegenforgalmi, fogyasztási szolgáltató tevékenység gyakorlására vonatkozó jogszabályok, hatósági előírások, a minőségre, a minőségtanúsításra, a vásárló tájékoztatására vonatkozó előírások betartásának vizsgálata.

A felügyelőség létesítése egyben azt a célt is szolgálja, hogy mentesítse az önkormányzatokat olyan „közügy” ellátásától, ami nem kapcsolódik szorosan a közhatalom helyi gyakorlásához. Szükséges azonban, hogy a felügyelőség együttműködjön az önkormányzatokkal, és a helyi önkormányzatok felkérésére ellenőrzést folytasson. Az említett szervezet létrehozására külön előterjesztés tesz javaslatot.

VI. KÖRNYEZETVÉDELMI ÉS TERÜLETFEJLESZTÉSI IGAZGATÁS

A 74-85. §-okhoz

Az építésügyről szóló 1964. évi III. törvény (a továbbiakban: Étv.) tervezett módosítása az Ötv. hatáskörtelepítési szempontjait követi. Az Ötv. 6. §-ának (2) bekezdése kimondja, hogy helyi közügyet csak törvény utalhat kivételesen más szervezet feladat- és hatáskörébe. Ezen elvet követve elengedhetetlen, hogy az építésügyi engedélyezés körébe tartozó lényeges kérdéseket helyi közügyként kezeljük.

E megoldás előnye, hogy nagyfokú önállóságot biztosít a településeknek, erősíti az önkormányzatok „gazda” szerepét, illetve tulajdonosi felelősségét. Megfelelően képes közvetíteni és képviselni az egyes önkormányzatok sajátos - egymástól eltérő - érdekeit, s jellegénél fogva alkalmasabb a polgárközeli, hagyományőrző közigazgatás megjelenítésére, valamint képviseletére.

A Javaslat minden településnek megadja az építésügy körében elengedhetetlenül szükséges önkormányzati jogokat, de nem szándéka a kis önkormányzatok elkülönült működése. A Javaslat hosszabb távon feltételezi a nagyobb, átfogó községtársulások kialakulását. Itt alapvetően figyelemmel kell lenni arra, hogy községeink csak úgy válhatnak valóságos önkormányzatokká, ha az ehhez szükséges jogkörökkel (hatáskörökkel) rendelkeznek. Mindez megfelelően megalapozza azt, hogy az érintett települések saját felismerésük és érdekeik alapján keressék és kezdeményezzék a társulások létrehozását, fejlesztését, ahogyan az szerte Európában - a valóságos önkormányzatok rendszerében - megvalósul.

Az előzőekben vázoltaknak megfelelően az Ötv. a társulás lehetőségével és rendszerével biztosítékot nyújt ahhoz, hogy az építésügyi feladatok mintegy ráépüljenek a jelenlegi, egyébként adott ún. körzetközponti kvalifikált szakmai struktúrára.

Az önkormányzati törvény a települési önkormányzat feladatává teszi a helyi közszolgáltatások körében a településfejlesztést, a településrendezést, továbbá az épített és a természeti környezet védelmét. Ugyanakkor megadja azt a lehetőséget, hogy törvény a megyei önkormányzat kötelező feladatává tegye az olyan körzeti jellegű közszolgáltatás biztosítását, amely a megye egész területére vagy nagy részére kiterjed. Arra is lehetőséget nyújt, hogy törvény vagy kormányrendelet államigazgatási feladatot kivételesen a képviselőtestület hivatala ügyintézőjének is megállapíthasson.

E körülményekre tekintettel a Javaslat indítványozza, hogy az említett közszolgáltatások körében a megyei önkormányzatok is kapjanak kötelező feladatokat és a gyakorlatban már eddig is bevált főépítészi munkakör továbbra is maradjon meg a települési és a megyei önkormányzat képviselőtestületi hivatalában. E főépítészek feladata lenne a település-, illetőleg területfejlesztési és rendezési, továbbá építészeti államigazgatási feladatok és döntések szakmai előkészítése, összehangolása, valamint a döntések végrehajtásának szervezése.

A települési főépítészek működése a jegyző (körjegyző, megyei jogú város kerületi hivatalának vezetője), illetőleg a főjegyző döntés-előkészítési és hatósági hatáskörét nem érinti.

Az építésügyi hatósági ellenőrzés célja annak felderítése és megállapítása, hogy az építési telkek és az építmények állapota, illetőleg az építési munkák végzése megfelel-e a rendezési terveknek és az építésügyi szabályoknak, s szabálytalanság esetén milyen hatósági intézkedésekre van szükség. Ez a hatósági ellenőrzés általában az építésügyi hatóságok feladata. E hatóságok azonban gyakran távol vannak az ellenőrzés helyszínétől, így az ellenőrzési jogukkal nem tudnak folyamatosan és rendszeresen élni. Ezért a hatósági ellenőrzést - kisegítő jelleggel - az építésügyi hatósági hatáskört nem gyakorló települési önkormányzatoknak, továbbá - közreműködő jelleggel - a rendőrségnek és a közterület-felügyeletnek is a feladatává kell tenni.

Az önkormányzati törvénnyel összhangban kívánatos lehetővé tenni, hogy a helyi önkormányzat képviselőtestülete az építésügyi igazgatás - különösen a településrendezés és a település építészeti-esztétikai arculatának formálása - körébe tartozó helyi viszonyokat önkormányzati rendelettel szabályozhassa.

Az előkészítés során felmerült olyan ágazati megoldási javaslat, hogy az építésügyi államigazgatási feladatokat és hatósági hatásköröket az önkormányzatoktól független - centrális alárendeltségű - körzeti és megyei építésügyi hivatalok lássák el, illetőleg gyakorolják. E javaslattól eltérően a többségi álláspont úgy alakult, hogy az említett feladatokat és hatásköröket egységesen az önkormányzatok lássák el. A Javaslat e megoldás szabályozását indítványozza.

Az emberi környezet védelmére irányuló és jogilag szabályozott társadalmi viszonyok meghatározott körében is kiemelkedő jelentősége van annak, hogy a helyi sajátosságokhoz és igényekhez igazodó, a közakaratot - mint helyi érdeket - az önkormányzatok saját feladat- és hatáskörében eljárva juttassák érvényre. Az ezzel összefüggő feladat- és hatáskörök gyakorlásával, az egészséges települési környezet kialakításával pedig az önkormányzatok is szervesen kapcsolódnak az országos és alapvető társadalmi érdekeket szolgáló környezetvédelmi feladatok megvalósításához.

A Javaslat - figyelemmel az Ötv. 7. §-ának (1) bekezdésére is - az előbbi célkitűzés konkrét megvalósításához kíván az egyes környezet- és természetvédelmi feladat-, illetőleg hatáskörök meghatározásával törvényes lehetőséget biztosítani. E körben a Javaslat a helyi jelentőségű és helyi érdekeket érintő környezet- és természetvédelmi feladatokra vonatkozó rendeletalkotási jogkört állapít meg. A településen veszélyesnek minősülő - a levegőtisztaságot, a zaj- és rezgésvédelmet sértő - magatartások esetén a környezetszennyező üzemi létesítmény működésének korlátozására vagy felfüggesztésére irányuló hatáskört a polgármesterhez telepíti. Az egyéb helyi jelentőségű környezet- és természetvédelmi ügyekben - mint például zajkibocsátási és levegőtisztaság-védelmi kibocsátási határérték megállapítását vagy a káros zaj- és légszennyezés esetén a bírságolási szankció alkalmazását - a jegyző hatáskörébe utalja.

A centrális alárendeltségű környezetvédelmi felügyelőségek, valamint az önkormányzatok hatósági hatáskörének elhatárolásával a Javaslat alapvetően a környezet védelmét sértő magatartások helyi jelentőségéből indul ki. Így egyebek mellett például a kormányrendeletben külön meghatározott szolgáltató tevékenységet ellátó üzemek működésével kapcsolatos jogellenes magatartás esetén kapnak az önkormányzat szervei felhatalmazást arra, hogy a helyi környezetvédelmi érdekeket sértő magatartással kapcsolatos jogokat és kötelezettségeket meghatározzák.

A helyi önállóság, illetőleg a települési környezet védelmével kapcsolatos helyi érdekek megkívánják, hogy az önkormányzat területén kiszabott környezetvédelmi bírság - az önkormányzatok gazdasági alapjaival összefüggő és kapcsolódó külön törvény, illetőleg az Ötv. 82. §-a (1) bekezdésének c) pontja értelmében - az önkormányzatok bevételét képezze. Az ún. helyi környezetvédelmi alap pedig a településen jelentkező káros környezeti hatások megszüntetését célzó tevékenységhez adható forráskiegészítésként jól kapcsolódhat az önkormányzatok egyéb intézkedéseihez, a településfejlesztéssel összefüggő elképzeléseihez.

A környezetvédelmi alapokról - köztük az önkormányzati alapokról - külön törvény fog rendelkezni. A törvényjavaslat előkészítése folyamatban van. Figyelemmel azonban arra, hogy az alapok - a tervek szerint - 1991. évben még változatlan formában működhetnek, a törvényjavaslatnak a Kormány elé terjesztésére 1991. évben kerül sor.

VII. KÖZLEKEDÉSI, HÍRKÖZLÉSI ÉS VÍZÜGYI IGAZGATÁS

A 86-95. §-okhoz

A Javaslat az Ötv. alapján részben a vízügyről szóló és többször módosított 1964. évi IV. törvény módosításával és kiegészítésével, részben a köztársasági megbízott, valamint a polgármester feladat- és hatáskörének - az Ötv. 7. §-ának (1) bekezdése szerint szükséges - meghatározásával állapítja meg a helyi vízgazdálkodási közfeladatok ellátásával kapcsolatos hatásköröket.

Az önkormányzatoknak a törvényben meghatározott fakultatív és kötelező feladataira is figyelemmel a Javaslat az egészséges ivóvízellátás biztosítása mellett a helyi vízkárelhárítással, valamint az árvíz és belvízvédekezéssel kapcsolatos államigazgatási feladatok kötelező ellátását is tartalmazza.

A települések vízi közművesítésével (közműves vízellátásával, csatornázásával és vízrendezésével), valamint e közfeladatok biztosításával összefüggő önkormányzati feladatokra és tulajdoni rendelkezésekre figyelemmel érinti a Javaslat a vízgazdálkodási (víziközmű) társulati úton megvalósult víziközművek tulajdonával és üzemeltetésével kapcsolatos egyes szabályokat, valamint az ezzel összefüggő önkormányzati feladatokat és hatásköröket.

Tekintettel arra, hogy a vizek kártételei elleni védekezéssel kapcsolatos, a tanácsokat, szerveiket és tisztségviselőiket érintő hatásköröket az 1964. évi IV. törvény végrehajtásáról szóló 32/1964. (XII. 13.) Korm. rendelet (a továbbiakban: Vhr.) összetett és kapcsolódó szövegösszefüggésben rögzíti, a Javaslat a hatáskörök meghatározásán túl a Vhr. egyes rendelkezéseinek megfelelő törvényszintű módosítását is tartalmazza.

Az egységes közlekedési hatósági szervezet létrehozása párhuzamosan folyamatban van. Az erről intézkedő kormányrendelet megnyugtatóan intézkedik a vasúti hatósági kérdésekről. Erre tekintettel az 1968. évi IV. törvény 12. §-ában a tanácsoknak biztosított véleménynyilvánítási jogkör kiürült. A hatályon kívül helyezés indokolt.

A közúti közlekedésről szóló 1988. évi I. törvény módosítása rendezi a helyi önkormányzatoknak a törvényből fakadó tulajdonosi jogosítványait. A helyi közutak ugyanis a törvény erejénél fogva az önkormányzatok tulajdonába kerültek, ezzel, valamint a törvény és az annak végrehajtásáról intézkedő 30/1988. (IV. 21.) MT rendelet szükséges módosításával érhető el a tulajdonos és a hatóság egymástól jogi és gyakorlati szempontból való elkülönülése. Így megváltozik az a korábbi káros és nemkívánatos gyakorlat, melyben a tulajdonos saját magának hatósági engedélyeket adott, és önmaga kezelőként azt végrehajtotta.

Az ország úthálózatát a közúti közlekedésről szóló törvény az országos közutak, helyi közutak és magánutak kategóriáiba sorolja. A közutak kezelésével összefüggő feladatokat az országos közutak tekintetében egységes, minisztériumi irányítás alá tartozó szervezet végzi. A helyi közutak kezelése pedig a tulajdonos önkormányzat feladata. A kezelői feladatok azonban mindkét kezelői körben azonosak. Ezért a törvényjavaslat nem különíti el az önkormányzati, illetőleg az egyéb kezelői feladatokat.

A Javaslat az önkormányzatok közútkezelői feladatait az önkormányzati képviselőtestületekre telepíti. Kivételesek azok a gyors, operatív döntést igénylő intézkedések - pl. hóakadály elhárítása -, amelyeket a Javaslat a polgármester, illetve a jegyző hatáskörébe utal.

A hajózásról szóló 1973. évi 6. törvényerejű rendelet módosítását a centrális alárendeltségű közlekedési hatósági szervezet létrehozása indokolja.

VIII. MŰVELŐDÉSI ÉS KÖZOKTATÁSI IGAZGATÁS

A 96-128. §-okhoz

A Javaslat az Ötv. 1. §-ának (5) bekezdése alapján differenciáltan határozza meg az önkormányzatok kötelező feladatait a nevelés-oktatás területén, valamint a közművelődési, közgyűjteményi, művészeti tevékenységgel és a sporttal kapcsolatosan.

A Javaslat összhangban az oktatásról szóló törvény 5. §-ának (1) bekezdésében foglaltakkal, az önkormányzati óvodai nevelés, az alap- és a középfokú iskolai, illetőleg a diákotthoni nevelés-oktatás, valamint az alapfokú művészetoktatás feltételeinek biztosítását az állam feladatának tekinti.

Az önkormányzatok feladata az intézmények szolgáltatásainak igénybevételével összefüggő döntések meghozatala. E körbe tartozik például az általános iskolai körzethatárok meghatározása, az iskolai életmódra felkészítő óvoda, általános iskola kijelölése, a tankötelesek beiratkozási idejének meghatározása.

A Javaslat arra tekintettel, hogy a községi, városi, fővárosi kerületi önkormányzatok tulajdonába kerültek olyan körzeti feladatokat ellátó intézmények (középfokú iskolák, alapfokú zeneiskolák, nevelési tanácsadók stb.), amely feladatok ellátására a fenntartó önkormányzatok nem kötelezhetők, megállapítja a fővárosi, megyei, megyei jogú városi önkormányzatok feladatellátási felelősségét arra az esetre, ha az intézményt fenntartó önkormányzat a körzeti szolgáltatás ellátására nem vállalkozik. A Javaslat tehát nem eredményezi a kialakult tulajdoni és használati viszonyok megváltoztatását. Abból indul ki, hogy az intézményfenntartó községi, városi, fővárosi kerületi önkormányzatok önként vállalt feladatként továbbra is ellátják a körzeti feladatokat, ezért elégséges „másodlagos” felelősség előírása annak érdekében, hogy a szolgáltatás ellátása biztosítva legyen.

A fővárosi, megyei, megyei jogú városi önkormányzat felel azokért a szolgáltatásokért, amelyek nem kötődnek szorosan egy-egy lakóterülethez. Különösen nagy jelentőségű az Ötv. 69. §-ának (1) bekezdésén alapuló szervezési feladat, amely az azonos jogállású önkormányzatok kapcsolatára épül, arra figyelemmel, hogy a korábbi fővárosi, megyei közoktatás-szolgáltatás irányítást felváltja a mellérendeltségen alapuló önkormányzati együttműködés. A fővárosi, megyei önkormányzat arra kap jogosítványt, hogy elősegítse, kezdeményezze az együttműködési megállapodás megkötését a körzeti jellegű szolgáltatások megszervezésére.

A Javaslat feladatellátásról és nem intézménylétesítésről és fenntartásról rendelkezik, rábízva az önkormányzatra annak eldöntését, hogy kötelező feladatát milyen módon és formában látja el. A feladatellátási felelősség ugyanis nem jelent intézménylétesítési és fenntartási kötelezettséget, miután az önkormányzat úgy is teljesítheti kötelező feladatait, hogy megállapodik másik önkormányzattal. Természetesen az a községi, városi stb. önkormányzat, amelyik nem tart fenn intézményt, megállapodásban kell, hogy rendezze az intézményfenntartó önkormányzattal azokat a kötelezettségeit, amely biztosítja az „igénybe vett” intézmény zavartalan működését, szükség szerinti fejlesztését. A körzeti feladatot ellátó intézményeknél ezért bír nagy jelentőséggel a szolgáltatásban érdekelt önkormányzatok összefogása, hiszen csak ily módon lehet biztosítani a szabad iskolaválasztási jog érvényesülését, anélkül, hogy a fenntartó önkormányzat érdekei ne szenvedjenek csorbát.

A pedagógiai szakmai szolgáltatások további működtetése elengedhetetlen fontosságú a közoktatás továbbfejlesztéséhez, átalakításához. A közoktatás-irányítás áttér a direkt bemenet- és folyamatszabályozásról a vizsgarendszeren alapuló kimeneti szabályozás rendszerére, amelynek elengedhetetlen feltétele a működő pedagógiai intézetek tevékenységének újragondolása, szakmai színvonalának megerősítése, az állami jellegű feladatoktól való megtisztítása. A pedagógiai intézetek hálózatára épülve azonban arra is szükség van, hogy a közoktatás-szolgáltatás színvonalának, eredményességének biztosítására a művelődési és közoktatási miniszter szakmai szolgáltató intézményt hozzon létre, amely elsődlegesen az oktatási ágazat szakmai követelményeinek érvényesülését ellenőrzi, sajátos pedagógiai mérési eszközökkel. A szakmai szolgáltató intézmény hatósági feladatokat nem lát el.

Az intézmény megszüntetésével kapcsolatos rendelkezések a településen élő lakosság érdekében, a meglévő intézményhálózat védelmében az Ötv. 79. §-ának b) pontjában foglaltak alapján feltételhez köti - a közoktatás-szolgáltatás ellátása ne szenvedjen sérelmet - az intézmény megszüntetését, átszervezését. A megalapozott döntés-előkészítést segíti az a rendelkezés, amely előírja az érintett intézmény dolgozói közösségének és a szolgáltatást igénybevevők képviselőinek kötelező meghallgatását az intézményi ügyekben való döntéshozatal előtt. Ugyancsak ezt a célt szolgálja a szakmai-szolgáltató szervezet véleményezési joga. Természetesen ezek a vélemények befolyásolhatják a képviselőtestületet, de elfogadásuk nem kötelező.

A Javaslat összhangba hozza az oktatási törvény rendelkezéseit az Ötv. előírásaival. Önkormányzati hatáskörbe kerülnek a települési oktatáspolitikát meghatározó kérdések, a feladatellátás meghatározása, az intézmény létesítése és megszüntetése, a vezetői megbízás. A polgármesteri, illetőleg jegyzői hatáskörbe kerülnek az egyedi, államigazgatási ügyek (tanulói jogviszony keletkezése, megszűnése, óvodai felvételi ügyek, tanulói fegyelmi ügyek stb.).

A közművelődési, közgyűjteményi és művészeti tevékenységekkel, valamint a testneveléssel és sporttal kapcsolatos feladatok terén a Javaslat az önkormányzati érdekek és a szakmai szempontok összehangolására törekszik. Ennek megfelelően állapítja meg a muzeális emlékek és történeti értékű iratok védelmével, hozzáférhetővé tételével kapcsolatos kötelező önkormányzati feladatokat.

A Javaslat az önkormányzati törvény 8. §-ának (1) bekezdésében foglaltakhoz képest konkrét rendelkezést tartalmaz, ugyanis kötelezi a települési önkormányzatokat, hogy a lakosság közművelődési igényéhez a közművelődési szolgáltatások színtereit biztosítsa (pl. színháztermet, faluházat, művelődési célok szolgálatára alkalmas más helyiséget). E feladatának a települési önkormányzat a saját tulajdonában lévő intézményeinek igénybevételével vagy más módon (pl. bérleti szerződéssel) tehet eleget.

A Javaslat a művészeti alkotás középületen való elhelyezésével kapcsolatos önkormányzati döntés meghozatalához szakvélemény beszerzését írja elő. Ez idő szerint szakvélemény adására a képzőművészet, az iparművészet, a fotóművészet és az ipari tervezőművészet egyes kérdéseinek szabályozásáról szóló 83/1982. (XII. 29.) MT rendeletben megjelölt szakértőt, illetőleg szervezetet lehet igénybe venni.

A közművelődési, közgyűjteményi, művészeti tevékenységekkel, valamint a testneveléssel és a sporttal kapcsolatos jogszabályok az említett tevékenységek, illetőleg a tevékenységet folytató intézmények, más szervezetek helyi irányításáról nem, vagy korszerűtlenül rendelkeznek. A Javaslat a helyi irányításra vonatkozó szabályokat a fenntartó önkormányzat hatáskörét az intézményi önállóság tiszteletben tartásával állapítja meg.

IX. NÉPJÓLÉTI IGAZGATÁS

A 129-137. §-okhoz

A népjóléti feladatokat ellátó intézményrendszer működésének, a tevékenység ellátásának biztosítása, pénzügyi fedezet garantálása indokolja az ezzel összefüggő tennivalók kötelező önkormányzati feladatkénti meghatározását.

A Javaslat átfogja a közszolgáltató funkciókon belül a népjóléti ágazat szinte teljes körét, ideértve a szociális, a gyermek- és ifjúságvédelmi, valamint az egészségügyi ellátási feladatokat, utóbbi esetben az alapellátástól a kórházi ellátásig.

A kötelező önkormányzati feladatok meghatározásánál az Ötv. 8. §-ának (3) bekezdéséből kiindulva eltérést állapít meg az önkormányzatok között az ellátási kötelezettség terjedelmét illetően. A Javaslat meghatározza azokat az alapfeladatokat, amelyek biztosításáról a települési önkormányzatoknak kell gondoskodniuk. A fővárosi, megyei önkormányzat - mint tulajdonos - felel azokért az ellátásokért, amelyeket intézményeik nyújtanak.

A Javaslat feladatellátásról - és nem intézmény létesítéséről és -fenntartásról - rendelkezik, rábízva az önkormányzatra annak eldöntését, hogy kötelező feladatát milyen módon és formában látja el. Az Ötv. 69. §-ának (1) bekezdése tartalmazza, hogy a megyei önkormányzat köteles ellátni azokat a törvényben előírt feladatokat, amelyek megoldására települési önkormányzat nem kötelezhető. Ilyen feladatnak kell tekinteni az intézeti elhelyezett, intézeti és állami nevelt, valamint a szakellátást más okból igénylő kiskorúak, valamint az idősek, betegek, súlyos fogyatékosok szakosított szociális intézményi ellátását. E feladatok ugyanis olyan speciális szakintézményi hálózat fenntartását igénylik, amelyek csak megyei szinten oldhatók meg.

A lakosság egészségügyi, szociális intézményi ellátásának állandó, biztonságos fenntartása érdekében biztosítani kell azt, hogy az intézményi hálózat az egyes önkormányzatok anyagi helyzetétől és lehetőségétől függetlenül biztonságosan működjön. Ezért tartalmaz a Javaslat rendelkezést arra, hogy a feltételekkel rendelkező települési önkormányzat erre irányuló igény esetén köteles ellátási területén túl is biztosítani az intézményi szolgáltatások nyújtását.

A helyi önkormányzat képviselőtestülete (közgyűlése) feladatainak két fő iránya van. Az egyik az intézmények irányítását, személyi és dologi feltételeinek biztosítását öleli fel, a másik pedig a szociális ellátások elosztásában történő döntést foglalja magában. Ez utóbbi elmozdulást jelent egy újfajta szociálpolitikai intézményrendszer felé, amikor is a szociális ellátási ügyek nem hatósági, hanem valóban szolgáltatási jellegűek lesznek.

A törvény felhatalmazást ad a Kormánynak arra, hogy a polgármester, főpolgármester, a köztársasági megbízott részére szociális, egészségügyi és gyámhatósági feladatokat határozzon meg.

X. PÉNZÜGYI IGAZGATÁS

A 138-144. §-okhoz

A helyi önkormányzatokról szóló törvény határozta meg azokat az alapvető rendelkezéseket és biztosítékokat, amelyekre a hatáskörtelepítő kötelező feladatot megállapító törvények épülnek. A Javaslat mindenképpen tiszteletben kívánja tartani a helyi önkormányzatok önállóságát, önszabályozási hatáskörét, és törekszik a centralizáció minél nagyobb megoldására.

Jelen Javaslat csak a legfontosabb kérdésekkel foglalkozik, így a gazdasági programok, terület- és településfejlesztési stratégiák és a költségvetés körében a döntés-előkészítés és döntéshozatal szintjeit írja elő, azzal a céllal, hogy működőképes, színvonalas közigazgatás valósuljon meg.

A Javaslat tisztázza a képviselőtestület, a polgármester, a jegyző közötti feladatmegosztást a költségvetés összeállítása területén, amely szerint a jegyző feladata a költségvetés tervezetének elkészítése, ezt a polgármester nyújtja be a képviselőtestületnek, amely a költségvetési rendeletet jogosult jóváhagyni. Az év közben felmerülő gazdálkodási feszültségek feloldására, ha a tartalék-előirányzatok és a többletbevétel nem elégségesek, akkor a polgármester a költségvetés módosítására rendeletjavaslatot terjeszt a képviselőtestület elé. A képviselőtestület dönthet így a feszültségek feloldásáról. Rendkívüli helyzetben (veszélyhelyzetben) az operatív és rugalmas intézkedésekre képes polgármester rendkívüli intézkedéseket foganatosíthat.

A települési önkormányzatok gazdálkodásában meghatározó jelentősége van a saját bevételnek, ezen belül is a helyi adóknak. A helyi adók, valamint az átmenetileg tovább élő jelenlegi központi adók és adójellegű fizetési kötelezettségek esetében a Javaslat az adóigazgatási feladatot a jegyző hatáskörébe utalja, a helyi adókra vonatkozó rendeletalkotás jogával pedig a települési önkormányzat képviselőtestületét ruházza fel.

Az önkormányzati törvénnyel való összhang megteremtése igényli az illetékügyi feladat- és hatáskörök átrendezését. E sajátos szakismeretet igénylő feladatok racionálisan nem oszthatók fel a települési önkormányzatok között, ezért indokolt azokat egyes önkormányzatokhoz centralizálni. A Javaslat az illetékügyi feladatokat a megye székhelye szerinti - Pest megyében a köztársasági megbízott által kijelölt - város jegyzője, a fővárosban a fővárosi főjegyző hatáskörébe utalja. Minthogy ezeket az elsőfokú feladatokat hagyományosan az (megyei, megyei városi, fővárosi) illetékhivatalok látták el, a Javaslat - a folyamatosság érdekében - az érintett jegyzők e körbe tartozó tevékenységére fenntartja az „illetékhivatal” megnevezést.

-----STARTING---POINT---VEGE---

VEGYES ÉS ZÁRÓ RENDELKEZÉSEK

A 145-147. §-okhoz

Az Ötv. értelmében az önkormányzatok a törvény keretei között rendelkeznek önállóan tulajdonukkal. A törvény meghatározott vagyoni körben a rendelkezési jog gyakorlását feltételekhez köti azért, hogy a jórészt állami eszközökből létrehozott, fenntartott vagy fejlesztett és az önkormányzat által térítésmentesen megszerzett közvagyon a rendeltetésének megfelelően hasznosuljon. A kötelező közszolgáltatásra nem minden esetben az a kötelezett, akinek a tulajdonába került a közszolgáltatást nyújtó vagyontárgy. Ebben az esetben, ha az ingatlantulajdonos a kötelező közszolgáltatást nem vállalja, akkor azt a közszolgáltatásra kötelezettnek át kell adnia. Ez azonban nem jár a már megszerzett tulajdonjog elvesztésével, hanem az ingyenes használatba adását jelenti. Ez a használati jog a vagyon eredeti rendeltetésének megfelelő funkcióját, a közszolgáltatás folyamatos ellátását szolgálja.

A vagyont akkor kell más önkormányzat használatába átadni, ha kötelező közszolgáltatás céljára szolgál vagy körzeti feladat ellátását biztosítja, de a tulajdonos önkormányzat nem kívánja a vagyonnak ezt a rendeltetését fenntartani, illetve más módon nem vállalja a közszolgáltatást. A használatba adás nélkül a közszolgáltatásra kötelezett nem rendelkezne a feladata teljesítéséhez szükséges feltételekkel, a tulajdonos önkormányzat pedig indokolatlan előnyhöz jutna, más önkormányzatok rovására. A körzeti feladatot ellátó intézmény esetében az ad alapot a rendelkezési jog korlátozására, hogy ezek legtöbbször azzal a szándékkal létesültek, hogy szolgáltatásaikkal több település lakosainak igényeit elégítsék ki. A körzeti feladatok ellátásának megszüntetése tehát nem egyetlen önkormányzat ügye. A középfokú iskola, illetőleg a kórház felszámolása országrészek ellátásában okozhat zavart. Miután vannak olyan intézmények, amelyekből az egész országban csak néhány működik (fogyatékos gyermekek nevelését ellátó általános iskolák és diákotthonok, nemzetiségi nyelven oktató gimnáziumok), célszerű jogi eszközökkel is biztosítani a működtetésükhöz szükséges vagyoni feltételeket. A tervezet lehetőséget ad arra, hogy amennyiben a tulajdonos önkormányzat a körzeti ellátást nem kívánja fenntartani, a közszolgáltatásban érdekelt önkormányzat vagy más szerv, pl. minisztérium a vagyont használatra átvegye.

A vagyon másik önkormányzat részére történő használatba adása a vagyon tulajdonosának döntésétől függ. Amennyiben a tulajdonos gondoskodik a kötelező közszolgáltatásról - bár törvény ezt számára nem írja elő - a vagyonnal szabadon rendelkezik, azt nem kell a közszolgáltatásra kötelezett használatába adnia. Ugyanez érvényes a körzeti ellátást nyújtó intézmény esetében is.

A feladat tulajdonos önkormányzat által történő vállalását a közszolgáltatásra kötelezett önkormányzattal kötött megállapodásban célszerű rögzíteni. A feladatok és feltételek közötti összhang követelményének megvalósítása nemcsak az önkormányzatok, hanem az önkormányzatok és az állam közötti használatba adással is együttjár. Az állami szerv használatába kell kerülnie annak a vagyonnak, amely nem az önkormányzat, hanem más szerv jogszabályban meghatározott feladatainak feltételéül szolgál. Használatba való átadással oldható meg azoknak a közvetlen minisztériumi irányítás alá tartozó szerveknek az elhelyezése, amelyek jogelőd tanácsi szervek és intézményeik funkcióit vagy az önkormányzatokkal kapcsolatos új teendőket végzik.

A használatra való átadásról vita esetén a vagyonátadó bizottságok hatáskörébe tartozik a döntés. A bizottságok bekapcsolása a használati kérdések rendezésébe módot ad az érdekek egyeztetésére és a rugalmas megoldásokra. A bizottságok működésének megszűnése után a jogvitákkal közvetlenül a bírósághoz lehet fordulni.