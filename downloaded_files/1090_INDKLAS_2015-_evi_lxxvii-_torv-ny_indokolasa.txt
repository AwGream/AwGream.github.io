2015. évi LXXVII. törvény indokolása

egyes egészségügyi és egészségbiztosítási tárgyú törvények módosításáról

-----STARTING---POINT---ALTALANOS--- 

A törvény az alábbi fő célkitűzéseket valósítja meg.

Az egészségügyi hatósági és igazgatási tevékenységről szóló 1991. évi XI. törvény (a továbbiakban: Ehi.) módosítása:

A törvény az Ehi. pontosításait tartalmazza.

Az egészségügyi államigazgatási szerv egészségügyi igazgatási és koordinációs feladatai körében megjelenik az a feladat, amely alapján - ha egy egészségügyi szolgáltató hirtelen fellépő akadály miatt átmenetileg nem tudja ellátni a betegeket egy adott szakmában - az engedélyező hatóságnak soron kívül, azonnal intézkednie kell a folyamatos betegellátás biztosítása érdekében. A gyakorlatban ezek az esetek a szolgáltató általi tájékoztatás, járványügyi elrendelés, vagy az OMSZ-től kapott tájékoztatás alapján jutnak az egészségügyi államigazgatási szerv tudomására.

A törvény felhatalmazással megteremti a Legionella vizsgálatokat végző laboratóriumok jogszabályi kijelölhetőségének lehetőségét.

A módosítás meghatározza továbbá az egészségügyi államigazgatási szerv által a törvényben meghatározott, adott szolgáltatási tevékenységet végző szolgáltatók nyilvántartásba vételének, a nyilvántartás adattartalmának, a közhiteles nyilvántartás közzétételének szabályait.

Az egészségügyi és a hozzájuk kapcsolt személyes adatok kezeléséről és védelméről szóló 1997. évi XLVII. törvény (a továbbiakban: Eüak.) módosítása:

A módosítás pontosítja a védőoltásban részesültek személyazonosító adatainak elektronikus továbbítására vonatkozó szabályokat, valamint az egészségügyi dokumentáció megőrzése keretében előírja, hogy külföldi vények esetében, ha az eredeti külföldi vény a beteg kérésére visszaadásra kerül, akkor a gyógyszertár a másolati példányt őrzi meg 5 évig.

A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása:

A törvény lehetővé teszi - az ügyfél választása esetén - az elektronikus ügyintézést az egészségbiztosító által a gyógyszer, különleges táplálkozási igényt kielégítő tápszer árához, valamint a gyógyászati segédeszköz árához, illetve javítási díjához méltányosságból nyújtható támogatás eljárása során.

A törvény tartalmazza a gyógyászati segédeszközök meghatározott körének tekintetében az egyedi méltányosság keretében igényelhető támogatások kiterjesztését a kölcsönzés intézményére.

A módosítás pontosítja a gyermekvállalás további ösztönzése érdekében a csecsemőgondozási díjra (Csed.) és a gyermekgondozási díjra (Gyed.) jogosultak egyes csoportjai számára az ellátás kiszámítására és igénybevételére vonatkozó szabályokat.

Az egészségügyről szóló 1997. évi CLIV. törvény (a továbbiakban: Eütv.) módosítása:

A törvény több, a jogalkalmazás során felmerült korrekciókat tartalmaz.

Pontosításra kerülnek az életkorhoz kötött kötelező védőoltások alóli mentesüléshez szükséges igazolás kiállításának szabályai; a rendezvények egészségügyi biztosításával kapcsolatos felhatalmazó rendelkezés elemei, továbbá az egészségügyi válsághelyzet-kezelés rendszerének hatékonyabb megalapozása érdekében az ezt tartalmazó rendelkezések.

A pszichiátriai fejezetre vonatkozó módosítás célja egyrészt a Plesó kontra Magyarország európai emberi jogi bírósági ügy kapcsán született ítéletből fakadó jogalkotási kötelezettség figyelembevétele, másrészt a gyakorlatban felmerült igények kapcsán a gyógykezelés elrendelésével kapcsolatos bírósági eljárási szabályok pontosítása.

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény (a továbbiakban: Nvt.) módosítása:

Az Nvt. módosítása jogharmonizációs célú, tekintettel arra, hogy az Európai Parlament és Tanács 2014. április 3. napján új irányelvet adott ki a dohánytermékek és kapcsolódó termékek gyártására, kiszerelésére és értékesítésére vonatkozó törvényi, rendeleti és közigazgatási rendelkezései közelítéséről (2014/40/EU irányelv). A jogharmonizáció határideje 2016. május 20. Az Nvt. az irányelv átültetéséhez szükséges keretszabályokat tartalmazza, a részletszabályok az Nvt. végrehajtási rendeletében kerülnek átültetésre.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény (a továbbiakban: Gytv.) módosítása:

A törvény azokon a terápiás hiányterületeken, ahol még nem áll rendelkezésre hatékony gyógyszer, a gyógyszeres kezelések lehetőségeinek szélesítése érdekében a klinikai vizsgálatokban szerzett információk alapján ígéretes eredményességet mutató vizsgálati készítmények/gyógyszerek tekintetében bevezeti a forgalombahozatali engedély előtti gyógyszeralkalmazás intézményét. A módosítás továbbá jogharmonizációs feladatokat teljesít.

A biztonságos és gazdaságos gyógyszer- és gyógyászatisegédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény (a továbbiakban: Gyftv.) módosítása:

A törvény pontosítja a társadalombiztosítási támogatásban részesülő gyógyszerek forgalomba hozatali engedélyének jogosultjai és az Országos Egészségbiztosítási Pénztár között megkötésre kerülő támogatásvolumen-szerződésben rögzített befizetési kötelezettségre vonatkozó szabályozást.

A gyógyszertári igazgatás területén törvény megteremti a lehetőséget fiókgyógyszertár létesítésére olyan településrészeken, amely rendelkezik részönkormányzattal és a település lakosságszáma, továbbá a már működő gyógyszertárak száma miatt új közforgalmú gyógyszertár már nem létesíthető. A módosítás biztosítja, hogy ne képezze akadályát új fiókgyógyszertár létesítésének az az eset, amikor a hatóság felhívására határidőben nem tesz nyilatkozatot létesítési szándékáról a fiókgyógyszertár létesítésére elsődlegesen jogosult gyógyszertár működtetője, valamint minimális szolgálati időt ír elő a közforgalmú gyógyszertár számára annak érdekében, hogy a településen működő gyógyszertárak megfelelő módon elérhetőek legyenek a betegek részére. A törvény továbbá gyakorlatban felmerült pontosítási korrekciókat tartalmaz a gyógyszertári igazgatás területén.

Az egészségügyi ellátórendszer fejlesztéséről szóló 2006. évi CXXXII. törvény (a továbbiakban: Eftv.) módosítása:

A gyakorlati igények alapján szükségesnek mutatkozik a különböző fenntartásban működő szolgáltatók közötti kapacitás- átcsoportosítás lehetőségét megteremteni, egy rugalmasabb, a szükségletekhez jobban idomuló ellátórendszer létrehozásának céljával.

 
-----STARTING---POINT---RESZLETES---

Az 1. §-hoz

A szolgáltatásokról szóló uniós rendeleti, valamint hazai törvényi szintű szabályozással összhangban, törvényi szinten, az Ehi.-ben szükséges rendelkezni az adott szolgáltatási tevékenységet végző szolgáltatók nyilvántartásba vételéről, annak adattartalmáról, a közhiteles nyilvántartás közzétételére vonatkozó szabályról.

A 2. §-hoz

Számos olyan eset fordul elő, amikor egy egészségügyi szolgáltató nem szüneteltetést jelent be, hanem egy hirtelen fellépő akadály miatt nem tudja átmenetileg egy szakmában ellátni a betegeket, s ilyenkor az engedélyező hatóságnak soron kívül, azonnal intézkednie kell a folyamatos betegellátás biztosítása érdekében. Az intézkedések mielőbbi meghozatala a lakosság egészségügyi biztonsága miatt fontos. Ezért szükséges továbbá a fenntartót, illetve az OMSZ-t is tájékoztatni.

Az Országos Tisztifőorvosi Hivatal az egészségügyi dolgozók működési engedélyéhez kapcsolódóan nyilvántartást vezet többek között az egészségügyi szolgáltatók által foglalkoztatott egészségügyi dolgozókról, ily módon hozzájárulva az egészségügyi ágazati humánerőforrás tervezéshez. A módosítás a nyilvántartás adattartalmához igazodóan tartalmazza a releváns adatokat. Az alapellátási helyettesítés ténye egy ettől független, külön nyilvántartás részét képezi, az adatduplikáció elkerülése értekében szükséges a jogszabály pontosítása.

A 3. §-hoz

A felügyeleti díj arra tekintettel lett megállapítva az Ehi.-ben, hogy a természetes fürdővizek - jelenleg az üzemeltetők által végzett - vízminőség-vizsgálata a hatályos szabályozás módosításával hatósági feladattá válik; az üzemeltetők a díj megfizetésével „mentesülnek” a vízminőség-vizsgálatának feladata alól. Tekintettel azonban arra, hogy a módosítás az idei évben már nem lép hatályba, szükséges a felügyeleti díj tekintetében is törvényi szinten rögzíteni, hogy a fizetési kötelezettség az idei évben még nem terheli az üzemeltetőket.

A 4. §-hoz

Az iskolai kampányoltások és más kötelező védőoltások esetén az elektronikus [az Országos Szakmai Információs Rendszer (OSZIR) Védőoltási és oltóanyag logisztikai alrendszerébe történő] adattovábbítás jogi megalapozása érdekében szükséges a módosítás.

Az 5. és 10. §-hoz

Az Eüak. jelenlegi 4. számú melléklete tartalmazza azokat az anyagokat, amelyeknek foglalkozás gyakorlása közben kitett munkavállalók adatait a munkavédelmi hatóság nyilvántartja. Ezeket az anyagokat, a biológiai expozíciós- és hatásmutatókat, valamint határértékeiket tartalmazza a munkahelyek kémiai biztonságáról szóló 25/2000. (IX. 30.) EüM-SzCsM együttes rendelet is. A párhuzamos szabályozás elkerülésére a törvény az Eüak.-ot módosítva a miniszteri rendeletre utal a veszélyes anyagok felsorolása tekintetében azzal, hogy a törvényi szinten szabályozandó adatkezelési felhatalmazást és a továbbítandó személyes adatokat továbbra is az Eüak. tartalmazza.

A 6. és 8-9. §-hoz

A betegellátás megfelelő minőségének biztosítása érdekében a betegek utánkövetése és az esetleges szövődmények feltérképezése céljából szükséges a nagyízületi endoprotézisek beültetése esetén is létrehozni egy szakmai regisztert, hasonlóan a már működő Nemzeti Szívinfarktus-, illetve Rákregiszterhez. Figyelemmel arra, hogy a szakmai regiszterben rögzítendő protézisekre vonatkozó adatok a már működő Központi Implantátumregiszterben foglalt egyes adatkörökkel részben megegyező adatokat is tartalmaznak, indokolt kimondani, hogy a betegellátó a Központi Implantátumregiszterbe történő bejelentési kötelezettségét a protézisregiszter útján teljesíti, ezzel megelőzve párhuzamos bejelentéseket és nyilvántartásokat. Ezzel egyidejűleg a törvény rendelkezik a protézisregiszterbe bejelentett adatok informatikai átadásáról a Központi Implantátumregiszter részére E rendelkezés 2016. január 1-jén lép hatályba.

A 7. §-hoz

A külföldi vényre kiadott gyógyszerekről a gyógyszertárban eddig nem volt teljes körű nyilvántartási kötelezettség. A gyógyszertári nyilvántartások és az egészségügyi dokumentációs kötelezettségek teljessége érdekében kerül előírásra, hogy amennyiben az eredeti külföldi vény a beteg kérésére visszaadásra kerül, akkor a gyógyszertár a másolati példányt őrzi meg 5 évig.

A 11. §-hoz

A módosítás az informatikai fejlesztés nyomán lehetővé teszi az elektronikus kapcsolattartást a méltányosságból igénybe vehető egészségügyi szolgáltatások körén belül a gyógyszerek, különleges táplálkozási igényt kielégítő tápszerek, valamint gyógyászati segédeszközök tekintetében benyújtásra kerülő kérelmek esetében.

A 12. §-hoz

Az Ebtv. 5/B. § i) pontjának hatályos szövege a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény (a továbbiakban: Tbj.) 4. § x) pontjára hivatkozik, amely azonban már nem a közös háztartás fogalmát tartalmazza, ezért szükséges a közös háztartás fogalmának Ebtv.-ben történő meghatározása.

A 13. §-hoz

A törvény szerinti módosítás annak egyértelművé tételére irányul, hogy mely időszakra számított távolléti díjat, egészségügyi szabadságot kell figyelembe venni a szerződés szerinti jövedelem meghatározása során.

A 14. §-hoz

Tekintve, hogy az engedélyezés előtti gyógyszeralkalmazáshoz a gyógyszer gyártója hozzájárul és vállalja, hogy a gyógyszert térítésmentesen rendelkezésre bocsátja a kezelés teljes időtartama alatt, így indokolt kimondani, hogy az az E. Alap terhére nem vehető igénybe.

A 15. §-hoz

A törvény módosítja az Ebtv. 20. § (5) bekezdése szerinti, transzplantációs várólistára való felvétel szabályait tartalmazó rendelkezést és - hasonlóan már így szabályozott egyes egészségügyi ellátásokhoz - kiveszi a várólistára felvehető személyek köréből a megállapodás alapján egészségügyi szolgáltatásra jogosult személyeket. Aki ugyanis az egészségügyi szolgáltatásra a Tbj. 34. § (10) bekezdése alapján megállapodást kötött, jelenleg nem jogosult az Ebtv. 27. § (1) bekezdése alapján a harmadik államban igénybe vett sürgősségi ellátás belföldi költségének megtérítésére, az Ebtv. 27. § (3) bekezdése alapján uniós rendelet és nemzetközi egyezmény alapján ellátást igénybe venni, az Ebtv. 27. § (6) bekezdése alapján határon átnyúló ellátást igénybe venni, illetve az Ebtv. 28. § (1) bekezdése alapján Magyarországon nem hozzáférhető ellátást más országban az E. Alap terhére igénybe venni.

A 16-17. §-hoz

Technikai jellegű pontosítás.

A 18. §-hoz

A módosítás lehetővé teszi egyes gyógyászati segédeszközök egyedi méltányosság keretében történő kölcsönzését. Jelenleg a gyógyászati segédeszközök esetében méltányosságból támogatás a gyógyászati segédeszközök és alkatrészeik árához, valamint javítási díjához adható, azonban a betegek egy részének nincs szüksége az eszközre a teljes kihordási időre (pl. a betegemelők, vagy az anyatejes táplálást elősegítő mellszívók esetén). Az átmeneti állapotok esetében ezért szükséges lehetővé tenni ezen gyógyászati segédeszközök támogatással történő kölcsönzésének lehetőségét. A normatív támogatású gyógyászati segédeszköz kölcsönzési rendszerben jelenleg csak az oxigén koncentrátorok kölcsönzése valósul meg. Tekintettel arra, hogy a méltányossági kölcsönzés lehetővé tételének igénye csak bizonyos eszközkörben merül fel, szükséges ezek miniszteri rendeletben történő meghatározása.

Az intézkedéshez kapcsolódó felhatalmazó rendelkezést - az Ebtv. 83. § (6) bekezdésének módosítása tekintetében - a törvény 25. §-a tartalmazza.

A 19. §-hoz

A módosítás egyfajta új „kedvezmény szabályt” hoz létre azon kismamák ellátásainak megállapítására, akik - a GYED EXTRA intézkedéseinek hatására - az ellátás folyósítása mellett mennek vissza részmunkaidőben dolgozni. A módosítás célja, hogy egy újabb ellátás megállapításánál a magasabb naptári alap figyelembevételére legyen lehetőség, mivel enélkül előfordulhatna, hogy kevesebb lenne az ellátás összege, mint abban az esetben, ha vissza sem menne dolgozni a kismama.

A 20. §-hoz

A jelenlegi szabályok szerint más módon kell kiszámolni az ugyanazon gyermek után járó csecsemőgondozási díj és gyermekgondozási díj alapját. Ez indokolatlan és a kismamák egy részét hátrányos helyzetbe hozza, mert a gyermekük fél éves korában lecsökken az ellátásuk összege. Ez a csökkenés a minimálbér kétszeresének 70%-át meghaladó csecsemőgondozási díj esetén magyarázható a gyermekgondozási díj jogszabályban meghatározott felső határával, ennél alacsonyabb csecsemőgondozási díj esetében azonban nem méltányos és erősen rontja az érintettek biztonságérzetét. Ennek elkerülése érdekében harmonizálni szükséges a csecsemőgondozási díj és a gyermekgondozási díj alapjának kiszámítását.

A 21. §-hoz

A törvény a foglalkozási megbetegedés definíciójára tartalmaz pontosítást.

A 22. §-hoz

Indokolt a szabályozás módosítása akként, hogy amennyiben részben vagy egészben a sérült alkohol vagy kábítószer általi befolyásoltsága miatt következett be a baleset, akkor ne kerülhessen sor a baleset üzemi balesetként történő elismerésére.

A 23. §-hoz

A pénzbeli ellátások, baleseti táppénz iránti kérelmek elbírálása a NAV-hoz bevallott jövedelmi adatok alapján történik, ezért indokolt, hogy ha a kérelem elbírálása során derül ki, hogy hiányzik az adott biztosítottra vonatkozó bevallás, akkor a bevallásra kötelezett felszólításra kerüljön annak igazolása érdekében, hogy a bevallási kötelezettségének eleget tett. Ez gyorsabb ügyintézést eredményez, hiszen a hiányzó bevallás esetén nem kell külön ellenőrzési eljárást indítani.

A 24. §-hoz

Átmeneti rendelkezést tartalmaz.

A 25. §-hoz

A törvény 18. §-ához kapcsolódó felhatalmazó rendelkezést tartalmaz.

A 26. §-hoz

Szövegpontosító és hatályát vesztő rendelkezéseket tartalmaz.

Tekintettel arra, hogy az Ebtv. 48. §-át valamennyi biztosítási jogviszonyban alkalmazni kell, indokolt, hogy az ne csupán a foglalkoztatónál elért jövedelemről szóljon.

Az Ebtv. 64. § (2) bekezdése alapján a baleset üzemisége elismerése iránti kérelmet érdemi vizsgálat nélkül kell elutasítani, ha a baleset bekövetkezését követő egy év után kerül benyújtásra a kérelem. A Ket. 30. § d) pontjára tekintettel a baleset üzemiségének elismerésére irányuló kérelmet ebben az esetben érdemi vizsgálat nélkül kell elutasítani, vagyis érdemi döntés nem születik az ügyben, ezért szükséges módosítani az ehhez kapcsolódó Ebtv. 65. § (3a) bekezdésben az „érdemi döntés” kifejezést „döntés” kifejezésre.

A törvény 26. § (2) bekezdésének indoka egyrészt a jelenleg hatályos 60 napos várakozási idő hatályon kívül helyezése. Jelenleg, ha a gyermek 1 éves kora után az anya szeretne visszatérni a munkaerőpiacra és az apa szeretné igénybe venni a gyermekgondozási díjat, a hatályos szabályok szerint csak 60 nap várakozás esetén van munka mellett erre lehetősége. Ez indokolatlan megszorítás, hiszen az apa járulékfizetéssel megalapozta az ellátás igénybevételét, ezért a törvény a szabály hatályon kívül helyezéséről rendelkezik.

A 2010. évi kormányváltás előtt bevezetett szigorítás volt, hogy a szülést, illetve az ellátásra jogosultság megnyílását megelőző két éven belüli biztosítási jogviszony időtartamához igazították a gyermekgondozási díj folyósításának időtartamát. Így az ellátás a gyermek 2 éves koráig csak abban az esetben jár, ha a társadalombiztosítási jogviszonnyal megalapozott időtartam eléri a másfél évet. Társadalompolitikai okból és a bürokrácia csökkentése érdekében is indokolt, hogy a 365 nap társadalombiztosítási jogviszony megléte a gyermek 2 éves koráig alapozza meg az ellátásra való jogosultságot.

A 27. §-hoz

A törvény szerinti módosítás célja az, hogy a gyermekjogi képviselőkhöz hasonlóan megteremtődjön a betegjogi képviselők fokozott büntetőjogi védelme. A betegjogi képviselő jogszabályban rögzített feladatai végzése során, számos esetben közvetít vitás felek között, illetve aktív szerepet vállal az egészségügyi ellátórendszer szereplői közötti problémák kezelése során. Ennek megfelelően indokolt, hogy feladatai ellátása során jogi szempontból közfeladatot ellátó személynek minősüljön.

A 28. §-hoz

Az életkorhoz kötött kötelező védőoltások alóli mentesítésnél fontos, hogy az érintett gyermek vagy nagykorú kezelőorvosa adjon igazolási szakvéleményt, aki az adott esetet, és a mentességet szükségessé tevő okot pontosan ismeri.

A 29. §-hoz

Az Eütv. jelenleg nem határozza meg, hogy mely szerv az implantátumokkal kapcsolatos, 101/C. § szerinti nyilvántartással és a Központi Implantátumregiszterrel kapcsolatos hatósági ellenőrzési feladatok címzettje. Bár az Eütv. 101/B. § (1) bekezdés g) pontja alapján az Egészségügyi Nyilvántartási és Képzési Központ, mint az orvostechnikai eszközökkel kapcsolatos hatósági feladatokat ellátó szerv az implantátum beültetése, kivétele és cseréje során előírt nyilvántartással és a Központi Implantátumregiszterbe történő adattovábbítással kapcsolatos kötelezettségek megszegése esetén bírságot szabhat ki, de az ezzel kapcsolatos ellenőrzési hatáskör, a bírság kiszabását meghatározó ellenőrzési eljárás vonatkozásában nem került egyértelműen meghatározásra.

A 30. §-hoz

Az egészségügyi dolgozók továbbképzésére vonatkozó szabályozás alapján egyrészről a továbbképzés célja a megszerzett szakmai ismeretek folyamatos szinten tartása, másrészről pedig a továbbképzési időszak teljesítése elismerésre kerül annak, aki az adott továbbképzési időszak alatt szakvizsgát tesz. Az általános orvosok - fő szabály szerint - egészségügyi tevékenységet felügyelet mellett végezhetnek a szakvizsgájuk megszerzéséig (a fogorvosok, gyógyszerészek - összhangban az uniós szabályozással - ezzel ellentétben a diploma megszerzését követően jogosultak a szakképesítésük szerinti egészségügyi tevékenység önálló végzésére). Ily módon indokolt annak egyértelművé tétele, hogy a szakvizsga megszerzéséig a továbbképzési kötelezettség rájuk nem vonatkozik, hiszen a gyakorlatban többen teljesítik azt adott esetben önköltség terhére is.

A 31. §-hoz

Az Emberi Jogok Európai Bírósága Plesó kontra Magyarország ügyben meghozott ítéletében megállapítottakkal kapcsolatban vált szükségessé a pszichiátriai betegek gyógykezelésével és gondozásával kapcsolatos egyes fogalmak, eljárási szabályok áttekintése, pontosítása. A törvény pontosítja a veszélyeztető magatartás, közvetlen veszélyeztető magatartás fogalmak tartalmát.

A 32-34. §-hoz

A pszichiátriai eljárás során kirendelt igazságügyi elmeorvos szakértő eljárása kerül pontosításra az Eütv.-ben, mely szerint az igazságügyi elmeorvos szakértő véleményét írásban vagy legkésőbb a meghallgatáson szóban terjeszti elő.

A 35. §-hoz

A törvény az eljáró bíróság illetékességére vonatkozóan tartalmaz módosítást. Abban az esetben, ha a beteg az eljárás kezdeményezésekor a pszichiátriai intézetben tartózkodik, a kötelező pszichiátriai gyógykezelés elrendelésére a pszichiátriai intézet székhelye szerinti járásbíróság illetékes. A módosítás tartalmazza továbbá a kijelölt bírósági titkár eljárásának lehetőségét is.

A 36. §-hoz

Meghatározza a pszichiátriai gyógykezelés elrendeléséről szóló bírósági meghallgatásról készült jegyzőkönyv elemeit.

A 37. §-hoz

Egy esetleges egészségügyi válsághelyzet felszámolásához szükség lehet az egészségügyi ágazaton kívüli erők és eszközök bevonására is, például járványügyi helyzet esetén mentesítő képesítésekre. A Kormány a helyzet kezelése érdekében dönthet a képességek igénybevételéről.

A 38. §-hoz

Felhatalmazó rendelkezést tartalmaz; egy esetleges egészségügyi válsághelyzet felszámolása érdekében meg kell határozni a szükséges intézkedéseket, erre is ki kell terjeszteni az egészségügyi válsághelyzeti ellátást.

A 39. §-hoz

A törvény kijelöli, hogy mely szerv feladata az egészségügyi ellátáshoz szükségessé vált, de az Állami Egészségügyi Tartalékban fel nem lelhető eszközök beszerzése. Erre jelenleg nincs szabályozás, csupán az Állami Egészségügyi Tartalék visszapótlására vonatkozóan.

A 40. §-hoz

A rendezvények egészségügyi biztosításával kapcsolatos felhatalmazó rendelkezések pontosítása vált szükségessé a jogi szabályozás egységessége érdekében.

A 41. §-hoz

A CMX 15 válságkezelési gyakorlat tapasztalata szerint nem egyértelműen szabályozott az egészségügyi válsághelyzet kihirdetésének jogi formája. A törvény pontosítja a meglévő felhatalmazó rendelkezést ezeknek a szabályoknak a megalkotására.

A 42. §-hoz

A törvény 1. §-ában foglalt új előírásokhoz kapcsolódó hatályon kívül helyező rendelkezések.

A 43. §-hoz

Az Európai Unió Tanácsának 2014/688/EU végrehajtási határozata a négy anyag ellenőrzési intézkedések alá vonásáról már korábban átültetésre került az egyes egészségügyi és egészségbiztosítási tárgyú törvények módosításáról szóló 2014. évi CXI. törvénnyel. A jogharmonizációs klauzula azonban elmaradt, így annak pótlása ezzel megvalósul.

A 44. §-hoz

A Nemzeti Egészségfejlesztési Intézet Országos Addiktológiai Centruma elvégezte az új pszichoaktív anyaggá minősített anyagokról vagy vegyületcsoportokról szóló 55/2014. (XII. 30.) EMMI rendelet Új Pszichoaktív Jegyzékén szereplő 5 vegyület kockázatértékelését és kezdeményezte az anyag felvételét a pszichotróp anyagok listájára.

A 45. §-hoz

Az értelmező rendelkezések - Nvt. 1. §-a - a törvényben használt dohánytermékek fogyasztásának, forgalmazásával kapcsolatos fogalmak meghatározását tartalmazzák.

Az uniós irányelvvel való teljes összhang megteremtése érdekében szükséges az értelmező rendelkezések módosítása.

Az Nvt. értelmező rendelkezéseiben pontosításra kerülnek a dohánytermék, a dohányzás, a kombinált egészségvédő figyelmeztetés, gyűjtőcsomag fogalmak. A felsorolás továbbá kiegészül az egészségvédő figyelmeztetés, az általános figyelmeztetés, a tájékoztatás, a csomagolási egység, a dohányzási célú gyógynövénytermék és a határokon átnyúló távértékesítés fogalmának meghatározásával.

A 46. §-hoz

A módosítás az Nvt. tartalmának átláthatóbbá tétele mentén utal arra, hogy a törvény végrehajtására kiadott kormányrendeletben (Vhr.) foglalt előírásoknak a dohánytermék forgalomba hozatala során meg kell felelni a csomagolási egység és a gyűjtőcsomag tekintetében és az egészségvédő figyelmeztetések alkalmazására vonatkozóan. Egészségvédő figyelmeztetésnek minősül a szöveges figyelmeztetés, a kombinált egészségvédő figyelmeztetés, az általános figyelmeztetés és a tájékoztatás.

Az Nvt. módosítása utal arra, hogy a Vhr.-ben előírt általános figyelmeztetést a dohányterméket árusító üzlethelyiségben, illetve mozgó árusító hely kiszolgáló terében is el kell helyezni.

A dohánytermékek címkézésének és csomagolásának további részletes szabályait a Vhr. tartalmazza.

A 47. §-hoz

Az Nvt. dohánytermékek forgalomba hozatalának egyes korlátairól szóló rendelkezései kiegészülnek a 6/A. § és 6/B. § rendelkezéseivel az alábbiak szerint.

A nemdohányzók védelmére tekintettel az Nvt. 6/A. §-ában kerül meghatározásra, hogy a csomagolási egység, a gyűjtőcsomagok címkézése, illetve a dohánytermék nem tartalmazhat olyan elemet vagy megoldást, amely:

- a dohányterméket annak jellemzői, egészségügyi hatásai, veszélyei vagy a kibocsátások tekintetében téves benyomást keltő módon reklámozza, illetve ilyen módon annak fogyasztására ösztönöz; a címkék nem tartalmazhatnak a dohánytermék nikotin-, a kátrány- és a szén-monoxid-tartalmára vonatkozó információt;

- azt sugallja, hogy egy adott dohánytermék kevésbé káros, mint más dohánytermékek, vagy a füst egyes káros összetevői hatásának csökkentését célozza, vagy annak vitalizáló, energizáló, gyógyító, fiatalító, természetes, organikus jellemzőire utal, vagy arra utal, hogy más egészségügyi vagy életmódbeli előnyökkel jár;

- ízre, illatra, ízesítőanyagra vagy más adalékanyagra, illetve ezek hiányára a fogyasztók megtévesztésére alkalmas módon utal;

- élelmiszerre vagy kozmetikai termékre emlékeztet;

- azt sugallja, hogy egyes dohánytermékek biológiai úton könnyebben lebomlanak, vagy más környezeti előnyökkel bírnak;

- gazdasági előnyre utal (pl. „egyet fizet, kettőt kap”).

Az Nvt. 6/B. §-ában rögzítésre kerül a dohánytermékek fogyasztók részére történő, határokon átnyúló távértékesítésének tilalma.

A 48. §-hoz

A felhatalmazó rendelkezések kiegészülnek továbbá az irányelv átültetéséhez kormányrendeleti és miniszteri rendeleti szinten szükséges felhatalmazásokkal.

A törvény uniós jogi aktusoknak való megfelelést szolgáló rendelkezései kiegészülnek az 2014/40/EU irányelvre, továbbá a 2001/37/EK irányelv hatályon kívül helyezésére történő hivatkozással.

A 49. §-hoz

Technikai jellegű módosítás.

Az 50. §-hoz

Technikai jellegű módosítás.

Az 51-53. §-hoz

A Bizottság 357/2014/EU felhatalmazáson alapuló rendelete a 2001/83/EK európai parlamenti és tanácsi irányelvnek és a 726/2004/EK európai parlamenti és tanácsi rendeletnek az engedélyezés utáni gyógyszerhatásossági vizsgálatok előírását indokolttá tevő esetek tekintetében történő kiegészítéséről részletesen leírja, hogy mely esetekben kell elrendelni az engedélyezés utáni gyógyszerhatásossági vizsgálatok elvégzését. A Gytv. 7/A. § (2) bekezdését erre tekintettel szükséges módosítani annak érdekében, hogy rögzítésre kerüljön, hogy ezen vizsgálatokat a gyógyszerészeti államigazgatási szerv rendeli el.

A Gytv. 16. § (5) bekezdése a forgalombahozatali engedély jogosultjai számára ír elő kötelezettséget, oly módon, hogy a Magyarországon gyógyszer-nagykereskedelmi tevékenység végzésére engedéllyel rendelkező gyógyszer-nagykereskedők felől érkező megrendelések teljesítésével biztosítják a magyarországi betegellátási szükségletek kielégítését.

Indokolt a betegellátási igény - melynek jele a nagykereskedői megrendelés ténye - helyett a betegellátási szükséglet fogalmának használata, mely jobban kifejezi a jogalkotói szándékot. Továbbá indokolt bevezetni azokat a mentességeket/kivételeket, amikor a forgalombahozatali engedély jogosultja mentesülhet a nagykereskedők kiszolgálásának kötelezettsége alól.

Az 54. §-hoz

A módosítás célja, hogy a kivonásban, felfüggesztésben és visszahívásban érintett gyógyszerekkel felmerülő minden költség a forgalomba hozatali engedély jogosultját terhelje, ideértve azt az esetet is, amikor a beteg a felhívásnak eleget téve, a kivonás vagy a felfüggesztés indokával kéri a gyógyszer cseréjét a gyógyszertárban.

Az 55. és 59. §-hoz

Az Országos Gyógyszerészeti és Élelmezés-egészségügyi Intézet létrejötte és ezáltal a gyógyszerekkel, gyógyszerellátással kapcsolatos hatósági feladatok egy kézben összpontosulása nyomán már nincs szükség az egészségügyi államigazgatási szervnek a gyógyszerészeti államigazgatási szervvel párhuzamosan történő kijelölésére.

Az 56. §-hoz

Az emberi felhasználásra szánt gyógyszerek közösségi kódexéről szóló, 2001/83/EK irányelv 5. cikk (1) bekezdése kiveszi az irányelv hatálya - így többek között a forgalomba hozatali engedélyhez kötöttség - alól azon gyógyszerek felhasználását, amelyeket jóhiszeműen, egészségügyi tevékenység végzésére jogosult szakember előírásai alapján összeállítva szállítanak, és e személy közvetlen személyes felelősségére veszik igénybe betegei.

Előfordulhatnak olyan esetek, amikor egy beteg részére a gyógyulás egyetlen reményét olyan gyógyszer jelentheti, amely klinikai kipróbálás alatt áll vagy állt, vagy amely tekintetében a forgalomba hozatali engedélyezési eljárás folyamatban van. Annak érdekében, hogy a betegek részére megnyílhasson a gyógyulás további reménye, indokolt egy konkrétan meghatározott körben lehetővé tenni az engedélyezés előtt álló gyógyszerek alkalmazását.

Az emberi, illetve állatgyógyászati felhasználásra szánt gyógyszerek engedélyezésére és felügyeletére vonatkozó közösségi eljárások meghatározásáról és az Európai Gyógyszerügynökség létrehozásáról szóló 726/2004/EK rendelet 83. cikke tartalmaz hasonló rendelkezést. A nemzetközi terminológiában „compassionate use”-nak nevezett gyógyszerfelhasználásra a 726/2004/EK rendelet csak a hatálya alá tartozó (centrálisan engedélyezendő), klinikai vizsgálat vagy forgalomba hozatali engedélyezés alatt álló gyógyszerek tekintetében tartalmaz rendelkezéseket. Az engedélyezés folyamatában részt vesz az Európai Gyógyszerügynökség és az Emberi Felhasználású Gyógyszerek (konzultatív) Bizottsága. További feltétel még, hogy gyógyszerfelhasználás olyan betegek javára történhet, akik krónikus vagy maradandó károsodást okozó betegségben szenvednek, vagy akik betegsége életet veszélyeztető, és akik engedélyezett gyógyszerrel kielégítő módon nem kezelhetők.

A fentiekre tekintettel hazánkban is indokolt bevezetni az engedélyezés előtti gyógyszeralkalmazás intézményét az e §-ban rögzítésre kerülő feltételekkel, amely különleges méltánylást érdemlő betegellátási érdek fennállása esetén a forgalomba hozatali engedéllyel még nem rendelkező, kísérleti fázisban lévő, ígéretes eredményességű gyógyszerek esetében - a gyógyszerészeti államigazgatási szerv engedélye alapján - megengedi az alkalmazást.

Az 57. §-hoz

A felhatalmazás alapján az engedélyezés előtti gyógyszeralkalmazás részletszabályait az egészségügyért felelős miniszter rendelete határozza meg.

Az 58. §-hoz

Jogharmonizációs záradékot tartalmaz.

A 60. §-hoz

A helyes jogértelmezés elősegítésének érdekében szükséges a településrész fogalmának pontos meghatározása.

A 61-62. és 73. §-hoz

Az Országos Gyógyszerészeti és Élelmezés-egészségügyi Intézet létrejötte és ezáltal a gyógyszerekkel, gyógyszerellátással kapcsolatos hatósági feladatok egy kézben összpontosulása nyomán már nincs szükség az egészségügyi államigazgatási szervnek a gyógyszerészeti államigazgatási szervvel párhuzamosan történő kijelölésére.

A 63. §-hoz

A sávos befizetési kötelezettség számításánál a gyógyszerekre kifizetett tényleges támogatás nem tartalmazta a méltányossági támogatásra fordított összeget, figyelemmel arra, hogy annak előirányzata külön költségvetési soron került megállapításra. Tekintettel arra, hogy 2013. évtől kezdődően az egyedi méltányossági gyógyszerkiadásra fordítható összeget a Gyógyszertámogatás kiadásai jogcím előirányzata tartalmazza, indokolt a számítási alapba bevonni. Azon termékkörre kifizetett támogatást azonban - speciális beszerzésű gyógyszerkiadás jogcím, méltányossági alapon támogatott nem törzskönyvezett (import) készítmények, kedvezményezett státuszú gyógyszerek - melyre gyártói és kiegészítő gyártói befizetés sincsen megállapítva, nem indokolt a számítási alapba bevonni.

A 64. §-hoz

Annak érdekében, hogy a Magyar Gyógyszerészi Kamara indokolt esetben időben meg tudja indítani az etikai eljárásait, értesülnie kell a gyógyszertárak létesítésére és működtetésére vonatkozó határozatok tartalmáról.

A 65. §-hoz

A hatósági ügyintézés során bizonytalanságot okozott, hogy hogyan kell eljárni abban az esetben, ha a szabályozás szerint a földrajzi közelség alapján fiókgyógyszertárat nyitni jogosult gyógyszertár nem nyilatkozik arról, hogy fiókgyógyszertárat kíván-e nyitni. Ezért előírásra kerül, hogy amennyiben a közelebb eső közforgalmú gyógyszertár működtetője a hatóság felhívásár, a megadott határidőn belül nem nyilatkozik, úgy kell tekintetni, hogy nem kíván élni fiókgyógyszertár létesítési jogával.

Magyarországon számos olyan településrész van, mely gyakran több kilométer távolságra helyezkedik el a településen található gyógyszertáraktól, és mivel a település lakosságszáma és a már működő gyógyszertárak száma miatt új közforgalmú gyógyszertár nem létesíthető, így a lakosság gyógyszerellátása a településrészen nem megoldott. Ilyen esetekben a lakossági gyógyszerellátás biztosítása érdekében fiókgyógyszertár létesítése lehet indokolt.

A 66. §-hoz

A lakossági gyógyszerellátás folyamatosságának biztosítása érdekében indokolt előírni, hogy az áthelyezett gyógyszertárnak 6 hónapon belül meg kell kezdenie a működését.

A 67. §-hoz

A gyógyszerellátás lakossági igényekhez történő igazítása érdekében szükséges egy minimális (legalább heti 30 óra) szolgálati idő előírása.

A 68. §-hoz

Technikai jellegű módosítás.

A 69. §-hoz

Fontos betegbiztonsági érdek fűződik ahhoz, hogy az internetes gyógyszertárak nyilvántartása közhiteles legyen.

A 70. §-hoz

A gyógyszerészi kompetenciák megújítása és fejlesztése, valamint a napi gyakorlatban való kiteljesedése érdekében a közforgalmú és az intézeti gyógyszertárak vezetéséhez szakgyógyszerészi vizsga előírása szükséges, mellyel a gyógyszertár-vezetéshez elengedhetetlen magasabb szintű elméleti és gyakorlati ismeretek megszerzése biztosítható. Nagyon fontos, hogy a gyógyszertárak vezetői többek között vezetési, szervezési menedzsment ismeretekkel rendelkezzenek, képesek legyenek a gyógyszertári minőségügyi rendszer kialakítására és irányítására, kórházi informatikai rendszerek alkalmazására, gyógyszergazdálkodásra. Ezeket az ismereteket a szakgyógyszerész-képzés során sajátíthatják el.

Az Európai Unió számos országában is van gyógyszerészi szakképzés, amelyekre jellemző, hogy a szakgyógyszerészi szakirányok mellé szakmai kompetencia is társul. Így valósul meg az a fontos elv, hogy szakfeladatot csak az arra kiképzett szakember láthat el.

A módosítás szerint a hazai szakképzéssel egyenértékű, Uniós tagországban szerzett szakképesítés elismerésre kerül.

A 71. §-hoz

Konkrét eset hívta fel a figyelmet, hogy jogszabály nem rendezi annak kérdését, amikor a gyógyszertár személyi jogos gyógyszerésze önhibáján kívül nem tud eleget tenni személyes vezetési kötelezettségének, illetve nem képes felelős vezető kijelölésére sem. A gyógyszertár működtetése és ezzel a lakossági gyógyszerellátás folyamatos biztosítása érdekében indokolt lehetővé tenni, hogy a gyógyszertár működtetője kérelmezhesse felelős vezető alkalmazását.

A 72. §-hoz

A törvény átmeneti szabályt tartalmaz a folyamatban lévő gyógyszertár áthelyezésekre. A közforgalmú és az intézeti gyógyszertárak vezetéséhez feltételként előírandó szakgyógyszerészi vizsga megszerzésére felkészülési időként pedig tíz éves átmeneti időt biztosít a gyógyszertárvezetőknek, illetve meghatározott korhatár felettiek részére teljes mentességet tesz lehetővé.

A 74. §-hoz

A Gyftv. 26. § (6) bekezdésének módosításával lehetővé válik, hogy a támogatásvolumen-szerződésre vonatkozó feltétel(ek) - a Gyftv. 26. § (5) bekezdésben felsorolt - szerződéses feltételekkel együttesen is alkalmazható(k) legyen(ek).

A szövegcserés módosítással fiókgyógyszertár létesítése településrészen is megvalósulhat. Magyarországon számos olyan településrész van, mely gyakran több kilométer távolságra helyezkedik el a településen található gyógyszertáraktól, és mivel a település lakosságszáma és a már működő gyógyszertárak száma miatt új közforgalmú gyógyszertár nem létesíthető, így a lakosság gyógyszerellátása a településrészen nem megoldott.

A törvény e §-a továbbá technikai pontosítást tartalmaz.

A 75. §-hoz

Technikai jellegű, koherencia-teremtő pontosításokat tartalmaz.

A 76. §-hoz

A gyakorlati igények alapján szükségesnek mutatkozik a különböző fenntartásban működő szolgáltatók közötti kapacitás- átcsoportosítás lehetőségét megteremteni, egy rugalmasabb, a szükségletekhez jobban idomuló ellátórendszer létrehozásának céljával.

A 77. §-hoz

Az egészségügyben működő szakmai kamarákról szóló 2006. évi XCVII. törvény módosításáról szóló 2011. évi XXIII. törvény lehetővé tette, hogy a 2011. április 11-ét megelőzően betöltött kamarai tisztségek, az azonos tisztségre való kétszeri megválaszthatóság törvényi követelménye szempontjából figyelmen kívül maradjanak, ennek egyértelművé tételét szolgálja a módosítás.

A 78. §-hoz

A törvény módosítása a humángenetikai vizsgálatokat is végző egészségügyi szolgáltatók működési feltételeit érinti. A jelenlegi előírás szerint minden humángenetikai vizsgálatot végző egészségügyi szolgáltató köteles biobankot fenntartani, ez azonban nehézséget okoz, mivel humángenetikai vizsgálatokat olyan molekuláris genetikai laboratóriumokban is végeznek, ahol csak rövid távú tárolás történik, illetve a rövid tárolás után megsemmisítik a genetikai mintát és nem kerül biobankba. Erre tekintettel kerül sor ennek az előírásnak a hatályon kívül helyezésére.

A 79. §-hoz

A különböző dohányáruk minimális mennyiségének meghatározása.

-----STARTING---POINT---VEGE---

A 80-81. §-hoz

Hatályba léptető rendelkezéseket és jogharmonizációs záradékot tartalmaznak.