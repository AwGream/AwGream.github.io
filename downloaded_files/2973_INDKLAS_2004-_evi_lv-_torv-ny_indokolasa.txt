2004. évi LV. törvény indokolása

az elektronikus aláírásról szóló 2001. évi XXXV. törvény módosításáról

-----STARTING---POINT---ALTALANOS--- 

Az elektronikus aláírásról szóló 2001. évi XXXV. törvény (a továbbiakban: Eat.) módosítása kettős cél elérését kívánja elősegíteni. Egyrészt a 2003. év folyamán az Európai Bizottság számára készült szakértői jelentés alapján a magyar jogrendbe már átültetett, az Európai Parlament és Tanács az elektronikus aláírások közösségi programjáról szóló 1999/93/EK irányelvével (a továbbiakban: EAI) összhangban pontosítja az Eat. intézményrendszerét, másrészt - a szabályozási környezet egyszerűsítésével - hatékonyan kívánja elősegíteni az elektronikus aláírás használatának hazai elterjedését.

Az információs társadalmi tárgyú jogszabályok közül kulcsfontosságúnak minősülő elektronikus aláírási irányelvnek a 2001. évi XXXV. törvénnyel a magyar jogrendbe történő átültetésével hazánk jogharmonizációs kötelezettségének eleget tett. Az EAI 12. cikke azonban arról is rendelkezett, hogy az alkalmazással kapcsolatos eredményeit át kell tekinteni. A folyamat első szakaszában 2003. év során szakértői jelentés készült, amely a magyar szabályozással kapcsolatban a hatályos törvény intézményrendszerének hibáira hívta fel a figyelmet. A törvény egyszerűsíti, áttekinthetőbbé teszi, s az EAI által használt terminológiának megfelelően pontosítja a törvény fogalomhasználatát. A módosítás által érintett további szabályozási területek a szolgáltató adatszolgáltatási kötelezettségének előírása (6. §), az önkéntes akkreditáció lehetővé tétele (8. §), az időbélyegzés-szolgáltatás nyújtásával kapcsolatos szabályok törvényi szinten való megállapítása (9. §), az elektronikus archiválási szolgáltatásra, az archiválási szolgáltató adatkezelésére, az archiválási szolgáltatást igénybe vevő kötelezettségeire, az archiválási szolgáltató kártérítési felelősségére és az archiválási szolgáltatás nyújtásának befejezésére vonatkozó előírások (10. §), illetőleg a technológiakövetés követelményével összefüggésben a Hatóság speciális feladatainak megállapítása (12. §).

A törvény figyelembe vette azokat a folyamatokat is, amelyek a Magyar Információs Társadalom Stratégiában kitűzött célokkal összhangban 2003. év végén kezdetüket vették, s melyek - úgy az elektronikus kormányzati, mint gazdasági kapcsolatok viszonyrendszerében - az elektronikus aláírási szolgáltatások hazai helyzetében, az elektronikus aláírás társadalmi szintű elterjesztésében döntő fordulatot jelentenek: e folyamatokat elsődlegesen egy új szolgáltatási forma, az elektronikus archiválás bevezetésével (és a kapcsolódó jogintézményi rendszer teljes körű megteremtésével) támogatja.

-----STARTING---POINT---RESZLETES---

Az 1. §-hoz

Az Eat. 2. §-a meghatározza a törvényben használt egyes fogalmakat: e fogalom-értelmezések nem csak az Eat.-re, de minden olyan jogszabályra nézve kötelezően irányadóak, melyek azokat említik. Az Eat. jelenlegi 2. §-ának 21. pontja fogalom-meghatározást tartalmaz: a módosítás - az egyéb törvényi változásokra tekintettel - ezek egy részét hatályon kívül helyezi, másokat részben vagy egészben új fogalom-meghatározásokkal vált fel, illetőleg új fogalmakat is bevezet. Nem változik az aláírás-létrehozó adat, az aláírás-ellenőrző adat, az aláírás-létrehozó eszköz, a biztonságos aláírás-létrehozó eszköz, az elektronikus aláírás, az elektronikus aláírás ellenőrzése, az elektronikus aláírás felhasználása, az elektronikus aláírás-hitelesítési szolgáltató, az elektronikusan történő aláírás definíciója.

Az aláíró a hatályos fogalom-használat szerint az a természetes személy, akihez az elektronikus aláírás hitelesítés-szolgáltató által közzétett aláírás-ellenőrző adatok jegyzéke szerint az aláírás-ellenőrző adat kapcsolódik. A módosítás e fogalmat jelentősen egyszerűsíti, nem az aláírásra való jog keletkezéséhez, hanem - vélelmezve azok jogszerű meglétét - az aláírót megillető alapvető jogosítványokhoz (birtoklás és használat) köti.

Az elektronikus aláírási termék jelenlegi meghatározása szerint olyan szoftver vagy hardver, amely elektronikus aláírással kapcsolatos szolgáltatások nyújtásához, így különösen elektronikus aláírások, illetőleg időbélyegző készítéséhez vagy ellenőrzéséhez használható. Az új fogalom-meghatározás utal arra, hogy a - tartalmilag is bővült - szolgáltatási kör (az elektronikus aláírással kapcsolatos szolgáltatásokon túl ide kapcsolva az elektronikus aláírások, illetőleg időbélyegző készítéséhez vagy ellenőrzéséhez történő felhasználhatóságot is) nyújtásához a hardver- és szoftver mellett egyéb összetevők is igénybe vehetők.

Az Eat. hatályos 2. §-ának 12. pontja határozza meg az elektronikus dokumentum, 13. pontja az elektronikus irat, 14. pontja az elektronikus okirat fogalmát. E megkülönböztetés a gyakorlatban gyakran okozott zavart: a módosítás az elektronikus irat és okirat fogalmi megszüntetése mellett új, egységes elektronikus dokumentum-definíciót vezet be. Az új fogalom-használatnak megfelelő szabályozást a törvény a 18. § (1)-(2) bekezdése tartalmazza.

A - hatályos szövegben az elektronikus iratról rendelkező, de a fentiek szerint okafogyottá vált - 2. § 13. pontja helyébe új fogalom-meghatározás lép: az elektronikus aláírás érvényesítése. A törvény által beépített új 2. § 14. pont a módosítással lehetővé tett elektronikus archiválási szolgáltatás szempontjából kulcsfontosságúnak minősülő érvényességi lánc fogalmát definiálja, amely a módosítás által a törvényben lehetővé tett új szolgáltatási formák sajátosságaihoz kapcsolódóan határoz meg jogszerűségi, hitelességi követelményeket. Az archiválási szolgáltatás összefüggésében a törvény a következő új fogalmakkal egészíti ki az Eat-ot: az archiválás szolgáltató (2. § 22. pontja) valamint - az elvárható biztonságossági szintre is tekintettel lévő technológiai követelményrendszer felállításával - a lenyomat (2. § 26. pontja) definícióival.

A fokozott biztonságú elektronikus aláírás (2. § 15. pontja), az időbélyegző (2. § 16. pontja), a minősített elektronikus aláírás (12. § 17. pontja), a minősített hitelesítés-szolgáltató (12. § 18. pontja) és a tanúsítvány (12. § 21. pontja) fogalom-meghatározásának módosítása az Eat. új, az egyszerűsítés követelményének megfelelő rendelkezéseinek egymással való összhangját kívánja biztosítani.

Az Eat. 2. §-ának 20. pontja határozza meg az elektronikus aláírással kapcsolatos szolgáltatásokat (Eat. 6. § (1) bekezdés) nyújtó szolgáltatók tevékenységével kapcsolatos részletes eljárási és egyéb működési szabályokat tartalmazó szolgáltatási szabályzat definícióját. A módosítás által lehetővé tett új szolgáltatási formák vonatkozásában a törvény új rendelkezésként ún. hitelesítési rend (2. § 23. pont), valamint időbélyegzési rend (2. § 24. pont) alkalmazását is előírja.

A törvény kiegészíti az Eat-ot az igénybe vevő fogalmával (2. § új pontja). Az új fogalom bevezetése megszünteti az Eat. hatályos szabályozási rendszerének aszimmetrikus, elsődlegesen a szolgáltatói kötelezettségekre, jogosítványokra összpontosító voltát, s a jogbiztonság magasabb fokán teszi lehetővé az ügyféljogok meghatározását és érvényesíthetőségét. Hasonló célból definiálja a törvény önálló fogalomként a (minősített hitelesítés-szolgáltatótól különböző) minősített szolgáltatót (2. § 27. pontja) és a szolgáltatót (2. § 28. pontja) is: a specifikus meghatározások az általános szolgáltató-fogalomhoz képest a törvény más rendelkezéseivel összhangban határoznak meg többletkövetelményeket.

A 2. §-hoz

Az Eat. 4-5. §-ai az elektronikus dokumentum, illetve az elektronikus aláírással kapcsolatos szolgáltatások jogkövetkezményeit állapítják meg. A 4. § hatályos (1)-(6) bekezdései az elektronikus aláírással aláírt, illetőleg elektronikus aláírással ellátott dokumentumok, elektronikus aláírási termékek, az aláírás-létrehozó adat és az időbélyegzés vonatkozásában - a törvényben rögzített körülmények megléte esetén - a jogkövetkezményekre nézve vélelmeket állítanak fel: a 4. § (7) bekezdése pedig [a 3. § (2) és (7)-(8) bekezdésének keretein belül] lehetővé teszi, hogy az elektronikus dokumentumhoz illetve az elektronikus aláírással kapcsolatos termékhez törvény további jogkövetkezményeket fűzzön. A módosítások egyrészt az aláírás-létrehozó adat az aláírás-létrehozó eszközön való elhelyezésére és az időbélyegzés elhelyezésére vonatkozó vélelmeket érintik, másrészt pedig - a törvénymódosítással lehetővé vált új szolgáltatási formákra tekintettel - új vélelmeket is felállítanak. A törvény által beiktatott 4. § (5)-(6) bekezdése a szolgáltatókról vezetett nyilvántartások szabályainak változásaira (az Eat. új 19. §-ának a) pontja) tekintettel pontosítja a szöveget, a 2. § (3) bekezdése pedig a - meghatározott feltételeknek megfelelő - elektronikus aláírással ellátott elektronikus dokumentum archiválást végző szolgáltatók és az archivált dokumentumok, illetőleg a papíralapú dokumentumokról készített elektronikus dokumentumokhoz (konverzió) fűződő jogkövetkezményekre nézve állapít meg vélelmet. Míg az első esetben a módosítás megállapítja a vélelem beállásához szükséges követelményrendszert is (az archiválást olyan szolgáltató végzi, amely az archiválási szolgáltatás tekintetében a szolgáltatók nyilvántartásában minősített szolgáltatóként szerepel) a második esetben csak a lehetőséget magát rögzíti, a másolatkészítés módjának megállapítását (az egyes ágazati sajátosságokra is tekintettel levő) külön jogszabályok hatáskörébe utalja. Az újonnan beiktatott két bekezdésre tekintettel az Eat. hatályos 4. § (7) bekezdésének számozása - változatlan tartalommal - 4. § (9) bekezdésre változik.

A 3. §-hoz

Az Eat. jelenleg hatályos 6. §-a taxatív módon felsorolja az elektronikus aláírással kapcsolatos szolgáltatásokat, és megállapítja az egyes szolgáltatásfajták tartalmát. A törvény e felsorolást egészíti ki az elektronikus archiválás szolgáltatással. Az Eat. hatályos 6. §-ának (4) bekezdése az egyes szolgáltatások egyenkénti vagy együttes nyújtásának lehetőségéről, a hitelesítés-szolgáltatók tanúsítvány-kibocsátási jogairól rendelkezik: e bekezdés számozása (a bekezdés tartalmának kismértékű módosulásával) a módosítással változik, helyébe az elektronikus archiválási szolgáltatás keretében nyújtott szolgáltatások tartalmának összefoglaló meghatározása lép, a jelenlegi 6. § (4) bekezdésében foglaltak - az elektronikus archiválási szolgáltatás megjelenésére, illetőleg a hitelesítési politikára való utalást magában foglaló változásokkal - a hatályon kívül helyezett 6. § (5) bekezdés helyére lépnek.

A 4. §-hoz

A törvény - az Európai Unió vonatkozó irányelvének implementálását ellenőrző, a Bizottság megrendelésére készült szakértői jelentés alapján - módosítja az Eat. szolgáltatásnyújtás általános feltételrendszerére vonatkozó szabályozását. Az új szabályok szerint nem változik a 6. § (1) bekezdés a)-d) pontja szerinti szolgáltatások nyújtására jogosultak köre, illetőleg a bejelentésre nyitva álló határidő. Lényeges viszont, hogy a bejelentés időpontjában minden, a nyilvántartásban majd közzétételre kerülő, a szolgáltatóra és az általa nyújtani kívánt szolgáltatásra vonatkozó információ rendelkezésére álljon: ezért bővül a bejelentéshez kötelezően csatolandó mellékletek köre, s a szolgáltatónak ezen túlmenően nyilatkoznia kell arról is, hogy tevékenységét minősített szolgáltatóként kívánja-e folytatni.

A törvény az Eat 7. §-ának új (3)-(4) bekezdésében szabályozza az elektronikus aláírással kapcsolatos szolgáltatásra vonatkozó „minősített” jelző használatának jogosultságát, megszünteti a fokozott biztonságú és minősített elektronikus aláírás, illetőleg az időbélyegző előállításához használt aláíró eszközökre és egyéb elektronikus aláírási termékekre vonatkozó előzetes akkreditáció és nyilvántartásba vétel kötelezettségét (az EU tagállamaiban nyilvántartásba vett tanúsító szervezetek által kiadott igazolásokat is elfogadva bevezeti viszont azt a tanúsítvány és időbélyegző előállításához használt eszközökre), illetőleg a szolgáltató működésével kapcsolatos változások vonatkozásában a Hatóság felé bejelentési kötelezettséget állapít meg. A szemléletbeli megújulást tükrözi a 7-8. § címének változása is: a hatályos „A szolgáltatások nyújtásának feltételei” cím „Bejelentés”-re módosul.

Az 5. §-hoz

Az Eat. hatályos 8. §-a a 6. § (1) bekezdésében meghatározott szolgáltatásokat minősített szolgáltatásként nyújtani kívánó szolgáltatóval szemben egyrészt technológiai, személyi és jogi többletkövetelményeket állapít meg, másrészt a Hatóságtól - eljárási rend megállapítása mellett - előzetes minősítés beszerzésének kötelezettségét írja elő. Az Európai Bizottság felkérésére készült szakértői jelentésre figyelemmel újraszabályozza az Eat. 8. §-át, ennek eredményeképpen megszűnik az előzetes minősítési eljárás: a törvény mindössze azt írja elő, hogy a bejelentése alapján minősített szolgáltatatási tevékenységet folytatni kívánó szolgáltatónak működése során folyamatosan milyen feltételeknek kell megfelelnie (8. § (1) bekezdés). Ezek közül kiemelendő, hogy a szolgáltatást nyújtó természetes személy, illetőleg a jogi személy vagy jogi személyiséggel nem rendelkező szervezet vezető tisztségviselője, illetőleg vezetője és alkalmazottai csak büntetlen előéletűek lehetnek: így a Hatóságnak azt a törvény által biztosított a jogosítványát, hogy a büntetlen előélet ellenőrzése céljából a bűntettesek nyilvántartásából adatot igényelhessen, változatlan tartalommal az Eat. 8. §-ának új (2) bekezdése tartalmazza.

A 6. §-hoz

Alapvető társadalmi érdek, hogy az elektronikus aláírással összefüggő szolgáltatások piacáról, annak változásairól, a piaci szereplők helyzetéről a - nem felügyeleti jogkörét gyakorló - Hatóság átfogó tájékoztatást szerezzen: ez teszi lehetővé az elektronikus aláírás társadalmi elterjesztését célzó programok irányának megállapítását, s segíti a még meglévő akadályok felszámolásáról rendelkező döntések meghozatalát. A törvény - önálló alcím („A szolgáltatók adatszolgáltatási kötelezettsége”) alatt - a törvény hatálya alá tartozó szolgáltatók és a Hatóság dinamikus kapcsolatrendszerében állapít meg sajátos eljárási szabályokat. Az adatok szolgáltatása és felhasználása egyrészt célhoz kötött (a Hatóság a feladatai ellátásához szükséges felmérések, elemzések és értékelések készítése érdekében igényelhet adatokat, s a szolgáltatott adatok nem használhatók fel a szolgáltató ellen eljárás lefolytatására), másrészt a Hatóság aktusát (a határidőt, formát, a mulasztási szankciókat s az adatkezelés és felhasználás módjáról való tájékoztatást is magában foglaló határozat) igényli. A szolgáltató adatszolgáltatása önkéntes is lehet: ebben az esetben (az adatszolgáltatás nem kötelező voltára való figyelmeztetés mellett) annak teljesítésére külön fel kell hívni a szolgáltatót. Az önkéntes adatszolgáltatásra vonatkozó, további garanciális szabály, hogy arra csak a vonatkozó jogszabályi rendelkezések keretei között, s más, személyes adatnak nem minősülő adatok vonatkozásában kerülhet sor. A Hatóság a piacfelmérő, elemző és értékelő feladataihoz felhasználhatja az Informatikai és Hírközlési Minisztérium számára az Országos Statisztikai Adatgyűjtési Program keretében a törvény hatálya alá tartozó tevékenységet végző szolgáltatók által szolgáltatott adatokat is.

A 7. §-hoz

Az EAI 2. cikkének (13) bekezdése rendelkezik az önkéntes akkreditáció lehetőségéről: ez olyan, kifejezetten a hitelesítés-szolgáltatásokra vonatkozó jogokat és kötelezettségeket meghatározó engedélyt jelent, amelyet az érintett hitelesítés-szolgáltató kérelmére az az állami vagy magánszervezet ítél oda, amely az ilyen jogok és kötelezettségek megállapítását, felügyeletét végzi. Ez esetben a hitelesítés-szolgáltatónak mindaddig nincs joga az engedélyből adódó jogok gyakorlására, amíg e szerv vagy szervezet határozatát meg nem kapta. A szakmai önszabályozás eszköztárának bővülését, nagyobb felelősségvállalását támogató, az igénybe vevők a szolgáltatóba és szolgáltatásaiba való bizalmát erősíteni tudó lehetőségről az Eat. hatályos szövege csak közvetett módon, a törvény 3. számú Mellékletében, a minősített hitelesítés-szolgáltatókra vonatkozó előírások között rendelkezik. E § célja, hogy az önkéntes akkreditációt minden szolgáltató szervezet, rendszer, termék stb. vonatkozásában lehetővé tegye. A - többletkövetelményeknek való megfelelést vállaló - szolgáltató alapvető érdeke, hogy megfelelőségét a szolgáltatása iránt érdeklődő ügyfelek és az igénybe vevők tudomására hozza, ezért a törvény lehetővé teszi, hogy a tanúsítás tényét a szolgáltató hirdetésében, hivatalos levelezése során és bármely egyéb módon feltüntetesse.

A 8. §-hoz

Az Eat. a hitelesítés-szolgáltatási tevékenység sajátos szabályait megállapító 9-10. §-a átfogóan szabályozza az e tevékenységet végző szolgáltatók jogait és kötelezettségeit. Fogyasztóvédelmi szempontból ezek közül kiemelten fontosnak minősül az igénybe vevő előzetes tájékoztatása. A hatályos szabályozás rendelkezik a szolgáltatás felhasználásának módjáról, biztonsági fokáról, szolgáltatási szabályzatáról, valamint a szerződés korlátozó feltételeiről. E § (1) bekezdése e tájékoztatási kötelezettség tartalmát bővíti, illetőleg egészíti ki, a (2) bekezdés pedig a szolgáltató a tanúsítványokkal kapcsolatos, az Eat. 9. §-ának (7) bekezdésében megállapított megőrzési kötelezettségének gyakorlása során lehetővé teszi, hogy e kötelezettségének minősített archiválási szolgáltató igénybevételével is eleget tehessen.

A 9. §-hoz

Jelen § a hatályos Eat. szerinti további elektronikus aláírással kapcsolatos szolgáltatások tekintetében tartalmaz részletes szabályozást, az előbbi §-ban szabályozott hitelesítés-szolgáltatóhoz és a továbbiakban szabályozott archiválási szolgáltatóhoz hasonlóan. Az aláírás-létrehozó eszközökre, az aláírás létrehozó adat elhelyezésére, illetve az időbélyegző szolgáltatóra vonatkozóan a tervezet rögzíti a szolgáltató tevékenységének főbb elemeit és feltételeit.

A 10. §-hoz

A § az elektronikus aláírások hosszú távú archiválásának lehetőségét megteremtő szolgáltatással egészíti ki az Eat-ot. Hosszú távon jelen esetben azt az időtávot értjük, amelyen belül az irat hitelesítésekor használt kriptográfiai algoritmus elavul, vagy a hordozó média ill. a megjelenítő szoftver kereskedelmi forgalomban már nem kapható. Az elektronikus dokumentum hiteles megőrzéséről csak akkor beszélhetünk, ha a dokumentum középtávon - a European Electronic Signature Standardization Initiative (Európai Elektronikus Aláírások Szabványosítási Kezdeményezése, a továbbiakban: EESSI) meghatározása szerint középtávnak számít az az időtáv, amelyben az aláírás elhelyezésekor rendelkezésre álló információk (pl. visszavonási listák (CRL-ek) már nem elérhetők) - illetve hosszú távon (az EESSI szerint: ha az aláíráskor használt kriptográfiai algoritmus már nem biztonságos) is hiteles.

Az EESSI a digitális aláírások érvényesítésének három esetét: a rövid-, a közép- és a hosszú távú érvényesítést különbözteti meg, s a három esetben felmerülő archiválási feladatokat az ETSI vonatkozó szabványában meghatározott aláírás-formátumok alkalmazásához kapcsolva írja le.

A rövid távú érvényesítés esetén három, az Európai Szabványügyi Intézet (a továbbiakban: ETSI) által meghatározott elektronikus aláírás formátum kap jelentőséget:

- az ES formátum az aláírást és az aláíróra vonatkozó alapinformációkat tartalmazza;

- az ES-T formátum az ES formátumban található információk mellett időpecsétet is tartalmaz;

- az ES-C formátumban az ES-T formátumhoz képest szerepelnek azok az információk is (mindenekelőtt a tanúsítványra, annak visszavonási státuszára vonatkozóan), amelyek a hosszabb távú megőrzéshez szükségesek.

Az aláíró szükség szerint alkalmazza az ES, ES-T vagy ES-C formátumot. Elképzelhető, hogy az aláírás időpontja számára lényegtelen, így csupán az ES formátumot használja; lehetséges az is, hogy a partnerkapcsolatokban hatályosuló aláírási szabályzat (signature policy) annak ellenére az ES formátum használatát engedélyezi, hogy az aláírás időpontjának jelentősége van, s más eszközökkel küszöböli ki az időpecsét hiányából fakadó következményeket. A rövidtávú archiválás esetén lényeges követelmény, hogy vagy az aláíró szolgáltassa az ES-C formátumú aláírást, vagy a szolgáltató képes legyen az annak létrehozásához szükséges információk beszerzésére. Amennyiben ez nem lehetséges, úgy közép- és hosszú távon az archiválás értelmetlen (hiszen az aláírás érvényességére már a kezdeti érvényesítés esetén sem áll rendelkezésre elég információ).

Középtávú érvényesítésnek nevezi az EESSI, ha az érvényesítés olyan időpontban történik, amelyben az aláírás érvényességének megállapításához szükséges információk már nem használhatók (így pl. valamely CA tanúsítvány, illetve bármely, a tanúsítási láncban szereplő tanúsítvány kompromittálódott, valamely CA megszüntette működését, a visszavonási listák nem elérhetőek, stb.). Középtávú érvényesítés esetén tehát szükséges a teljes tanúsítási lánc és a vonatkozó visszavonási információk beszerzése, illetve ezen időpecsét elhelyezése. A középtávú érvényesítéshez kapcsolódó aláírásformátumok a következők: az ES-X formátum, amely az ES-C formátumon túl tartalmazza a tanúsítási láncra és az azzal kapcsolatos visszavonási státuszokra vonatkozó információkat; valamint az ES-XT formátum, amely az ES-X formátum bővítése időpecsét-információval.

A hosszú távú érvényesítés esetén a cél olyan megőrzés biztosítása, amely megfelelő választ ad arra a problémára, hogy az aláíráskor használt kriptográfiai algoritmus hosszú távon már nem biztonságos, azt feltörik, és lehetővé válik a nyilvános kulcsból a titkos kulcs származtatása illetve adott lenyomattal (hash) rendelkező dokumentum produkálása. E körben szükséges előírni az archiválási szolgáltató kötelezettségeként azt, hogy az kövesse a kriptográfiai algoritmusok elavulásának folyamatát, s azokra időben reagáljon (pl. új, biztonságos algoritmuson alapuló időbélyegző elhelyezésével). A szabályozás ebben a körben úgy is történhet, hogy valamely független szakértői csoport feladata a technológia fejlődésének követése, amely meghatározott időszakonként közzéteszi az elfogadott kriptográfiai algoritmusokat, illetve előre nem látható, az algoritmusok biztonságát fenyegető esemény bekövetkezte esetén azonnal, rövid úton értesíti a szolgáltatókat az eseményről, annak következményeiről, illetve esetleg a követendő eljárásról. A törvény szerint a technológiakövetés az NHH feladatkörébe tartozik.

A hosszú távú archiválás során a szolgáltatónak az algoritmus elavulásából fakadó feladatok ellátása mellett - mivel ebben az időtávlatban az elektronikus dokumentum keletkezésekor használt hardver- és szoftvereszközök is nehezen hozzáférhetővé válhatnak - az általa meghatározott formátumok tekintetében folyamatosan biztosítania kell az adathordozó olvashatóságát, illetve az elektronikus dokumentum megjeleníthetőségét is.

A közép- és hosszú távú megőrzéssel kapcsolatos követelmények teljesítése speciális szakértelmet és igen nagy anyagi erőforrásokat igényel (technológiakövetés, olvashatóság és megjeleníthetőség biztosítása, stb.). E szolgáltatások során speciális felelősségi kérdések merülnek fel, illetve a szolgáltatás megbízhatatlansága esetén helyrehozhatatlan károk keletkezhetnek, ezért e hosszú távú hiteles (minősített) elektronikus archiválás megbízható harmadik személy által nyújtott szolgáltatásként szabályozható megfelelően. Ezen megbízható harmadik személy működésének és az általa nyújtott szolgáltatásnak - amely a hitelesítés-szolgáltatáshoz hasonlóan elektronikus aláírással kapcsolatos szolgáltatásnak minősül az 1999/93/EK irányelv szerint - a szabályozása hasonló a hitelesítés-szolgáltatóknak a hatályos magyar jog által is ismert szabályozásával (így pl. a működés technikai, pénzügyi feltételei, bejelentés, minősítettként történő működés, stb.), ám további pontokon sajátos kérdéseket vet fel (pl. fokozott felelősség, adatvédelmi kérdések).

A szabályozás az Eat. módosításával megteremti a hosszú távú archiválás mint szolgáltatás nyújtásának lehetőségét. Felhatalmazást kap a miniszter, hogy rendeletében meghatározza az ezen szolgáltatással kapcsolatos részletszabályokat, valamint a rövidtávú megőrzésre vonatkozó követelményeket. Hangsúlyozni kell, hogy a szabályozás csupán megteremti az elektronikus aláírások hosszú távú megőrzésére irányuló szolgáltatás nyújtásának feltételeit, ám nem ír elő kötelezettséget arra, hogy valamely szervezet vagy ágazat ezen szolgáltatásra támaszkodva végezze el a megőrzést. (Így a szabályozás önmagában nem tartalmaz releváns rendelkezéseket pl. a levéltári megőrzés vagy a közigazgatásban keletkezett elektronikus iratok archiválásának vonatkozásában: arra vonatkozóan, hogy ezeken a területeken a jelen szabályozás által nyújtott keretek között működő szolgáltatók egyáltalán igénybe vehetők-e, s ha igen, milyen feltételekkel, a levéltári szabályozás, valamint a közigazgatás elektronikus iratkezelésére vonatkozó szabályozás irányadó.)

A 16/C. § meghatározza az archiválási szolgáltató feladatait. A 16/D. § tájékoztatási kötelezettséget ír elő. A 16/E. §-ban rögzített kötelezettség szerint a szolgáltató beszerzi a hosszú távú archiváláshoz szükséges nélkülözhetetlen információkat. A 16/F. § rögzíti azt a követelményt, hogy ha a hosszú távú archiváláshoz szükséges információk nem szerezhetők be, a szolgáltató köteles erről a tényről az igénybe vevőt tájékoztatni. Ha a tájékoztatás nem történik meg, a szolgáltató felel az e mulasztással okozott kárért. A 16/G. § a szolgáltató kötelezettségeként határozza meg az érvényességi lánc aláírását és időbélyegzését meghatározott időközönként vagy feltételek beállta esetén. A szolgáltató köteles a Hatóság által határozatban közölt biztonságos algoritmust használni az aláírás és (saját maga vagy más szolgáltató által történő) időbélyegzés során. Ha a közzétett algoritmus [vagy annak a közzétett paraméterekkel (kulcshosszal) történő alkalmazása] valamely esemény következtében nyilvánvalóan nem biztonságos többé, a szolgáltató köteles biztonságos aláíráson alapuló algoritmussal képzett aláírást elhelyezni és időbélyegzőt elhelyezni/elhelyeztetni az érvényességi láncon (ez jelentheti pl. hosszabb kulcshossz alkalmazását) és erről a Hatóságot értesíteni. A szolgáltató ezen kötelezettsége nem jelent kockázatot, hiszen a Hatóság által kötelezően előírt algoritmuson alapuló aláírás és időbélyegző továbbra is az érvényességi lánc része marad, a megoldás ugyanakkor lehetőséget biztosít az algoritmus váratlan, gyors elavulása esetén a megfelelő intézkedések megtételére.

A 16/H. § a megőrzéssel kapcsolatos követelményeket rögzíti. Az értelmezhetőség/olvashatóság fenntartására a szolgáltató csak az általa vállalt esetekben köteles, hiszen a szükséges hardver- és szoftverkörnyezet fenntartása igen költséges, illetve egyes esetekben a dokumentum kizárólag az igénybe vevő rendszerének segítéségével olvasható. A 16/I. és 16/J. § a hozzáféréssel kapcsolatos garanciális elemeket tartalmazza.

A 16/K. § az archiválási szolgáltató adatvédelmi jogi helyzetét szabályozza azzal, hogy a szolgáltatási szerződésnek, illetve általában az igénybe vevő és a szolgáltató közötti viszonynak meg kell felelnie az adatkezelő-adatfeldolgozó viszonyra az adatvédelmi törvény által előírt követelményeknek. Ezzel a megoldással e viszonyban is érvényesülnek egyes, a magyar adatvédelmi jog által meghatározott olyan követelmények, mint pl. az adatfeldolgozó adatfeldolgozó általi igénybevételének tilalma.

A 16/L. § a lenyomatok archiválása esetén az igénybe vevő kötelezettségévé teszi a lenyomat mindenkor biztonságos algoritmussal történő újraképzését és a szolgáltató számára újra történő átadását; ennek hiányában ugyanis a lenyomatképző algoritmus elavulásával utólag képezhető az adott lenyomathoz dokumentum. A szolgáltatási szabályzat azonban e kötelezettség alól mentesítheti az igénybe vevőt.

A 16/M. § - a hitelesítés-szolgáltatóra vonatkozó felelősségi szabályozástól eltérően - az archiválási szolgáltató fokozott felelősségét írja elő az általa őrzött elektronikus dokumentumok, illetve lenyomatok sérülése vagy megsemmisülése által más személynek okozott kárért. A felelősséget a szolgáltató a törvény rendelkezése szerint korlátozhatja.

A 16/N. § a szolgáltatás nyújtásának befejezése esetére fogalmaz meg tájékoztatási kötelezettséget. A 16/O. § az archiválási szolgáltatóra vonatkozó, külön nem szabályozott kérdésekre a hitelesítés-szolgáltatóra vonatkozó rendelkezések alkalmazását írja elő.

A törvény tartalmazza, hogy az archiválási szolgáltatóra és az archiválási szolgáltatásra vonatkozó rendelkezések nem érintik a köziratokról, a közlevéltárakról és a magánlevéltári anyag védelméről szóló 1995. évi LXVI. törvény 12. § -ában foglalt kötelezettségek érvényesülését.

A 11. §-hoz

Az elektronikus aláírás technológiája speciális informatikai szakértelmet igényel. Az Eat. hatályos 17. §-ának (6) bekezdésében szereplő rendelkezést, amely a Hatóság számára „más, szakértelemmel rendelkező személy” igénybevételét teszi lehetővé, e helyett az „elektronikus aláírás szakértő” fogalom használata indokolt. A elektronikus aláírás szakértőkkel kapcsolatos rendelkezéseket külön jogszabály határozza meg.

A 12. §-hoz

Az Eat. hatályos 18. §-a a Hatóság minősítéssel kapcsolatos tevékenységét szabályozza; a minősítési eljárás megszűnésével indokolt e szabályok hatályon kívül helyezése. A törvény szerint a Hatóság technológiakövetéssel kapcsolatos tevékenységéről szól. A Hatóság ennek értelmében figyelemmel kíséri az elektronikus aláírással kapcsolatos technológia és kriptográfiai algoritmusok fejlődését és határozatban közli a szolgáltatók által szolgáltatásaik nyújtása során használható biztonságos kriptográfiai algoritmusokat és az azok meghatározott paraméterekkel történő alkalmazására (jellemzően pl. a kulcshosszra) vonatkozó követelményeket.

A 13. §-hoz

A rendelkezés a minősítési eljárás megszűnésére tekintettel és az önkéntes akkreditációval összefüggésben módosítja a Hatóság által vezetett nyilvántartás adattartalmára vonatkozó szabályozást.

A 14. §-hoz

A minősítési eljárás megszűnése indokolja azt, hogy az egyes szolgáltatásokat minősítettként nyújtó szolgáltatók ellenőrzése vonatkozásában a szabályozás megfelelő garanciákat tartalmazzon. Ezt indokolja az elektronikus aláírás elterjedéséhez szükséges fogyasztói bizalom megteremtése, valamint az, hogy az Eat. meghatározott vélelmeket fűz az ezen szolgáltatók által nyújtott szolgáltatásokhoz. Az EAI 3. cikke kifejezetten előírja a magyar terminológiában minősített hitelesítés-szolgáltatónak minősülő szolgáltatókkal kapcsolatos hatékony felügyeleti rendszer működtetését. A szabályozás mindennek érdekében a szolgáltatás nyújtásának megkezdésétől számított 30 napon belül előírja a Hatóság számára a minősített szolgáltató ellenőrzését, valamint az évi egyszeri átfogó helyszíni ellenőrzést. A szabályozás értelmében azon szolgáltatók esetén, amelyek nem végeznek minősített szolgáltatást, a Hatóság jogosult, ám nem köteles a működés ellenőrzésére. Az új szabályozás szerint a minősített és nem minősített szolgáltatás közötti fő eltérést éppen a Hatóság általi fokozott ellenőrzés léte vagy hiánya jelenti.

A 15. §-hoz

A törvény e §-a a minősítési eljárás törlésére és a minősített szolgáltatás új értelmezésére tekintettel kiegészíti a törvény szankciórendszerét oly módon, hogy a Hatóság törölheti a nyilvántartásból azt a tényt, hogy a szolgáltató szolgáltatását minősítettként végzi, és megtilthatja az ezzel kapcsolatos jelző használatát.

A 16. §-hoz

A § módosítja az Eat. hatályos 23. §-át, amely szerint a Hatóság az archiválási szolgáltató kötelezettségszegése esetén is jogosulttá válik bírság kiszabására.

-----STARTING---POINT---VEGE---

A 17-23. §-hoz

A törvény ezen §-ai felhatalmazó, hatályba léptető rendelkezéseket tartalmaznak és átvezetik az Eat. szövegén azokat a kisebb módosításokat, amelyek elsősorban a hitelesítés-szolgáltató melletti további szolgáltatók megjelenéséből, az elektronikus dokumentum/irat/okirat fogalmi hármas korrekciójából adódnak.

A törvény módosítja a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvényt, valamint a közjegyzőkről szóló 1991. évi XLI. törvényt. A törvény az előbbi jogszabályokat az elektronikus cégeljárásról és a cégiratok elektronikus úton történő megismeréséről szóló 2003. évi LXXXI. törvény rendelkezéseire tekintettel kiegészíti a cégiratok elektronikus archiválásának és az elektronikus aláírás közjegyzők általi felhasználásának szabályaival. A törvény 23. §-a az elektronikus közbeszerzéssel összefüggésben módosítja a közbeszerzésekről szóló 2003. évi CXXIX. törvényt.

Az 1-4. melléklethez

A mellékletek módosításai elsősorban téves fordítás nyomán meghatározott szabályokat korrigálnak. A 2. számú melléklet az attribútumtanúsítványok kibocsátásának lehetőségére tekintettel (és az EAI szabályozásának megfelelően) a minősített tanúsítványokkal kapcsolatban írja elő a mellékletben felsorolt kötelező tartalmi elemeket.