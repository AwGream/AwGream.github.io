2006. évi XVIII. törvény indokolása

a Magyar Köztársaság Kormánya és a Bosznia-Hercegovinai Köztársaság Kormánya között személyeknek az államhatáron történő átadásáról és átvételéről szóló, Budapesten, 1996. április 21-én aláírt Egyezmény kihirdetéséről

Indokolás

A Kormány előzetes felhatalmazása alapján a Magyar Köztársaság Kormánya és a Bosznia-Hercegovinai Köztársaság Kormánya erre felhatalmazott miniszterei Budapesten, 1996. április 21-én aláírták a személyeknek az államhatáron történő átadásáról és átvételéről szóló Egyezményt, amelyet az Országgyűlés a 83/1996. (X. 9.) OGY határozattal megerősített.

A szerződő felek az Egyezmény értelmében kötelezettséget vállalnak arra, hogy a másik fél területén jogellenesen tartózkodó személyek közül különleges formalitások nélkül visszaveszik saját állampolgáraikat, továbbá olyan harmadik állam polgárait, akik a megkeresett Szerződő Fél területén állandó tartózkodási engedéllyel rendelkeznek, illetőleg ott menekült státuszt kaptak. A Felek gondoskodnak az ápolást igénylő személyek átvételéről is. (1-3. cikk)

Az Egyezmény részletesen szabályozza a harmadik állam állampolgárának hatósági ellenőrzéssel történő átszállításának feltételeit, a cél- illetve tranzitország jogrendjének, illetve gyakorlatának vizsgálatát, valamint az átszállítás megtagadásának kötelező és lehetséges eseteit. (4. cikk)

Az Egyezmény végrehajtása során az együttműködő hatóságok személyes adatokat is átadnak, az azok védelmét szolgáló szabályokat az Egyezmény 6. cikke tartalmazza. Az adatvédelmi szabályok megfelelnek a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek.

Az Egyezmény nem érinti azokban a nemzetközi szerződésekben vállalt kötelezettségeket, amelyeknek a Felek részesei, és amelyek az emberi jogokkal, a menekültek jogaival, valamint a kiadatással kapcsolatban tartalmaznak kötelezettségeket. (8. cikk)

Az Egyezményt - annak 10. cikkében foglalt rendelkezésére tekintettel - közbiztonsági, közrendi vagy közegészségügyi okokból egészben vagy részben fel lehet függeszteni.

A Szerződő Felek felhatalmazták a két ország hatáskörrel rendelkező minisztereit, hogy az Egyezmény végrehajtásáról Jegyzőkönyvet írjanak alá, amelyben megállapítják az illetékes szerveket, az átadással-átvétellel kapcsolatos eljárás és kölcsönös tájékoztatás módját, az átadáshoz és az átvételhez szükséges okmányokat és adatokat, valamint a költségtérítés módját és szabályait. (7. cikk)

Az Egyezmény még nem lépett hatályba, azonban a nemzetközi szerződésekkel kapcsolatos eljárásról szóló 2005. évi L. törvény 10. §-ának (4) bekezdése szerint a hatályba nem lépett szerződést is ki kell hirdetni oly módon, hogy amennyiben a szerződés hatálybalépésének naptári napja nem ismert, a kihirdető jogszabály a szerződés hatálybalépésének feltételeire utal azzal, hogy a szerződés hatálybalépésének naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.