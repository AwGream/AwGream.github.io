2006. évi XXIX. törvény indokolása

a kulturális javak fegyveres összeütközés esetén való védelméről szóló 1954. évi Hágai Egyezmény Második Kiegészítő Jegyzőkönyvének kihirdetéséről és a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS---

Általános indokolás

1. A II. világháború nagy pusztításait követően, 1954. május 14-én fogadták el a kulturális javak fegyveres összeütközés esetén való védelméről szóló Hágai Egyezményt, amelyet Magyarország az 1957. évi 14. számú törvényerejű rendelettel hirdetett ki.

Az Egyezmény a kulturális javak védelmének kettős rendszerét vezette be: a 4. Cikk szerint ugyanis védelem illeti a kulturális javakat bármely támadás, lopás, fosztogatás, vagy rongáló tevékenységgel szemben (általános védelem), ezen felül pedig különleges védelemben részesíti azon kulturális javakat, amelyeket ilyen címen nemzetközi jegyzékbe vett az UNESCO.

2. Az Egyezmény megalkotása nagyon jelentős lépésnek számított, de már kezdettől fogva kiütköztek hiányosságai. Ezt felismerve az UNESCO kezdeményezésére éveken keresztül komoly munka folyt, hogy pontosítsák az Egyezmény rendelkezéseit, és az eltelt évtizedek során felmerült problémákra is megoldást találjanak.

A szakértői tárgyalások eredményeképpen létrejött Második Kiegészítő Jegyzőkönyv (a továbbiakban: Jegyzőkönyv) tervezetét 1999. március 14-26. között Hágában 93 ország - köztük Magyarország - részvételével diplomáciai értekezlet tárgyalta és végleges szövegét március 26-án egyhangúlag elfogadta. A Jegyzőkönyv 2004. március 9. napján hatályba lépett.

3. Az Országgyűlés 48/2005. (VI. 4.) OGY határozatával döntött a Jegyzőkönyv megerősítéséről, valamint felkérte a Kormányt, hogy a megerősítő okirat letétbe helyezését követően haladéktalanul terjessze az Országgyűléshez a Jegyzőkönyv kihirdetéséről szóló törvényjavaslatot.

A megerősítő okirat letétbe helyezése 2005. október 26-án megtörtént. A Jegyzőkönyv hazánk vonatkozásában a megerősítő okirat letétbe helyezését követő 3 hónap elteltével, azaz 2006. január 26-án hatályba lépett.

A Jegyzőkönyv a nemzetközi kulturális védelmi módszerek több hatékony eszközét vezeti be és az 1954-es Hágai Egyezmény előírásait a védelem tekintetében több helyen pontosítja és kiegészíti.

4. A Jegyzőkönyv I. fejezete tartalmazza az értelmező rendelkezéseket, valamint rendelkezik a Jegyzőkönyv alkalmazási területéről és az Egyezményhez való viszonyáról. A II. fejezet világosan meghatározza az elkerülhetetlen katonai szükség azon pontosan körülírt eseteit, amikor erre hivatkozással megengedhető a kulturális javak elleni támadás. A béke idejére vonatkozó előkészületi intézkedéseket és felkészítést illetően a fejezet kibővíti a Részes Államok kötelezettségeit. Emellett tisztázza (és jelentősen korlátozza), hogy mit tehet egy megszálló hatalom a megszállt területen lévő kulturális javakkal, nagyon szigorú korlátokat megállapítva a régészeti feltárásokkal és a kulturális javak átalakításával, használatának megváltoztatásával kapcsolatban. Megköveteli továbbá a megszálló hatalomtól, hogy tiltsa és akadályozza meg a kulturális javak bárminemű jogtalan kivitelét, egyéb módon történő elszállítását, illetve tulajdonjogának átruházását.

A III. fejezet létrehozza a kulturális javak kiemelt védelmének kategóriáját. Kiemelt védelem esetén még az ellenség általi durva visszaélés esetében is csak akkor jogszerű a kulturális javak megtámadása, ha azokat a harcok közvetlen támogatására használják, és még ebben az esetben is minden válaszlépésnek szigorúan arányosnak kell lennie.

A humanitárius nemzetközi jog területén nagyon jelentős előrelépést szabályoz a IV. fejezet. Egyrészt a kulturális javak védelmének és tiszteletben tartásának megszegésével kapcsolatban új cselekményeket rendel büntetni, másrészt a legsúlyosabbakkal kapcsolatban lehetővé teszi az egyetemes büntető igazságszolgáltatás alkalmazását és a kiadatást.

Az V. fejezet kiterjeszti a Második Jegyzőkönyv hatályát nem nemzetközi konfliktusokra is, míg a VI. fejezet - a Jegyzőkönyv jelentős vívmányaként - először állít fel intézményrendszert az 1954-es Hágai Egyezmény alkalmazásával kapcsolatban. Ez alapján a Részes Államok kétévente értekezletet tartanak, ahol megválasztják a Kulturális Javak Fegyveres Összeütközés Esetén Való Védelmével Foglalkozó Bizottság 12 tagját, hogy azok rendszeresen, évente legalább egyszer, valamint szükség esetén találkozzanak. A Bizottság főbb feladatai közé tartozik, hogy figyelemmel kísérje és elősegítse az Egyezmény végrehajtását, megvitassa a kiemelt védelemre irányuló előterjesztéseket és meghatározza az - e Jegyzőkönyvben létrehozott - főként önkéntes hozzájárulásokból összetevődő Alaptól kapott pénzügyi segítség felhasználásának módját.

A Kék Pajzs Nemzetközi Bizottságának (ICBS) és testületeinek, valamint a Kulturális Javak Megőrzésének és Helyreállításának Tanulmányozására Létrehozott Nemzetközi Központnak (ICCROM) és a Vöröskereszt Nemzetközi Bizottságának (ICRC) fontos tanácsadói szerepük lesz a Bizottsággal és a Részes Államok értekezletével kapcsolatban, továbbá kiemelt védelem megadására irányuló indítványok esetében javaslattal élhetnek.

A VII. fejezet megerősíti az 1954-es Egyezmény rendelkezéseit az Egyezménnyel, a Jegyzőkönyvekkel, valamint a kulturális javak védelmére vonatkozó alapelvekkel kapcsolatos információkat és az azokkal kapcsolatos továbbképzést illetően, valamint kiterjeszti a Részes Államok kötelezettségét arra, hogy ne csak a katonaságot és a kormány kulturális tisztviselőit, hanem az egész lakosságot oktassák és informálják a kulturális javak védelméről.

5. A nemzetközi szerződésekkel kapcsolatos eljárásról szóló, 2005. július 1-jével hatályba lépett 2005. évi L. törvény 10. §-a (1) bekezdésének g) pontja szerint a nemzetközi szerződést kihirdető jogszabálynak tartalmaznia kell a szerződés és a belső jog összhangjának megteremtéséhez szükséges jogszabályváltozásokat.

Az Egyezményt kihirdető 1957. évi 14. törvényerejű rendelet hatálybalépésével egyidejűleg nem került sor a belső jog Egyezménynek való megfeleltetésére, holott az Egyezmény 4. Cikke olyan büntetőjogi tárgyú rendelkezéseket tartalmaz, amelyek a magyar jogban nem minősülnek bűncselekménynek. A Jegyzőkönyv 15. Cikke pedig újabb, kulturális javak ellen irányuló jogsértéseket szankcionál.

A magyar büntetőjogban jelenleg nem megfelelően biztosított a kulturális javak védelme fegyveres összeütközés esetén. A Btk. 160. §-ának a) pontja büntetni rendeli ugyan a katonai parancsnokot, amennyiben az általa folytatott hadművelet súlyos kárt okoz a nemzetközileg védett kulturális javakban, de mind az Egyezmény, mind a Jegyzőkönyv ennél szélesebb körű védelmet ír elő. Erre tekintettel a Btk.-t módosító rendelkezéseket a törvény 3. §-a tartalmazza.

-----STARTING---POINT---RESZLETES---

Részletes indokolás

Az 1-2. §-hoz

A törvény 1. §-a rendelkezik a Jegyzőkönyv kihirdetéséről, a 2. § tartalmazza a Jegyzőkönyv hiteles angol nyelvű szövegét és annak hivatalos magyar nyelvű fordítását.

A 3. §-hoz

1. Az Egyezmény 4. Cikkének 1. pontja tiltja a kulturális javak katonai célra történő felhasználását azzal az indokkal, miszerint az ilyen célú igénybevétel a javakat fegyveres összeütközés esetén megsemmisülésnek vagy megrongálásnak teheti ki. A 4. Cikk további pontjai szankcionálják a kulturális javak elleni lopást, fosztogatást, rongáló tevékenységet, valamint a kulturális javakkal szembeni megtorló rendszabályt.

A „kulturális javak nemzetközi védelmének megsértése” alcím alatt a törvény olyan, eddig büntetőjogilag nem értékelt elkövetési magatartásokat rendel büntetni, mint a kulturális javak elleni támadás, katonai célra történő igénybevétel vagy felhasználás, eltulajdonítás, fosztogatás, megrongálás, továbbá megsemmisítés.

Támadás alatt jelen esetben nem a büntető jogalkalmazói gyakorlatban elsősorban a jogos védelem körében elterjedt támadásfogalmat, hanem olyan harci cselekményt kell érteni, amelyet valamely harcban álló fél a másik ellen indít. Erre vonatkozóan irányadó az 1989. évi 20. törvényerejű rendelettel kihirdetett, a háború áldozatainak védelmére vonatkozóan Genfben 1949. augusztus 12-én kötött Egyezmények I. Kiegészítő Jegyzőkönyve 49. Cikkének 1. pontjában foglalt meghatározás, amely szerint: „Támadás alatt az ellenség ellen irányuló erőszakos cselekmények értendők, akár támadó, akár védelmi jellegűek.”

Katonai célú igénybevételnek vagy felhasználásnak minősül például, ha az ingatlan kulturális javak területére katonai egységet telepítenek, vagy harcállást létesítenek. A többi elkövetési magatartás tekintetében irányadóak a jogalkalmazói gyakorlatban általánosan elfogadott és használt fogalmi elemek.

A törvény a nemzetközi szerződés által védett kulturális javakat részesíti büntetőjogi védelemben. Az Egyezmény 1. Cikke kimondja, hogy a népek kulturális örökségére nézve nagy jelentőségű ingó vagy ingatlan javak, továbbá azok az épületek, amelyek az ingó kulturális javak megőrzésére vagy kiállítására szolgálnak, eredetre vagy tulajdonosra való tekintet nélkül az Egyezmény általi általános védelem alatt állnak.

A törvény szerinti új bűncselekményi tényállás (1) bekezdésének elkövetési tárgya az Egyezmény 1. Cikke szerinti, általános védelem alatt álló kulturális javak, az elkövetési magatartások pedig megfelelnek az Egyezmény 4. Cikkében tiltott magatartásoknak.

A bűncselekményt csak háború idején lehet elkövetni, az elkövetés helye azonban - több humanitárius jogi tényállástól eltérően - nem korlátozódik a hadműveleti vagy megszállt területre, tehát fegyveres összeütközés vagy megszállás alatt nem álló területeken is elkövethető.

2. Az Egyezmény 4. Cikkének 1. pontja szerint a büntetőjogi védelmet a kulturális javak közvetlen környékére is ki kell terjeszteni, amennyiben a kulturális javak igénybevétele vagy felhasználása katonai céllal történik. Erre tekintettel az általános védelem alatt álló kulturális javak közvetlen környékének katonai célú igénybevétele vagy felhasználása szintén öt évtől tíz évig terjedő szabadságvesztéssel büntetendő.

3. A különleges védelem alatt álló kulturális javak kategóriáját az Egyezmény vezette be. Az Egyezmény 8. Cikke értelmében az ingó kulturális javak fegyveres összeütközés esetén való elrejtésére szolgáló óvóhelyek és műemlékközpontok helyezhetők különleges védelem alá.

A kiemelt védelemről a Jegyzőkönyv 10. Cikke rendelkezik, miszerint azok az emberiség számára kiemelkedő jelentőségű, a kulturális örökség részét képező javak helyezhetők kiemelt védelem alá, amelyeket megfelelő belső jogszabályok védenek, feltéve azonban, hogy nem használják fel azokat katonai célra. A Jegyzőkönyv 15. Cikkének 1. pontja az Egyezmény szerinti büntetőjogi védelmet kiterjeszti a kiemelt védelem alatt álló kulturális javak körére is.

A törvény súlyosabban minősülő bűncselekménynek minősíti a különleges vagy kiemelt védelem alatt álló kulturális javak nemzetközi védelmének megsértését, bármely ezek ellen irányuló magatartást öt évtől tizenöt évig terjedő szabadságvesztéssel szankcionál.

4. A Jegyzőkönyv 15. Cikke 1. pontjának b. bekezdése értelmében jogsértést követ el az is, aki kiemelt védelem alatt álló kulturális javak közvetlen környékét katonai cselekmény támogatására használja, a különleges védelem alatt álló kulturális javak közvetlen környékének védelméről pedig az Egyezmény 4. Cikkének 1. pontja rendelkezik. A bűncselekmény büntetési tétele a (3) bekezdés szerinti bűntettel megegyező, azaz öt évtől tizenöt évig terjedő szabadságvesztés.

5. Az Egyezmény értelmében a védelem alatt álló kulturális javak ingók és ingatlanok egyaránt lehetnek. A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény 1. számú mellékletének s) pontjában adott meghatározás szerint a magyar jogi terminológiában kulturális javaknak azonban csak az alábbiak minősülnek: „az élettelen és élő természet keletkezésének, fejlődésének, az emberiség, a magyar nemzet, Magyarország történelmének kiemelkedő és jellemző tárgyi, képi, hangrögzített, írásos emlékei és egyéb bizonyítékai, valamint a művészeti alkotások”. Figyelembe véve, hogy az Egyezmény a „kulturális javak” fogalma alatt ingatlan javakat is ért, szükséges a törvény szerinti új bűncselekményi tényállás e fogalmához értelmező rendelkezést adni. A kulturális javak körének meghatározásánál az értelmező rendelkezésben foglaltakat (tehát az Egyezmény és a Jegyzőkönyv előírásait) kell irányadónak tekinteni.

A 4. §-hoz

1. A jogbiztonság követelményére, és a Btk.-t módosító rendelkezésekre tekintettel a törvény a kihirdetést követő későbbi időpontban, 2006. május 1-jével lép hatályba.

A „kulturális javak nemzetközi védelmének megsértése” alcím alatt szabályozott bűncselekmény elkövetői köre nem korlátozott, azokat háború idején bárki elkövetheti. A Btk. jelenleg hatályos 160. §-a szerinti bűnös hadviselés bűntettét azonban csak katonai parancsnok követheti el. Erre, valamint arra a körülményre tekintettel, hogy a törvény a kulturális javak háború idején történő védelméről önálló törvényi tényállást vezet be, a törvény a Btk. 160. § a) pontjából „a nemzetközileg védett kulturális javakban,” szövegrészt hatályon kívül helyezi.

2. A jogbiztonság megköveteli, hogy a nemzetközi szerződések által védett kulturális javak listája a magyar jogszabályokban egyértelműen megismerhető legyen. Ehhez az szükséges, hogy a nemzeti kulturális örökség minisztere rendeletben hirdesse ki egyrészt a kulturális javak fegyveres összeütközés esetén való védelméről szóló 1954. évi Hágai Egyezmény 8. Cikke szerinti, a Magyar Köztársaság területén különleges védelem alatt álló kulturális javak listáját, valamint a jelen Jegyzőkönyv 10. Cikke szerinti, a Magyar Köztársaság területén kiemelt védelem alatt álló kulturális javak listáját, másrészt pedig a kulturális javak fegyveres összeütközés esetén való védelméről szóló 1954. évi Hágai Egyezmény 8. Cikkének 6. pontjában említett különleges védelem alatt álló kulturális javak nemzetközi jegyzékét, valamint a jelen Jegyzőkönyv 27. Cikke 1. pontjának b) bekezdésében említett kiemelt védelem alatt álló kulturális javak listáját.

Az Egyezmény Végrehajtási Szabályzata 12. Cikkének 2. pontjában kapott felhatalmazás alapján az UNESCO Főigazgatója a különleges védelem alatt álló kulturális javakról listát vezet, a kiemelt védelem alatt álló javakat pedig a Kulturális Javak Fegyveres Összeütközés Esetén Való Védelmével Foglalkozó Bizottság tartja nyilván (Jegyzőkönyv 27. Cikk 1. pont b) bekezdése). A nemzeti kulturális örökség minisztere a törvény szerinti felhatalmazás alapján ezeket a nemzetközi listákat teszi közzé rendeletében, másrészt pedig meg kell állapítania a Magyar Köztársaság területén a különleges és a kiemelt védelem alatt álló kulturális javak listáját is.