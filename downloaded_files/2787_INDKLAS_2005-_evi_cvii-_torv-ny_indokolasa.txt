2005. évi CVII. törvény indokolása

a Belga Királyság, a Cseh Köztársaság, a Dán Királyság, a Németországi Szövetségi Köztársaság, az Észt Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Ciprusi Köztársaság, a Lett Köztársaság, a Litván Köztársaság, a Luxemburgi Nagyhercegség, a Magyar Köztársaság, a Máltai Köztársaság, a Holland Királyság, az Osztrák Köztársaság, a Lengyel Köztársaság, a Portugál Köztársaság, a Szlovén Köztársaság, a Szlovák Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai), valamint a Bolgár Köztársaságnak és Romániának az Európai Unióhoz történő csatlakozásáról szóló szerződés kihirdetéséről

-----STARTING---POINT---ALTALANOS---

Általános indokolás

A Kormány a nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdése alapján javasolja az Országgyűlésnek, hogy adjon felhatalmazást a Belga Királyság, a Cseh Köztársaság, a Dán Királyság, a Németországi Szövetségi Köztársaság, az Észt Köztársaság, a Görög Köztársaság, a Spanyol Királyság, a Francia Köztársaság, Írország, az Olasz Köztársaság, a Ciprusi Köztársaság, a Lett Köztársaság, a Litván Köztársaság, a Luxemburgi Nagyhercegség, a Magyar Köztársaság, a Máltai Köztársaság, a Holland  Királyság, az Osztrák Köztársaság, a Lengyel Köztársaság, a Portugál Köztársaság, a Szlovén Köztársaság, a Szlovák Köztársaság, a Finn Köztársaság, a Svéd Királyság, Nagy-Britannia és Észak-Írország Egyesült Királysága (az Európai Unió tagállamai), valamint a Bolgár Köztársaság és Románia között a Bolgár Köztársaságnak és Romániának az Európai Unióhoz történő csatlakozásáról szóló, 2005. április 25-én, Luxemburgban aláírt szerződés (a továbbiakban: csatlakozási szerződés) kötelező hatályának elismerésére. A törvény rendelkezik a csatlakozási szerződés kötelező hatályának elismerésére adott felhatalmazásról, a csatlakozási szerződés hiteles magyar nyelvű szövegének kihirdetéséről és a törvény, illetve a csatlakozási szerződés hatálybalépéséről. A törvény elfogadásához a képviselők egyszerű többségének a szavazata szükséges.

-----STARTING---POINT---RESZLETES---

Részletes indokolás

Az 1. §-hoz és 3. §-hoz

Bulgária és Románia csatlakozási szerződésének aláírására 2005. április 25-én került sor. Az Országgyűlés az aláírásra való felhatalmazást a jelentős többséggel elfogadott (314 igen, 3 nem, 2 tartózkodás) 27/2005. (IV. 21.) OGY határozattal adta meg a Kormánynak az Országgyűlés általi megerősítés fenntartásával. A Magyar Kormány részéről a csatlakozási szerződést dr. Somogyi Ferenc külügyminiszter úr és dr. Baráth Etele európai ügyekért felelős tárca nélküli miniszter úr írta alá.

A csatlakozási szerződés 4. cikke értelmében Bulgária és Románia csatlakozási szerződése 2007. január 1-jén lép hatályba, amennyiben a csatlakozási szerződést a szerződő felek alkotmányos követelményeiknek megfelelően megerősítik, és a megerősítő okiratokat az Olasz Köztársaság Kormányánál legkésőbb 2006. december 31-ig letétbe helyezik.

Valamennyi szükséges megerősítő okiratnak a megfelelő letétbe helyezése ellenére a csatlakozási szerződés 2008. január 1-jén lép hatályba, ha a Tanács mindkét vagy csak az egyik csatlakozó állam tekintetében határozatot fogad el a csatlakozási szerződés 1. cikkének (3) bekezdésében említett jegyzőkönyv (csatlakozási jegyzőkönyv) 39. cikke, illetve - az alkotmányszerződés hatálybalépését megelőzően - a csatlakozási szerződés 2. cikkének (2) bekezdésében említett okmány (csatlakozási okmány) 39. cikke alapján.

A csatlakozási jegyzőkönyv 39. cikke, illetve a csatlakozási okmány 39. cikke értelmében a ratifikációs folyamat befejezésétől függetlenül - az Európai Bizottság javaslatára - a tagállamok egy évre elhalaszthatják a csatlakozási szerződés hatálybalépését, amennyiben egyértelműen bizonyítható, hogy fennáll annak a komoly veszélye, hogy 2007. január 1-jére Bulgária és Románia számos lényeges területen nyilvánvalóan nem tud felkészülni a tagsággal járó kötelezettségek teljesítésére. Románia esetében a csatlakozási szerződés hatálybalépését halasztó tanácsi határozat (ún. halasztó hatályú védzáradék) a csatlakozási jegyzőkönyv, illetve a csatlakozási okmány IX. mellékletében foglalt versenyjog és a bel- és igazságügyi együttműködés területén felmerülő hiányosságok esetén minősített többséggel is alkalmazható.

A csatlakozási szerződés megerősítésére a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 7. § (1) bekezdése alapján a csatlakozási szerződés kötelező hatályának elismerésével kerül sor. Tekintettel arra, hogy a csatlakozási szerződés a Magyar Köztársaság külkapcsolatai szempontjából kiemelkedő fontosságú nemzetközi szerződés, a kötelező hatályának elismerésére az Országgyűlés ad felhatalmazást.

Az Nszt. 7. § (2) bekezdésének megfelelően a csatlakozási szerződés kötelező hatályának elismerésére az Országgyűlés által adott felhatalmazást a kihirdető törvény tartalmazza. Ennek megfelelően rendelkezik a törvény 1. §-a.

Az Nszt. 10. § (1) bekezdés b) pontja értelmében a kihirdető jogszabály tartalmazza a szerződés hiteles szövegét. A törvény 2. §-a rendelkezik a csatlakozási szerződés hiteles magyar nyelvű szövegének kihirdetéséről a törvény mellékletében.

Az Nszt. 10. § (3) bekezdése értelmében a kihirdető jogszabályban kell rendelkezni a csatlakozási szerződés hatálybalépésnek időpontjától. Ennek megfelelően a törvény 3. § (2)-(3) bekezdése rendelkezik a törvény 2. §-ának hatálybalépéséről. A 2. § (2) bekezdése szerinti melléklet a csatlakozási szerződés 4. cikkében meghatározott feltételek teljesülése esetén, az abban a cikkben meghatározott időpontban lép hatályba. A hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzéteszi.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontja értelmében a kihirdető jogszabály tartalmazza a szerződés hiteles szövegét. Ennek megfelelően rendelkezik a törvény 2. § (2) bekezdése a csatlakozási szerződés hiteles magyar nyelvű szövegének kihirdetéséről a törvény mellékletében. Az alábbiakban röviden ismertetésre kerül a bolgár és román csatlakozási szerződés szerkezete, és összefoglaljuk annak legfontosabb rendelkezéseit.

Az Európai Unió korábbi bővítéseinek gyakorlatát követve, az új tagállamok csatlakozásáról szóló okmányokat egyetlen nemzetközi szerződésbe foglalják. A bolgár és román csatlakozási szerződés egyrészt az Európai Unió huszonöt jelenlegi tagállama, másrészt a két új tagállam, Bulgária és Románia között jön létre. A bolgár és román csatlakozási szerződés tartalmilag három fő részből áll: (1) a csatlakozási szerződésből, (2) a csatlakozási jegyzőkönyvből, illetve a csatlakozási okmányból, (3) a záróokmányból.

1. A csatlakozási szerződés

A bolgár és román csatlakozási szerződés első és alapvető dokumentuma az Európai Unió jelenlegi tagállamai, valamint a Bolgár Köztársaság és Románia között a Bolgár Köztársaságnak és  Romániának (a továbbiakban: új tagállamok) az Európai Unióhoz történő csatlakozásáról szóló szerződés (a továbbiakban: csatlakozási szerződés), amelyben a szerződő felek nemzetközi jogi értelemben kimondják, hogy az új tagállamok csatlakoznak az Európai Unióhoz, valamint részesévé válnak az alkotmányszerződés és az Európai Atomenergia-közösséget létrehozó szerződésnek.

A magyar csatlakozási szerződéshez hasonlóan a csatlakozás részletes feltételeit a csatlakozási szerződéshez csatolt külön dokumentum (csatlakozási jegyzőkönyv, illetve csatlakozási okmány)  tartalmazza. A magyar csatlakozási szerződéstől eltérően azonban az új tagállamok esetében ezeket a feltételeket - figyelemmel az alkotmányszerződés hatálybalépésére vonatkozó rendelkezéseire - vagy a csatlakozási jegyzőkönyv, vagy a csatlakozási okmány tartalmazza. Amennyiben az alkotmányszerződés 2006. november 1-jén, azaz az új tagállamok csatlakozását megelőzően lép hatályba, a csatlakozás feltételeit és az alkotmányszerződésnek a felvétellel együtt járó kiigazításait a szerződéshez csatolt jegyzőkönyv (a továbbiakban: csatlakozási jegyzőkönyv) állapítja meg. A csatlakozási jegyzőkönyv rendelkezései az alkotmányszerződésnek, valamint az Európai Atomenergia-közösséget létrehozó szerződésnek is szerves részévé válnak.

Amennyiben azonban az alkotmányszerződés a csatlakozás időpontjában még nem hatályos, annak hatálybalépéséig Bulgária és Románia az Európai Unió alapját képező, jelenleg hatályos szerződéseknek válik részesévé. Ebben az esetben a felvétel feltételeit, továbbá az Unió alapját képező szerződéseknek a felvétellel együtt járó kiigazításait a csatlakozási szerződéshez csatolt okmány (a továbbiakban: csatlakozási okmány) állapítja meg.

Ez utóbbi esetben az alkotmányszerződés hatálybalépésének napján a csatlakozási okmány rendelkezéseit felváltja a csatlakozási jegyzőkönyv, oly módon, hogy annak rendelkezései fenntartják a csatlakozási okmányban rögzített joghatásokat. Ennek megfelelően a csatlakozási szerződés és a hozzá kapcsolódó csatlakozási okmány alapján elfogadott jogszabályok a csatlakozási jegyzőkönyv hatálybalépésével nem kerülnek hatályon kívül helyezésre.

Amennyiben a bolgár és román csatlakozási szerződést a felek alkotmányos követelményeiknek megfelelően megerősítik, és a megerősítő okiratokat az Olasz Köztársaság Kormányánál legkésőbb 2006. december 31-ig letétbe helyezik, az 2007. január 1-jén hatályba lép. A csatlakozási szerződésnek az egyik új tagállam által kellő időben történő megerősítésének elmaradása nem akadályozza meg a csatlakozási szerződés hatálybalépését a másik tagállam tekintetében, amennyiben az a megerősítő okiratot letétbe helyezte. Ebben az esetben a Tanács egyhangúlag dönt a csatlakozási szerződés szükséges módosításáról, illetve azok a rendelkezések, amelyek a nem ratifikáló államra vonatkoznak, nem lépnek hatályba. Amennyiben a szerződést valamelyik jelenlegi tagállam nem erősíti meg, a szerződés nem lép hatályba.

Az alkotmányszerződés, illetve az Unió alapját képező szerződések bolgár és román nyelvű hiteles változatát a csatlakozási szerződés mellékletként tartalmazza. A csatlakozási szerződés egyetlen eredeti példányban, minden szerződő állam nyelvén készül, és mind a 23 nyelvi változata egyaránt hiteles.

2. A csatlakozási jegyzőkönyv/a csatlakozási okmány feltételei

A Bolgár Köztársaság és Románia Európai Unióhoz történő csatlakozásának feltételeiről, valamint az alkotmányszerződés kiigazításáról szóló csatlakozási jegyzőkönyv részletesen tartalmazza a csatlakozás feltételeit az alkotmányszerződés, illetve a másodlagos közösségi jog módosításait, az egyes szabályokra vonatkozó állandó eltéréseket, átmeneti mentességeket és technikai adaptációkat.

A csatlakozási szerződésnél ismertetetteknek megfelelően a csatlakozási szerződésnek - a csatlakozási jegyzőkönyv mellett - egyben része a csatlakozási okmány is, mely arra az esetre határozza meg az előző bekezdésben ismertetett különös rendelkezéseket, ha az alkotmányszerződés a román és bolgár csatlakozás kitűzött napjáig nem lép hatályba, tehát a kiigazításokat és módosításokat nem az alkotmányszerződéshez, hanem az Európai Unió alapját képező, jelenleg hatályos szerződésekhez kellene fűzni. A csatlakozási jegyzőkönyv és a csatlakozási okmány legfontosabb rendelkezései nem különböznek egymástól, hiszen az alkotmányszerződés alapvetően átvette a tagállamok részvételével működő uniós intézményekre vonatkozó szabályokat, esetlegesen a nevüket változtatta meg. Az alábbiakban a csatlakozási okmány szerkezetét követve ismertetjük az új tagállamok csatlakozásának feltételeit megállapító rendelkezéseket.

A csatlakozási okmány az általános rendelkezések között kimondja, hogy az új tagállamok az Európai Unió valamennyi jogi aktusát - a csatlakozási okmányban megállapított feltételekkel - a tagság napjától átveszik és alkalmazzák. A közösségi jogszabályok alkalmazására és átvételére vonatkozó általános kötelezettség mellett a csatlakozási okmány kiemeli, hogy a schengeni vívmányok és a gazdasági és monetáris unióra vonatkozó rendelkezések egy részének alkalmazására csak a schengeni övezethez történő csatlakozás, illetve a közös pénz bevezetését követően kötelezettek az új tagállamok.

A csatlakozási okmány értelmében Bulgária és Románia vállalja, hogy csatlakozik a Közösség és a Közösség tagállamai által kötött nemzetközi megállapodásokhoz.

A csatlakozási okmány részletes rendelkezéseket tartalmaz az alapszerződéseknek az Európai Unió intézményeire vonatkozó szabályainak módosítására. Ennek értelmében az Európai Parlamentben Bulgáriának 18, Romániának 35 helye lesz a csatlakozásuk időpontjától az Európai Parlament 2009-2014-es megbízatásának kezdetéig. Mind a nizzai szerződés, mind az alkotmányszerződés értelmében az Európai Parlament létszáma a 736 főt nem haladhatja meg. Ezért a 2009-2014-es európai parlamenti ciklusban a jelenlegi tagállamok és az új tagállamok európai parlamenti helyeinek száma arányosan csökken. Ennek megfelelően 2009-től Magyarország 24 helyett 22, Bulgária 18 helyett 17, Románia 35 helyett 33 képviselői helyet kap.

A Tanácsban a jelenlegi tagállamok szavazati súlyának változatlansága mellett Bulgária 10, Románia pedig 14 szavazattal fog rendelkezni. Megváltozott azonban a tanácsi határozatok minősített többséggel történő elfogadásához szükséges szavazatok minimuma: a 27 tagú Európai Unióban a minősített többségű döntésekhez 255 szavazatra lesz szükség, amely a nem bizottsági javaslatok esetében a tagállamok kétharmadának szavazatát is feltételezi.

Az új tagállamok csatlakozásukkor az Európai Bizottságba egy-egy állampolgárukat jelölhetik. Az új bizottsági tagok megbízatása a csatlakozáskor hivatalban lévő többi bizottsági tagéval együtt jár le.

Az Európai Közösségek Bírósága, Elsőfokú Bírósága és az Európai Számvevőszék létszáma is egy-egy fővel emelkedik. A Gazdasági és Szociális Bizottságba, valamint a Régiók Bizottságába a jelenlegi tagállami tagok változatlanul hagyása mellett Bulgária 12-12, míg Románia 15-15 tagot delegálhat.

A csatlakozási okmány átmeneti rendelkezései értelmében Bulgária kötelezettsége, hogy a Kozloduy-i atomerőmű harmadik és negyedik blokkját 2006 végéig véglegesen bezárja, majd ezt követően leszerelje. Ehhez a Közösség a 2007-2009-es időszakban pénzügyi támogatást nyújt. A csatlakozási okmány rendelkezik a Bulgária és Románia számára megállapított 2007-2009 között alkalmazandó strukturális előirányzatok, a Schengeni Alap előirányzatai és a vidékfejlesztési előirányzatok indikatív összegeiről is. A csatlakozási okmány kimondja azt is, hogy az Unió átmeneti pénzügyi támogatást nyújt mindkét ország számára a közigazgatás és az igazságszolgáltatás intézményeinek fejlesztéséhez.

A csatlakozási okmány részletesen szabályozza a csatlakozási tárgyalásokon vállalt, illetve a tagsággal együtt járó kötelezettségek nem, vagy nem megfelelő teljesítése esetén alkalmazható védzáradékokra vonatkozó rendelkezéseket.  Az új típusú ún. halasztó hatályú védzáradék mellett a csatlakozási okmány rendelkezik az ún. általános gazdasági védzáradékról, a belső piaci védzáradékról és a bel- és igazságügy területén alkalmazható védzáradékról. Ez utóbbi három védzáradék megegyezik a magyar csatlakozási okmányban foglalt védzáradékokkal, azonban egyes szabályaik részben eltérőek. Mind a három védzáradék esetén közös szabály, hogy azok a csatlakozást követő három éven belül a tagállam indokolt kérésére vagy a Bizottság kezdeményezése alapján alkalmazhatók, de csak a szükséges mértékben és ideig. Különbség a védzáradékok között, hogy míg az általános gazdasági védzáradék alapján hozott intézkedés bármely tagállamra vonatkozhat, addig a belső piaci védzáradék és a bel- és igazságügyi védzáradék csak az új tagállamokra, amennyiben azok nem teljesítették a csatlakozási tárgyalásokon vállalt kötelezettségeiket.

A magyar csatlakozási okmánytól eltérően a bolgár és román csatlakozási okmány tartalmaz egy ún. halasztó hatályú védzáradékot.

A csatlakozási okmány 39. cikke értelmében, amennyiben Bulgária és Románia csatlakozási tárgyalások keretében vállalt kötelezettségeinek a Bizottság általi folyamatos ellenőrzése és különösen a Bizottság ellenőrző jelentései alapján egyértelmű bizonyíték áll rendelkezésre arra nézve, hogy Bulgáriában vagy Romániában a közösségi vívmányok átvételére és végrehajtására való felkészülés szintje alapján komoly veszélye áll fenn annak, hogy a két ország bármelyike a csatlakozás 2007. január 1-jei időpontjáig számos fontos területen nyilvánvalóan nem készül fel a tagsággal járó követelmények teljesítésére, a Tanács - a Bizottság javaslata alapján - egyhangúlag eljárva  úgy határozhat, hogy az érintett ország csatlakozásának időpontját egy évvel későbbre, 2008. január 1-jére halasztja.

A csatlakozási okmány IX. melléklete tartalmazza a csatlakozási tárgyalások lezárásakor Románia által vállalt és elfogadott egyedi kötelezettségeket és követelményeket. A csatlakozási okmány úgy rendelkezik, hogy amennyiben az ebben felsorolt egy vagy több kötelezettségvállalás és követelmény Románia általi teljesítésében komoly hiányosságokat tapasztalnak, a Tanács a Bizottság ajánlása alapján - és az előrehaladás 2005 őszén történő részletes értékelését követően -, az előzőekben ismertetettektől eltérően, minősített többséggel is meghozhatja döntését a csatlakozás időpontjának egy évvel való elhalasztásáról. A Románia által vállalt és elfogadott egyedi kötelezettségek és követelmények többek között tartalmazzák a schengeni cselekvési terv késedelem nélküli végrehajtását, a határellenőrzéssel kapcsolatos feladatokat, az igazságszolgáltatás reformjára vonatkozó intézkedéseket, a korrupció elleni küzdelem erősítését, a csendőrség és a rendőrség feladataira vonatkozó jogi keretek kialakítását, a bűnüldözési stratégia kialakítását és végrehajtását, az állami támogatásokra vonatkozó rendelkezések végrehajtását, az acélipar szerkezetátalakítására vonatkozó terv benyújtását, valamint a Versenytanács erősítését.

Az általános gazdasági védzáradék szerint, amennyiben a gazdaság bármely ágazatában súlyos és tartósnak mutatkozó, illetve egy adott térség gazdasági helyzetének komoly romlásával fenyegető nehézségek merülnek fel, bármelyik új, illetve régi tagállam felhatalmazást kérhet arra, hogy a helyzet orvoslása és az érintett ágazatnak a közös piaci gazdasághoz történő hozzáigazítása érdekében védintézkedéseket tegyen. Ezek a védintézkedések azonnal alkalmazhatóak, azonban valamennyi érintett fél érdekét figyelembe kell venniük, és nem járhatnak határellenőrzéssel.

A belső piacra vonatkozó speciális védzáradék akkor alkalmazható, ha Bulgária vagy Románia nem teljesíti a csatlakozási tárgyalásokon vállalt kötelezettségeit, beleértve valamennyi határokon átnyúló hatással rendelkező gazdasági tevékenységre vonatkozó ágazati politikával kapcsolatos kötelezettségvállalást, és ez a belső piac működését súlyosan sérti vagy ilyen sérelem közvetlen veszélye áll fenn. Az intézkedéseknek arányosaknak kell lenniük, és a legkisebb zavart okozó intézkedésnek kell elsőbbséget adni, továbbá nem jelenthetnek önkényes megkülönböztetést vagy a tagállamok közötti kereskedelem rejtett korlátozását.

A bel- és igazságügyi együttműködésre vonatkozó védzáradék a büntetőjog területén való kölcsönös elismeréssel kapcsolatos kötelezettségek, illetve egyes polgári ügyekben való kölcsönös együttműködéssel kapcsolatos kötelezettségek alkalmazása során felmerülő komoly hiányosságok vagy ezek veszélye esetén alkalmazható. Ezt a védzáradékot a csatlakozást megelőzően is lehet érvényesíteni, ebben az esetben azonban az csak a csatlakozás napján lép hatályba.

Amellett, hogy a csatlakozási okmány részletesen tartalmazza a fent ismertetett három védzáradék szabályait, az egyes tárgyalási fejezeteken belül is találhatóak védzáradékra vonatkozó szabályok. Ennek megfelelően az ún. halasztó hatályú védzáradék külön nevesítésre került Románia esetében a bel- és igazságügyi együttműködés fejezet és a verseny fejezet esetében, ahol egyes konkrét intézkedések elmulasztása esetén ennek a védzáradéknak az alkalmazására nemcsak egyhangú, hanem minősített többségű döntéssel is sor kerülhet. Az Európai Unió a bel- és igazságügyi fejezet kiemelt prioritásaként kezeli Románia vállalásait a schengeni szabályok végrehajtása, az igazságszolgáltatás reformja, az adatvédelem, a migráció, a menekültügy, a rendőrségi együttműködés, valamint a korrupció és a kábítószerek elleni harc tekintetében is. Az ún. halasztó hatályú védzáradék Bulgária esetében a bel- és igazságügyi együttműködés fejezetben kerül kiemelésre, ennek alkalmazására azonban Bulgária esetében csak egyhangú tanácsi döntéssel kerülhet sor.

Magyarország alapvető érdeke, hogy Bulgária és Románia teljesítse a csatlakozási tárgyalásokon vállalt kötelezettségeit, ennek érdekében aktívan részt vesz a vállalások teljesítésének ellenőrzésében, és egyúttal segíti az új tagállamokat a tagságra való felkészülésben. Magyar kezdeményezésre a csatlakozási felkészülés ellenőrzéséről a jelenlegi tagállamok és az Európai Bizottság a csatlakozási tárgyalások lezárását megerősítő 2004. decemberi Európai Tanácson elnökségi következtetéseket, majd ezt követően közös nyilatkozatot fogadtak el, melyet csatoltak a csatlakozási szerződéshez. A nyilatkozat értelmében az Európai Unió szigorúan ellenőrizni fogja Bulgária és Románia csatlakozási felkészülését, Bulgária esetében különösen a bel- és igazságügyi együttműködés területén, míg Románia esetében a versenyjog, a környezetvédelem és a bel- és igazságügyi együttműködés területén. Az Unió felhívja a figyelmet arra, hogy súlyos nehézségek felmerülése esetén alkalmazni fogja a csatlakozási szerződés eszközeit, így a védzáradékokat is. Az Európai Tanács 2005. júniusi ülésének következtetése e tekintetben visszautalt a 2004. decemberi elnökségi következtetésekre, ezáltal ismételten megerősítve az abban foglaltakat.

A csatlakozási okmány - hasonlóan a magyar csatlakozási szerződés csatlakozási okmányához - mellékletekben tartalmazza a csatlakozási tárgyalások egyes fejezeteire vonatkozó közösségi jogszabályoktól eltérő rendelkezéseket, átmeneti mentességeket és technikai kiigazításokat. Az egyes fejezetek részletes ismertetése nélkül az alábbiakban kiemeljük a legfontosabb átmeneti mentességekre vonatkozó rendelkezéseket.

A munkavállalók szabad mozgása tekintetében a jelenlegi tagállamok - hasonlóan a Magyarország esetében alkalmazott rezsimmel - 2+3+2 évre korlátozhatják az új tagállamok állampolgárainak szabad munkavállalását, azonban az új tagállamoknak a jelenlegi szabályozásoknál kedvezőbb feltételeket biztosíthatnak kétoldalú megállapodásokban. Ennek megfelelően Magyarországnak 2006. folyamán kétoldalú tárgyalások keretében ki kell alakítania a szabályozást Bulgária és Románia vonatkozásában. Bulgária és Románia esetében is érvényesül a jelenlegi tagállamokra a visszalépés tilalma, a közösségi preferencia biztosításának kötelezettsége, az ún. 12 hónapos szabály, valamint a családtagokra vonatkozó szabályozás. Ausztria és Németország a munkaerő szabad mozgására vonatkozó átmeneti időszak alatt korlátozhatja a Bulgáriában, illetve Romániában letelepedett szolgáltatások körében a munkavállalók ideiglenes mozgását, mely az érzékeny szolgáltatásokra terjed ki. A befektetőkártalanítás közösségi szabályainak megfelelő 20 ezer eurós minimális szintet Bulgáriának 2010-ig, Romániának pedig 2012-ig fokozatosan kell elérnie. A másodlagos lakóhely tekintetében mindkét ország öt évig, míg a termőföld tulajdonszerzése tekintetében hét évig tarthatja fenn nemzeti szabályait. A magyar csatlakozási szerződéssel ellentétben a bolgár és román csatlakozási szerződés a termőföld tulajdonszerzésre vonatkozó átmeneti mentesség tekintetében nem tartalmazza annak további három évvel való meghosszabbításának lehetőségét.

A közösségi versenyjog területén Románia az állami támogatásokra vonatkozó szabályozás alól kapott átmeneti mentesség értelmében 2010 végéig fenntarthatja a hátrányos helyzetű térségekben új beruházásokat létesítő vállalkozások számára nyújtott társaságiadó-kedvezményt, illetve 2011-ig a szabadkereskedelmi területeken igénybe vehető nyereségadó-kedvezmény ellentételezéseként alkalmazott bérletidíj-kedvezmény szabályait. Románia esetében, mint ahogy fent ismertettük, a versenyjogi szabályok megfelelő alkalmazásának elmaradása esetén az ún. halasztó hatályú védzáradék alkalmazása lehetséges minősített többséggel. A csatlakozási okmány verseny fejezete részletes szabályokat tartalmaz a román acélipar helyzetére és szerkezetátalakítására vonatkozóan, továbbá meghatározza az acélipar 1993-2004 közötti szerkezetátalakításához nyújtott állami támogatások közös piaccal való összeegyeztethetőségének feltételeit.

A mezőgazdaságra vonatkozó fejezet tartalmazza a piacszabályozás tekintetében a közvetlen támogatások tízéves időtartamon belüli alakulását, mely szerint a közvetlen támogatások 2007-ben 25%, 2008-ban 30%, 2009-ben 35%, 2010-ben 40%-ot érnek el, és ezt követően évente 10%-kal nőnek, amíg el nem érik az EU-15-ök támogatásának mértékét. A csatlakozási okmány lehetőséget tartalmaz arra, hogy a csatlakozó államok válasszanak az egységes farmtámogatási rendszer és az egyszerűsített területalapú támogatás között. A csatlakozási okmány - a magyar csatlakozási okmányhoz hasonlóan - tartalmazza, hogy a tagállamok nemzeti kiegészítést adhatnak, 2007-ben 55%-ig, 2008-ban 60%-ig, 2009-ben 65%-ig, azonban a nemzeti kiegészítéssel nyújtott támogatások nem haladhatják meg a 2004. április 30-án a tagállamok termelői számára nyújtott közösségi támogatások mértékét. A 2010-től adható közösségi támogatást +30%-kal egészíthetik ki, és 2007-2009 között a nemzeti kiegészítés 20%-a vidékfejlesztési keretből finanszírozható. Bulgária átmeneti mentességet kapott a 2%-os és 3%-os zsírtartalmú tej belföldi forgalomba hozatalára, illetve az állati eredetű élelmiszerek egyes higiéniai szabályai alól 20 tejüzem esetében. Románia az állati eredetű élelmiszerek egyes higiéniai szabályai alól 28 vágóhíd és 28 tejüzem esetében kapott átmeneti mentességet. Románia engedélyt kapott továbbá a bor alkoholfokának növelésére cukorszirup hozzáadásával, valamint elismerhet 30 ezer hektárnyi területen termesztett, a szőlőfajták osztályozásába be nem sorolható hibridfajták kivágásából szerzett újratelepítési jogokat. A csatlakozási okmány védelemben részesíti továbbá a Pălincă elnevezést.

A közlekedési közösségi jogszabályok esetében átmeneti mentességet kapott Bulgária és Románia - részben a magyar csatlakozási szerződésben foglaltakhoz hasonlóan - a közúti kabotázs és a nemzetközi forgalomban megengedett legnagyobb tengelyterhelési össztömeg tekintetében. Románia átmeneti mentességet kapott a nehéz tehergépjárművekre egyes infrastruktúrák használatáért kivetett díjakról szóló irányelv minimális adóterhekre vonatkozó rendelkezései alól. Bulgária átmeneti mentességet kapott a közúti árufuvarozói és személyszállítási szakma gyakorlásának engedélyezéséről szóló irányelv alól, melynek értelmében a belföldi forgalomban részt vevő vállalkozásoknak az irányelvnek megfelelő minimális tőkét és tartalékot 2014-ig kell elérniük.

Az adózás fejezetben az általános forgalmi adókra megállapított szabályok alól Bulgária és Románia - Magyarországhoz hasonlóan - átmeneti mentességet kapott, mely szerint a kis- és közepes vállalkozások átalányadózása esetén a közösségi szabályoknál magasabb küszöbértéket, illetve a nemzetközi utasforgalom hozzáadott értékadó-mentességét alkalmazhatják, mindkét esetben lejárat nélkül. A jövedéki adózás területén Bulgária és Románia esetében is - Magyarországhoz hasonlóan - a bérfőzési szeszadó tekintetében a csatlakozásunkkor kialakított modellt alkalmazták. A cigaretta jövedéki adója minimális szintjének teljesítésére mindkét ország 2009-ig átmeneti mentességet kapott, illetve átmeneti mentességet kaptak az egyes energiaforrások jövedéki adószabályai alól is. Mindkét ország mentesül a tagállamokban honos anya- és leányvállatok közötti kamat- és jogdíjkifizetések társasági adó alóli mentesítésének kötelezettsége alól, azonban a csatlakozási okmány tartalmazza a legmagasabb adószintet, és előírja annak csökkentését.

A szociálpolitika fejezet tekintetében - szintén Magyarországhoz hasonlóan - Bulgária mentesül a cigaretták maximális kátránytartalmának alkalmazása alól, azzal, hogy a határértéket 2011-ig több lépcsőben kell csökkenteni.

Az energia fejezetben Bulgária 2012. december 31-ig, Románia 2011. december 31-ig haladékot kapott a stratégiai kőolajkészleteinek 90 napra történő felemelésére. Bulgáriának az Unió feltételként szabta, hogy a Kozloduy-i atomerőmű hármas és négyes blokkját 2006 végéig véglegesen le kell állítania, és ezt követően le kell szerelnie, melyhez az Unió pénzügyi támogatást nyújt.

A környezetvédelem területén mindkét csatlakozó ország számos átmeneti mentességet kapott, melyek közül egyesekkel Magyarország is rendelkezik. Hazánk szempontjából elsősorban azok az átmeneti mentességek érdemelnek kiemelt figyelmet, amelyek esetében fennállhat a határon átterjedő szennyeződések bekövetkezésének lehetősége.

Románia 2017 végéig átmeneti mentességet kapott a hulladéklerakókról szóló irányelv egyes szabályai alól, beleértve a 101 már létező települési hulladéklerakóra vonatkozó követelményeket és összhangban a végrehajtási tervben meghatározott határidőkkel és célokkal. Átmeneti mentességet kapott a csomagolásról és a csomagolási hulladékról szóló irányelv egyes rendelkezései alól - közbenső határidőkkel - 2013 végéig. Ennek megfelelően Románia ezen időpontig teljesíti a csomagolóanyagok 55%-os, a műanyag csomagolóanyagok 23%-os, illetve az üveg csomagolóanyagok 60%-os újrafeldolgozási és hasznosítási arányát. Az elektromos és elektronikus berendezések hulladékairól szóló irányelv tekintetében Románia 2008 végéig átmeneti mentességet kapott a hulladékká vált elektromos és elektronikai berendezések begyűjtésének 4 kg/lakos/év arányának, illetve a begyűjtött hulladékoknál - berendezéskategóriától függően - az 50-80%-os újrafeldolgozási arány és a 70-80%-os hasznosítási arány biztosítása alól. A fenti arányszámok 50%-ának elérését a csatlakozás időpontjáig, 75%-ának teljesítését pedig 2007 végéig vállalta. Átmeneti szabályok érvényesülnek a hulladékszállítás felügyeletéről és ellenőrzéséről szóló irányelv esetében - meghatározott hulladékokra - közbenső határidőkkel 2015 végéig. A települési szennyvízkezelésről szóló irányelvnek megfelelő szennyvíz-elvezetési és -kezelési szabályokat - a lakosegyenértékszámtól függően - közbenső határidőkkel 2010, 2013, 2015, 2018 végétől kell teljes körűen biztosítania. Az egyes veszélyes anyagok felszíni vizekbe történő kibocsátására vonatkozó határértékeket a csatlakozási okmányban rögzített anyagok és létesítmények tekintetében Romániának 2009 végéig kell teljesítenie. Az emberi fogyasztásra szánt víz minőségéről szóló irányelv egyes rendelkezéseiben meghatározott anyagok tekintetében 2015 végéig alkalmazhatók átmeneti szabályok. Az integrált szennyezés megelőzéséről és csökkentéséről (IPPC) szóló egyes közösségi rendelkezések tekintetében Romániának egyes meglévő létesítményeire 2015 végéig van átmeneti mentessége. A jelenleg működő nagy tüzelőberendezések által kibocsátott légszennyező anyagokra (kéndioxid, nitrogénoxidok és szilárd anyag) vonatkozó kibocsátási határértékek tekintetében Románia közbenső határidőkkel, szakaszosan 2017 végéig alkalmazhat eltérő szabályokat. A hulladékok égetéséről szóló irányelv tekintetében 110 gyógyászati hulladékot megsemmisítő égető esetében a kibocsátási határértékekre és a mérési követelményekre vonatkozóan 2008 végéig van átmenete Romániának. Átmeneti mentességet kapott továbbá a meglévő motorbenzin-tároló tartályainak kialakítására, a benzinszállító járművek töltésére, az üzemanyag-szállító járművek kialakítására és a szállító járművekből az üzemanyagtöltő állomások földalatti tároló tartályaiba történő átfejtésre vonatkozóan 2009 végéig, közbenső határidőkkel és meghatározott létesítmények tekintetében.

Az Európai Bizottság kiemelt figyelmet fordít arra, hogy a környezetvédelmi fejezet vállalásai megfelelően teljesüljenek. Magyar közreműködés eredményeként számos ponton sikerült az Európai Unió álláspontját módosítani, a román vállalásokat szigorítani. Ennek megfelelően Románia 47 veszélyes hulladéklerakó 2006-os bezárását követően gondoskodik ezek rekultiválásáról. Az átmeneti mentességet kapott zagytározók vonatkozásában Romániának a csatlakozástól teljesen alkalmaznia kell a hulladék keretirányelv védelmi előírásait; valamint a 2008-ban várhatóan életbe lépő bányászati hulladékokról szóló irányelv által előírt cianid koncentrációt haladék nélkül be kell tartania. Románia vállalta, hogy a települési szennyvízprogram keretében végrehajtandó megvalósítási intézkedései körében először a 150 ezer lakosegyenértékűt meghaladó agglomerációkra koncentrál. Ezzel összefüggésben az Európai Unió felszólítja Romániát, hogy programjának végrehajtása során fordítson különös figyelmet az esetleges határokon átterjedő hatásokra. Románia vállalta, hogy a számára a települési szennyvízkezelésről szóló irányelv tekintetében 2018-ig biztosított átmeneti mentesség során tett intézkedések kapcsán nem fogja kockáztatni a víz keretirányelv egyéb előírásainak való megfelelést. Az IPPC irányelv tekintetében Románia 195 létesítmény számára kért átmeneti mentességet közbenső határidőkkel 2014 végéig, köztük a nagybányai TRANSGOLD S.A. bányaüzem részére, amelynek zagytározó-balesete 2000-ben környezeti katasztrófához vezető cianid szennyeződést okozott. Az üzem mentességének határideje 2014 helyett 2010-ig áll fenn.

A környezetvédelem területén az Európai Unió hangsúlyozza a vállalások folyamatos ellenőrzését, melyet a tagállamok és az Európai Bizottság - az előzőekben már ismertetett és magyar kezdeményezésre elfogadott - a csatlakozási szerződéshez csatolt közös nyilatkozatban meg is erősített. Hangsúlyozni kell továbbá, hogy a környezetvédelmi vállalások teljesítésének elmaradása esetén belső piaci védzáradék, illetve - a feltételek fennállása esetén - az ún. halasztó hatályú védzáradék a tagállamok egyhangúságával alkalmazható.

A bel- és igazságügyi együttműködés területén átmeneti mentességi szabály nem került elfogadásra. Mindkét új tagállam azonban a schengeni tagságig csak a schengeni szabályok egy részét köteles alkalmazni, és folyamatosan minden intézkedést meg kell tenniük a schengeni rendszerbe való belépés érdekében, melyet az Európai Bizottság és a tagállamok is szigorúan ellenőriznek. A csatlakozási szerződés monitoring eszközként tartalmazza a bel- és igazságügyi együttműködés területén alkalmazható védzáradékot, valamint ezen a területen is alkalmazható az ún. halasztó hatályú védzáradék, amely az általánostól eltérően Románia esetében minősített többséggel, míg Bulgária esetében csak egyhangúsággal alkalmazható. A csatlakozási okmány tételesen felsorolja azokat a vállalásokat, melyek nemteljesítése esetén lehetőség van az ún. halasztó hatályú védzáradék alkalmazására, és Románia vagy Bulgária, vagy mindkettő csatlakozásának 2008. január 1-jére való eltolására.

A vámunió és a külgazdaság fejezetek tekintetében az új tagállamok is csatlakoznak az Európai Unió közös kereskedelempolitikájához és a vámunióhoz. Ennek érdekében a harmadik országokkal kötött szabadkereskedelmi és egyéb, közösségi hatáskörbe tartozó, gazdasági tárgyú megállapodásaikat a csatlakozás napjára fel kell mondaniuk.

3. A csatlakozási záróokmány

A bolgár és román csatlakozási szerződés záró dokumentuma (a továbbiakban: záróokmány) rögzíti, hogy a szerződő felek meghatalmazottjai abból a célból gyűlnek össze 2005. április 25-én, hogy az új tagállamok csatlakozásáról szóló szerződést aláírják.

A záróokmány felsorolja a csatlakozási szerződés joghatással járó elemeit. A záróokmány kimondja, hogy a szerződő felek politikai megállapodásra jutottak a közösségi intézmények által elfogadott jogszabályok csatlakozás miatt szükséges kiigazításairól. A záróokmány kimondja továbbá, hogy a felek a csatlakozás feltételeiről és az alkotmányszerződés kiigazításáról szóló csatlakozási jegyzőkönyv, illetve - adott esetben - az Európai Unió alapját képező szerződések kiigazításáról szóló csatlakozási okmány végrehajtásához szükséges valamennyi információt közlik az Európai Bizottsággal és egymással - amennyiben szükséges akár a csatlakozás időpontja előtt, kellő időben -, annak érdekében, hogy a belső piac működését a csatlakozás időpontjától teljes mértékben biztosítani lehessen.

A záróokmányhoz a szerződő felek közös, egyoldalú és többoldalú nyilatkozatokat csatoltak. A záróokmányhoz csatolt közös nyilatkozatok a szerződés rendelkezéseinek értelmezését hivatottak szolgálni, illetve megerősíteni.

A csatlakozási záróokmányhoz csatolt fontosabb nyilatkozatok: (1) a jelenlegi tagállamok együttes nyilatkozta a munkavállalók szabad mozgásáról; (2) Bulgária nyilatkozata a cirill betűs ábécé használatáról az Európai Unióban; (3) a jelenlegi tagállamok és a Bizottság közös nyilatkozata Bulgária és Románia csatlakozási felkészültségéről. Ez utóbbit kifejezetten magyar kezdeményezésre fogadták el a tagállamok és az Európai Bizottság, melyben hangsúlyozzák a hátralévő feladatok teljesítésének ellenőrzését a környezetvédelem, a versenyjog és a bel- és igazságügyi együttműködés területén, illetve a teljesítések elmaradása esetén a csatlakozási szerződésben meghatározott eszközök, így az ún. halasztó hatályú védzáradék, illetve egyéb védzáradékok alkalmazásának lehetőségét.

A szerződő felek a csatlakozási záróokmányhoz csatolták továbbá a csatlakozást megelőző időszakban meghozandó egyes határozatok és egyéb intézkedések elfogadására vonatkozó információs és konzultációs eljárásokról (interim eljárás) szóló levélváltásukat.