2013. évi XVII. törvény indokolása

a Magyar Köztársaság területén szolgálati céllal tartózkodó külföldi fegyveres erők, valamint a Magyar Köztársaság területén felállított nemzetközi katonai parancsnokságok és állományuk nyilvántartásáról, valamint jogállásukhoz kapcsolódó egyes rendelkezésekről szóló 2011. évi XXXIV. törvény és a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A Magyar Köztársaság területén szolgálati céllal tartózkodó külföldi fegyveres erők, valamint a Magyar Köztársaság területén felállított nemzetközi katonai parancsnokságok és állományuk nyilvántartásáról, valamint jogállásukhoz kapcsolódó egyes rendelkezésekről szóló 2011. évi XXXIV. törvény (a továbbiakban: Küfetv.) elfogadását és bevezetését mind a Magyarországon szolgálatot teljesítő külföldi állomány, mind a szövetséges nemzetközi katonai parancsnokságok részéről egyöntetű siker és elfogadás jellemezte.

A Küfetv. végrehajtásának első két évében az általa bevezetett nyilvántartási és igazolási rendszer kiváltotta a tervezett hatásokat, megkönnyítve a hazánk területén szolgálati céllal tartózkodó külföldi fegyveres erők és állományuk mindennapi életét, ugyanakkor hozzájárulva Magyarország nemzetbiztonsági és honvédelmi érdekeinek garantálásához is.

Az elmúlt másfél év tapasztalatai, valamint a törvény hatályba lépését követően történt egyéb olyan törvénymódosítások, amelyek a külföldi állományt is érintik, szükségessé tették a törvény általános felülvizsgálatát és kisebb kiegészítését, az újabb gyakorlati igényekhez, valamint a gördülékenyebb ügyintézés igényéhez történő igazítását.

A módosítást szükségessé tette a külföldi katonai állomány magyarországi hozzátartozói nyilvántartásának igénye is. Jóllehet számos jogszabály alapján egyes jogokat hozzátartozói minőségük igazolása esetén gyakorolhatnak, e minőség igazolásához jelenleg nem áll rendelkezésre a megfelelő magyar jogi háttér, illetve a szükséges fogadó nemzeti támogatás.

A törvény egyik fő célja a nyilvántartásra, az igazolásokra, valamint az adatszolgáltatásra vonatkozó rendelkezések kiegészítése a hozzátartozók tekintetében, valamint a gépjárművekkel kapcsolatos ügyintézések áttekinthetőbbé és gördülékenyebbé tétele.

-----STARTING---POINT---RESZLETES---

Az 1. §-hoz

A rendelkezés célja a Küfetv. hozzátartozókra vonatkozó fogalmának pontosítása, mindenekelőtt kodifikációtechnikai szempontból. A módosítás - a hozzátartozó fogalmának minden alanyi körre való kiterjesztésével - egyértelműen értelmezhetővé teszi a fogalom meghatározását.

A 2. §-hoz

A rendelkezés célja a külföldi katonai állományra vonatkozó nyilvántartás kiegészítése a hozzátartozókra vonatkozó adatokkal. E nyilvántartás szolgál alapul a hatósági adatszolgáltatáshoz, valamint egyes jogosultságok igazolásához. A harmadik országbeli állampolgárok beutazásáról és tartózkodásáról szóló 2007. évi II. törvény 31. §-a, illetve az ezt végrehajtó 114/2007. (V. 24.) Korm. rendelet 90. §-a, valamint a közúti közlekedésről szóló 1988. évi I. törvény 28/A. § (1) bekezdése is megköveteli - az e jogszabályokban foglalt jogok érvényesítése érdekében - a hozzátartozói minőség megfelelő igazolását.

Az egyes külföldi fegyveres erőket és nemzetközi katonai parancsnokságokat nemzetközi szerződések és jogszabályok alapján megillető adómentességek érvényesítéséhez nem csupán a beszerzésre jogosult személy megnevezése szükséges, hanem annak meghatározása is, hogy e jogosultsága időben mettől meddig terjed. A rendelkezés ezen adattal egészíti ki a nyilvántartást.

E rendelkezés a 2. § (2) bekezdésében foglaltakat alkalmazza a nemzetközi katonai parancsnokságok tekintetében is.

E rendelkezés a 2. § (1) bekezdésében foglaltakat alkalmazza a nemzetközi katonai parancsnokságok állománya tekintetében is.

A rendelkezés a három hónapnál rövidebb ideig tartózkodó fegyveres erők tekintetében vezet be utalást arra nézve, hogy egyébiránt az általuk igényelhető igazolás is mindenben megfelel az 5. §-ban foglaltaknak.

A rendelkezés a nyilvántartás céljának kiegészítésére és pontosítására vonatkozik, a hozzátartozók tekintetében.

A 3. §-hoz

A rendelkezés a 2. § (3) bekezdése által bevezetett, nyilvántartásba vett adatnak a nemzetközi katonai parancsnokság részére kiállítandó igazoláson, mint kötelező adattartalmi elemnek a megjelenítését szabályozza.

A törvény 2. § (1) bekezdése és 2. § (4) bekezdése által beiktatandó hozzátartozói adatokról a nyilvántartó parancsnokság a külföldi állomány vagy a hozzátartozó kérésére egy külön adatlapot, a nyilvántartásból készített kivonatot állít ki, amely a kiadmányozás alaki kellékeivel kerül ellátásra annak érdekében, hogy más hatóságok előtt a hozzátartozói jogosultság igazolható legyen.

A 4. §-hoz

A rendelkezés célja az adatszolgáltatásra vonatkozó rendelkezések pontosítása, valamint kiegészítése a hozzátartozókra vonatkozó adatokkal azon hatóságok tekintetében, amelyek viszonylatában a hozzátartozói minőség külön jogszabályban foglalt jogosultság érvényesítéséhez szükséges.

Az 5. §-hoz

A rendelkezés célja a regisztrációs adó alól mentesen forgalomba helyezhető gépjárművekkel kapcsolatos szabályozás megfeleltetése a gyakorlati igényeknek, valamint a vámhatóság szorosabb bevonása a regisztrációs adó alóli mentesség megállapításának eljárásába.

A 6. §-hoz

A rendelkezés célja azon eljárási szabályok jogszabályban rögzítéséhez szükséges felhatalmazó rendelkezés megalkotása, amelyek a 11/2010. (III. 31.) PM rendelet 3. § (2) bekezdése alapján a Honvédelmi Minisztérium eljárásához szükségesek.

A 7. §-hoz

A 7. § célja az, hogy a módosítás hatálybalépésekor már Magyarországon tartózkodó külföldi állomány részére meghatározza a nyilvántartásba újonnan beiktatandó adatok tekintetében a nyilvántartás kiegészítését, megfelelő eljárási határidő biztosítása mellet. E rendelkezés meghatározza továbbá a kiegészített nyilvántartás alapján az adómentességi igazolás kiállításához szükséges valamennyi adatot tartalmazó új igazolások kiállítását és a korábbi igazolások bevonását.

A 8. §-hoz

A 8. § a gépjárművek forgalomba helyezéséhez kapcsolódó korábbi szabályozást módosítja annak érdekében, hogy a rendelkezés teljes mértékben összhangban álljon Magyarország nemzetközi szerződésekből fakadó kötelezettségével.

A 9. §-hoz

A 9. § a közúti közlekedésről szóló 1988. évi I. törvény 28/A. § (4) bekezdését deregulálja, figyelemmel a közúti járművek műszaki megvizsgálásáról szóló 5/1990. (IV. 12.) KöHÉM rendelet 4/C. § (1a) bekezdésére.

-----STARTING---POINT---VEGE---

A 10. §-hoz

A 10. § a hatálybalépésre vonatkozó rendelkezést tartalmazza.