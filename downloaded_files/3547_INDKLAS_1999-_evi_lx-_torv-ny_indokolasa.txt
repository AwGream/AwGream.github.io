1999. évi LX. törvény indokolása

a közbeszerzésekről szóló 1995. évi XL. törvény módosításáról

-----STARTING---POINT---ALTALANOS--- 

I. A közbeszerzésekről szóló jogi szabályozás és a közbeszerzési intézményrendszer működésének tapasztalatai

1. 1995. november 1-jén lépett hatályba a közbeszerzésekről szóló 1995. évi XL. törvény (a továbbiakban: Kbt.). Hazánkban a közbeszerzés jogintézményére az utolsó mintegy ötven esztendőben nem vonatkozott átfogó jogi szabályozás és nem állt fenn ezzel kapcsolatos intézményrendszer sem. Mind a szabályokat, mind az intézményeket közvetlen előzmény nélkül, újonnan kellett létrehozni. A Közbeszerzések Tanácsa (a továbbiakban: Tanács) 1995. október 4-én alakult, a Közbeszerzési Értesítő első száma 1995. november 10-én jelent meg és 1996. január 1-jétől megkezdte működését a Tanács Titkársága valamint a Döntőbizottság is.

A közbeszerzésekről szóló törvény megalkotásának célja a nemzetközi gyakorlatnak megfelelően, nálunk is az volt, hogy áttekinthetőbbé, nyilvánossá tegye a közpénzek felhasználását, továbbá biztosítsa a közbeszerzések hatékonyságát. Az első évek a közbeszerzési gyakorlat meghonosításának, a szélesebb körű működés biztosításának évei voltak, a közbeszerzés lényegében polgárjogot nyert hazánkban. A gazdaság szereplői fokozatosan tesznek szert közbeszerzési gyakorlatra, elősegítve ezzel a hazai közbeszerzési gyakorlat meghonosításának nem könnyű feladatát.

A közbeszerzési eljárások száma és értékbeli volumene a Kbt. hatálybalépése óta évről-évre növekszik, ami - legalábbis az alkalmazás első két éve vonatkozásában - azt jelzi, hogy az ajánlatkérők egyre nagyobb hányada követi a Kbt. előírásait. A mennyiségi adatok a Tanács kimutatása szerint a következők:

 

 

 

 időszak

  az eljárások száma

  a közbeszerzések összértéke

 1995. 11.01-1996.12.31

  3241

  150 mrd Ft

 1997. 01.01-1997.12.31

  4338

  292 mrd Ft

 1998. 01.01-1998.12.31

  4481

  382 mrd Ft

 

 

 

A megtartott eljárások között a nyílt eljárások aránya évről-évre csökken a kevésbé ellenőrizhető tárgyalásos eljárások mennyiségének növekedése mellett. Ez a jelenség a Kbt. lényeges céljainak: a közpénzek felhasználása átláthatóságának és a teljes körű versenynek a megvalósulását korlátozza.

A közbeszerzési eljárások mennyiségi adatai az eljárások típusai szerint - a Tanács kimutatása alapján - a következők:

 

 

 

 

 időszak

 nyílt eljárás 

 meghívásos

 tárgyalásos

 

 száma 

 aránya

 száma

 aránya

 száma

 aránya

 1995. 11.01-1996.12.31

 2252

 69,5%

 194

  6%

  795

 24,5%

 1997. 01.01-1997.12.31

 2778

 64%

 241

  6%

 1319

 30%

 1998.01.01-1998.06.30

 2789

 62%

 159

  4%

 1533

 34%

 

 

 

 

 

 

 

A Kbt. betartását a gyors és hatékony jogorvoslati eljárás előírásával kívánták biztosítani az előterjesztők. A jogorvoslati eljárások száma 1996-ban 165 volt, melyből 8 indult a Tanács tagjainak kezdeményezésére, 1997-ben pedig 267 volt, melyből 4 indult a Tanács tagjainak kezdeményezésére. Elmondható, hogy a lefolytatott közbeszerzési eljárások mintegy 5%-ának megfelelő számú ügyben indult jogorvoslati eljárás. (Figyelembe kell azonban venni, hogy a Döntőbizottság hatáskörébe tartoznak a közbeszerzési eljárás mellőzése miatti jogviták is.)

A korábban hatályos törvény szerint csak a Tanács tagjai kezdeményezhetik a Döntőbizottság hivatalból történő eljárását. Feltételezhető, hogy a Kbt. betartását jobban ösztönözné, ha mindazok a szervezetek jogosultak lennének jogorvoslati eljárás kezdeményezésére, amelyek működésük során tudomást szerezhetnek a Kbt. megszegéséről.

A Tanács egyik feladata a közbeszerzésekkel kapcsolatos jogszabályok keretei között azok végrehajtását elősegítő ajánlások készítése. 1996-ban 6, 1997-ben 2 ajánlás született a következő tárgykörökben:

1996:

1. a Kbt. hatálybalépése előtt megkezdett beszerzésekről;

2. az azonos tárgyú közbeszerzések részekre bontásáról;

3. az építési beruházás ajánlati felhívásának tartalmáról;

4. az ajánlattevők köztartozásával kapcsolatos hatósági igazolásokról;

5. a részben önállóan gazdálkodó költségvetési szervek közbeszerzéseiről;

6. építési beruházások esetén az ajánlatkérő által az eljárásba bevont személyekről.

1997:

1. a közszolgáltató tevékenységgel közvetlenül összefüggő beszerzésről;

2. a közbeszerzési eljárás nyertesével kötött szerződés teljesítéséről.

Az ajánlások tárgyaiból megállapítható, hogy azok elsősorban a Kbt. egyes nehezen értelmezhető, vitákra okot adó rendelkezéseivel kapcsolatban igyekeznek egységes gyakorlatot kialakítani. Ezen felül a Tanácshoz és az Igazságügyi Minisztériumhoz számos állásfoglalást kérő levél érkezett, melyekből további gyakorlati problémákat vagy értelmezési nehézségeket lehetett megállapítani. Az így szerzett tapasztalatokat összegezve elmondható, hogy a korábban hatályos törvénnyel kapcsolatos értelmezési, illetve gyakorlati problémák felszínre kerültek, ezért a hatálybalépést követő három év tapasztalatai nyomán időszerűvé vált a Kbt. módosítása.

A Kbt. hatálybalépése óta nemcsak az Állami Számvevőszék készített jelentést a tárgykörben, hanem számos érdekképviseleti szerv, minisztérium is megküldte az előterjesztő részére a törvény alkalmazásával kapcsolatos tapasztalatait. A központosított közbeszerzések tapasztalatait a Miniszterelnökség Közbeszerzési és Gazdasági Igazgatósága, valamint - a BM Országos Közbeszerzési Főigazgatóságának működése kapcsán - a KEI értékelte, az ezekből leszűrt megállapítások a törvény elkészítése során hasznosultak. A Közbeszerzések Tanácsa 1997 folyamán több alkalommal juttatott el módosító javaslatokat az IM-nek, melyek a Tanács, valamint a tagok által képviselt szervezetek tapasztalatait tükrözik.

II. A törvény fontosabb rendelkezéseinek ismertetése

1. A Kbt. gyakorlati alkalmazását, értelmezését elősegítő módosítások

A Kbt. egyes esetekben túlságosan szigorú, a gyakorlati alkalmazást aránytalanul megnehezítő szabályokat ír elő, bár a törvény célja ennél egyszerűbb előírások mellett is betartható volna, más esetekben pedig az nehezíti a jogkövető magatartást, hogy a Kbt. megfogalmazása nem teljesen egyértelmű. Ezért a törvény a Kbt. számos rendelkezését pontosítja, illetve a követendő eljárásokat egyszerűsíti. Az ilyen tartalmú szabályok közül a lényegesebbek a következők.

a) A törvény egyes - a Kbt. által használt - fogalmak meghatározását pontosítja, illetve meghatároz egyes új fogalmakat is, melyeket a törvény megfelelő alkalmazása érdekében egyértelműsíteni szükséges. Így pl. a törvény 9. §-ával módosított Kbt. 10. §-ának d) pontja szerinti támogatás fogalmából most egyértelműen megállapítható lesz, hogy amennyiben valamely beszerzésre belföldi - költségvetési források felett rendelkező - és nemzetközi szervezettől származó támogatást is kap az ajánlatkérő, akkor mely esetben kell alkalmaznia a Kbt.-t. A törvény meghatározza a nemzetközi szerződés fogalmát is, egyértelművé téve, hogy csak a nemzetközi közjogi szerződések járhatnak azzal a következménnyel, hogy az általuk érintett beszerzések nem tartoznak a Kbt. hatálya alá. Új fogalom meghatározás az alvállalkozó definíciója is, erre többek közt azért van szükség, mert a módosuló Kbt. szerint nemcsak a 15%-ot meghaladó mértékben igénybevett alvállalkozók személyét kell megnevezni az ajánlatban (ha ezt az ajánlatkérő előírja), hanem az ennél alacsonyabb részben együttesen teljesítőket is. Ezért a törvény kiveszi az alvállalkozók köréből azokat a személyeket, akiktől való beszerzés nem tartozna a Kbt. hatálya alá, vagy akik olyan kizárólagos helyzetben vannak, hogy az ajánlattevő a szerződés teljesítéséhez kénytelen igénybe venni őket.

b) A törvény 16. §-a egy új 28/A. §-sal egészíti ki a Kbt.-t. A módosítás indoka, hogy számos ajánlatkérő túlságosan is „körülményesnek”, időigényesnek tartotta a korábban hatályos törvénynek az eljárási határidőkre vonatkozó rendelkezéseit. A törvényben javasolt megoldás lehetővé teszi, hogy ha az ajánlatkérő ún. előzetes összesített tájékoztatót tesz közzé az általa megvalósítani kívánt közbeszerzésekről, úgy a törvényben megkövetelt eljárási határidők jelentős lerövidítésére kerülhet sor.

c) A törvény 17. §-ával módosított Kbt. 29. §-ának új (2) bekezdése orvosolja azt a helyzetet, hogy a Kbt. egyes hirdetmények közzétételére rövid határidőt ír elő, viszont ennek teljesítését a Közbeszerzési Értesítő megjelenésének időzítése nem mindig teszi lehetővé. Ezért a törvény szerint az előírt határidőkön belül a hirdetményeknek nem kell megjelenniük, hanem ennyi időn belül kell azokat megküldeni a Közbeszerzési Értesítőnek.

d) A törvény 18. §-ával módosított Kbt. 31. §-a egyértelműbben szabályozza a közbeszerzési eljárásban az ajánlatkérő oldalán való részvételből kizárt személyek körét. Ugyanakkor egyes esetekben lehetőséget ad az összeférhetetlenség feloldására is: ha egy olyan szervezet, amely tevékenységi körénél fogva ajánlattevő vagy alvállalkozó lehetne a közbeszerzési eljárásban, írásban nyilatkozik arról, hogy nem kíván ajánlattevő vagy alvállalkozó lenni, a vele munkaviszonyban, vagy egyéb érdekeltségi viszonyban álló személy együttműködhet az ajánlatkérővel.

e) A törvény 19. §-ával módosított Kbt. 33. §-a iránymutatást ad a több változatú ajánlattétel szabályaira, valamint arra az esetre, ha az ajánlatkérő lehetővé teszi az ajánlati felhívásban a beszerzés egy részére történő ajánlattételt, az erre vonatkozó részletesebb szabályok ugyanis a Kbt.-ben nem szerepelnek. A törvény egyértelművé teszi, hogy a beszerzés egy részére történő ajánlattétel lehetővé tétele nem ütközhet a Kbt. 59. § (1) bekezdésében szereplő azon alapelvvel, hogy az eljárást a legkedvezőbb ajánlatot tevő nyeri meg. A beszerzés egy részére történő ajánlattétel esetén sem szabad előfordulnia, hogy a beszerzést egyszerűen mennyiségi alapon osztja az ajánlatkérő részekre, ugyanis ebben az esetben valójában a beszerzés tárgyának egy vagy több - kizárólag mennyiségi szempontból körülhatárolt - részét már nem a legkedvezőbb ajánlatot tevő fogja teljesíteni. Ezért a felhívásban csak akkor lehet biztosítani a beszerzés egy részére történő ajánlattételt, ha a beszerzés tárgyának olyan tulajdonságai vagy a teljesítésnek olyan feltételei vannak, amelyek miatt ez valóban indokolt, pl. a beszerzést az ország több különböző pontján kell teljesíteni.

f) A kis- és középvállalkozók által felvetett több gyakorlati problémát rendez a törvény 20-21. §-a akkor, amikor korlátozza a dokumentáció ellenértékét, és az ajánlati biztosíték mértékét. A törvény alapján a Kbt. 37. §-át kiegészítő új (3) bekezdés rögzíti, hogy „a dokumentáció ellenértékét az annak előállításával és az ajánlattevők részére történő rendelkezésre bocsátásával kapcsolatban a közbeszerzési eljárásra tekintettel felmerült költséget alapul véve kell megállapítani”, valamint hogy „a biztosíték értékét az ajánlati kötöttség megsértése esetén az ajánlatkérőnél előreláthatólag felmerülő veszteség mértékére tekintettel kell megállapítani.” Ily módon elkerülhető, hogy a közbeszerzési eljárás lefolytatója az ajánlatok elkészítéséhez elengedhetetlen dokumentáció ellenértékét, vagy az ajánlati biztosíték értékét rosszhiszeműen úgy határozza meg, hogy az alacsony tőkeellátottsággal rendelkező vállalkozókat már eleve kizárja az eljárásban való részvétel lehetőségéből.

A törvény rendezi azt a kérdést is, hogy a nyertes ajánlattevő részére a biztosítékot - funkciójánál fogva - később kell visszafizetni, mint a többi ajánlattevő részére.

g) A törvény 23. §-ával módosított Kbt. 43. §-a lehetővé teszi, hogy ha a benyújtott ajánlatban kizárólag formai hiba van (pl. nem elegendő példányban nyújtották be vagy nem megfelelően írták alá), akkor az ajánlatkérő az ajánlatok felbontásakor vagy ezt követően lehetővé tegye a hiány legfeljebb 10 napon belül történő pótlását. Ezt az összes ajánlattevő számára azonos feltételekkel kell biztosítani. Ha az elrendelés az ajánlatok felbontásakor történt, akkor ezt rögzíteni kell a jegyzőkönyvben (a jegyzőkönyvet pedig a Kbt. 61. §-a szerint megküldik az összes ajánlattevő részére), ha pedig utólag történik, akkor az összes ajánlattevőt egyidejűleg írásban értesíteni kell erről.

Fontos érdek fűződik azonban ahhoz, hogy a hiánypótlás ne adjon alkalmat az ajánlatok utólagos (jogszabályba ütköző) módosítására, ezért az ajánlatkérő köteles meggyőződni arról, hogy az újonnan vagy kiegészítőleg megküldött ajánlati példányok tartalma megegyezik-e az eredeti példány tartalmával. Ha eltérést észlel, illetőleg a hiánypótlásnak nem tettek eleget, csak az eredeti példányt (példányokat) kell figyelembe venni és meg kell vizsgálni, nem állnak-e fenn az ajánlat érvénytelenségének vagy az ajánlattevő kizárásának feltételei.

A törvény egy további olyan kérdést is szabályoz, melyre a Kbt. nem adott egyértelmű megoldást: az ajánlatban előforduló számítási hiba esetét. Ezt a kérdést ugyanis nem lehet megoldani a Kbt. 57. §-ának alkalmazásával. Ezért a törvény előírja, hogy a nyilvánvaló számítási (pl. összeadási vagy szorzási) hibát az ajánlatkérőnek kell kijavítania úgy, hogy azokat a részletadatokat veszi alapul, amelyeket az ajánlat a beszerzés egyes részelemeire vonatkozóan közöl. A számítási hiba javításáról az összes ajánlattevőt haladéktalanul értesíteni kell.

h) A törvény 25. §-a módosítja a Kbt. 46. §-át, mely az ajánlatkérők kizárásának eseteit tartalmazza. A Kbt. egyes esetekben túlságosan merev, a gyakorlati alkalmazást aránytalanul megnehezítő szabályokat ír elő, annak ellenére, hogy a törvényi célok ennél egyszerűbb, rugalmasabb eljárást lehetővé tevő előírások mellett is megvalósíthatók.

A törvény az eljárásból való kizárási okokkal kapcsolatban új elvet követ: vannak olyan kizárási okok, melyek miatt az ajánlatkérő nem köteles a törvény erejénél fogva kizárni az ajánlattevőt, hanem mérlegelheti, hogy az ajánlati felhívásban ezeket is kizáró okként jelöli-e meg. Továbbra is a törvény erejénél fogva nem vehet részt a közbeszerzési eljárásokban az az ajánlattevő, aki csőd-, felszámolási vagy végelszámolási eljárás alatt áll, akinek egy évnél régebben lejárt - a Kbt.-ben nevesített - köztartozása van, illetve aki korábbi közbeszerzési eljárásban hamis adatot szolgáltatott. A gazdálkodással összefüggő jogsértések, illetve a közbeszerzéssel kapcsolatos szerződésszegések tekintetében az ajánlatkérő mérlegelheti, hogy ezeket kizáró okként megjelöli-e az ajánlati felhívásban.

A 46. § az egy évnél régebben lejárt köztartozásokkal kapcsolatban előírja az ún. nemleges igazolások csatolását. A Kbt. szempontjából jelenleg releváns köztartozások az adó-, illeték- vagy társadalombiztosítási járulék tartozás és az elkülönített állami pénzalapok felé fennálló tartozás. Az adótartozás kategóriájába a helyi adó is beletartozik. A helyi adót és az illetéket nem központilag, hanem településenként tartják nyilván, tehát egy országos hálózattal rendelkező cég gyakorlatilag nem képes az igazolások teljes körű beszerzésére.

A „helyzet” enyhítése érdekében a törvény egyrészt az illeték helyett az egy évnél régebben lejárt vámtartozás hiányát követeli meg, hiszen a vám fizetése egyébként is sokkal szorosabb összefüggésben van az ajánlattevők gazdálkodó tevékenységével, mint az illeték. A helyi adótartozás az általános szabályok szerint a jövőben nem lenne eleve kizáró ok, de a helyi vagy helyi kisebbségi önkormányzatok, illetőleg ezek költségvetési szervei ajánlatkérőként előírhatják, hogy a székhelyük szerinti önkormányzat által előírt helyi adótartozással rendelkező ajánlattevők nem vehetnek részt az eljárásban. A Kbt. az elkülönített állami pénzalapokkal kapcsolatban - melyek számát az 1999. évi költségvetési törvény a korábbi 6-ról 2-re csökkentette - úgy módosul, hogy az ajánlattevőnek nyilatkoznia kell, áll-e fenn jogszabály alapján fizetési kötelezettsége valamely alap iránt és az ezzel szemben fennálló tartozásáról igazolást is kell csatolnia.

A törvény továbbá kifejezetten kimondja, hogy ha az ajánlattevő részére olyan tartalmú igazolást állított ki valamely - köztartozást nyilvántartó - hatóság, hogy a kiállítás időpontjában nincs köztartozása, ezt az igazolást vagy másolatát a kiállítástól számított egy évig el kell fogadni a közbeszerzési eljárásokban. A törvény meghatározza azt is, hogy a kizárólag külföldi székhellyel rendelkező ajánlattevő hogyan köteles köztartozásának hiányát igazolni.

i) A törvény 30-31. §-a a Kbt. 63-64. §-ának módosításával meghatározza a két szakaszból álló eljárások (az előminősítési, a meghívásos, illetve a hirdetmény közzétételével induló tárgyalásos eljárás) közös szabályait, azokat a törvényben a jogalkalmazó számára kedvezőbb módon egy helyen lehet megtalálni. Az új előírások rendeznek néhány olyan kérdést is, amit a korábban hatályos Kbt. nem szabályoz egyértelműen. Így pl. a törvény rögzíti, hogy az ilyen eljárások első (részvételi) szakaszában a részvételi felhívásban meg kell határozni az ajánlattevők alkalmassága igazolásának módját és megítélésének szempontjait, valamint az ajánlatok elbírálásának szempontjait is. Az összességében legelőnyösebb ajánlat részszempontjait az ajánlatkérő az eljárásnak ebben a szakaszában még nem köteles meghatározni.

A törvény rendezi a részvételi felhívás visszavonásának és a részvételi határidő meghosszabbításának szabályait is, melyekre a részvételi határidő lejártáig kerülhet sor. A részvételi felhívásnak azokat a részeit, amelyek az eljárás első szakaszára vonatkoznak (pl. a részvételi határidőt, illetve a részvételre jelentkezők alkalmassága elbírálásának szempontjait) csak a részvételi határidő lejártáig lehet módosítani, viszont a részvételi jelentkezésben szereplő azon előírásokat, melyek még az ajánlati szakban is relevánsak (pl. a teljesítés határideje vagy helye), az ajánlattételi határidő lejártáig közzétett hirdetménnyel lehet módosítani, kivéve a beszerzés tárgyát és mennyiségét, hiszen ezek a beszerzésnek olyan lényeges adatai, amelyek módosítása az ajánlattételi szakban már nem indokolt.

A törvény meghatározza azt, hogy a részvételi jelentkezéseket a részvételi határidő lejártát követő 30 (építési beruházás esetén 60) napon belül kell elbírálni, az elbírálás eredményének kihirdetésére a nyílt eljárás eredményének kihirdetésére vonatkozó szabályokat kell alkalmazni. Az eredményhirdetést követő öt munkanapon belül kell az eljárás második (ajánlattételi) szakaszát megkezdő ajánlati felhívásokat megküldeni. A korábban hatályos Kbt.-től eltérően a törvény szerint ezentúl nemcsak az előminősítési eljárás, hanem az összes kétfordulós eljárás részvételi szakaszának eredményét hirdetményben kell majd közzétenni. A törvény azt is egyértelművé teszi, hogy az erről szóló hirdetményben milyen részletességgel kell közölni a részvételre jelentkezők alkalmasságának, illetve alkalmatlanságának indokait.

A törvény az eljárás második szakaszát megkezdő ajánlati felhívástartalmát kibővíti, mivel abban az új szabály szerint meg kell határozni az eredményhirdetés és a szerződéskötés időpontját is. A közvetlenül megküldött ajánlati felhívást és az ebben a szakaszban átvett dokumentációt az ajánlattevők részére közvetlenül megküldött levélben is lehet módosítani, viszont az ajánlati felhívás visszavonásáról továbbra is hirdetményt kell majd közzétenni.

j) A törvény 39. §-ával módosított Kbt. 88. §-ának (6) bekezdése rendezi azt a kérdést, hogy ha a Közbeszerzési Döntőbizottság pl. az ajánlatok helytelen elbírálása miatt semmisíti meg az ajánlatkérőnek az eljárást lezáró döntését, akkor nem köteles az ajánlatkérő új közbeszerzési eljárást kiírni, hanem módja van arra, hogy a döntését megalapozó tényezőket ismételten (a Döntőbizottság iránymutatására tekintettel) mérlegelje és új döntést hozzon.

k) A módosítások egy része a korábban hatályos törvényben nem teljesen egyértelműen vagy nem elég részletesen szabályozott kérdések rendezését szolgálja, ezek közül néhány azokat a rendelkezéseket érinti, melyekkel kapcsolatban a Tanács ajánlásokat is kibocsátott. Így pl. módosul a Kbt. 5. §-a, melyet a 2/1996. sz. ajánlás, 31. §-a, melyet a 6/1996. sz. ajánlás, 2. §-ának (2) bekezdése, melyet az 1/1997. sz. ajánlás, valamint 62. §-a, melyet a 2/1997. sz. ajánlás érint.

2. A Kbt. betartására ösztönző módosítások

Az I. pontban már kifejtettek szerint a tárgyalásos eljárások számának növekedéséből megállapítható, hogy szükséges bővíteni a Kbt.-ben azoknak a szabályoknak a körét és súlyát, amelyek a törvény betartására ösztönzik a közbeszerzési eljárásokban résztvevőket. Ebbe az irányba hatnak különösen a következő szabályok.

a) A törvény 4. §-a a Kbt. 4. §-át új (6) és (7) bekezdéssel egészíti ki. Eszerint a több évig tartó építési beruházás megvalósítására irányuló közbeszerzés értékét a teljes beruházás ellenértékét alapul véve kell meghatározni. Ily módon csökkenthető annak a veszélye, hogy az eljárás kiírója a beruházás éves ütemezését meghatározva a Kbt. által tiltott, a törvény megkerülését célzó részekre bontást valósítson meg.

A törvény által bevezetni kívánt további fontos változás az, amely alapján kötelező a megkötött szerződésről a gazdasági forgalom tájékoztatása, ha a szerződés

- egy évnél hosszabb időre vagy határozatlan időtartamra szól és

- a beszerzés értéke a szerződés megkötésekor eléri vagy meghaladja a Kbt. szerinti értékhatár felét.

Azáltal, hogy a törvény hatálya alá tartozó szervezet a fenti tényállás megvalósulásakor hirdetményt tesz közzé, lehetőség nyílik arra, hogy mindazok, akik alapos okkal vitatják a beszerzés értékének helyes meghatározását és ezáltal a törvény alkalmazásának mellőzését, jogorvoslati eljárás keretében érvényesíthessék álláspontjukat.

b) A törvény 23. §-ával módosított Kbt. 43. §-ának (2) bekezdése előírja, hogy az ajánlatban meg kell jelölni az alvállalkozókat, valamint a teljesítésben egyébként közreműködőket és az alvállalkozók alkalmasságát is igazolni kell, ha ezt az ajánlatkérő az ajánlati felhívásban előírja. E szabályt az indokolja, hogy a törvény a Kbt. 62. §-ának kiegészítésével úgy rendelkezik, hogy a szerződést csak a nyertes ajánlattevő teljesítheti és abban csak azok a szervezetek működhetnek közre, akiket az ajánlatban és az ennek alapján elkészített - az eljárás eredményéről szóló - hirdetményben megjelöltek, ha a megjelölésüket az ajánlatkérő előírta.

c) A törvény 26-27. §-ai módosítják a Kbt. 55. és 60. §-át annak érdekében, hogy az eljárás kiírója ne mentesülhessen automatikusan a beérkezett ajánlatok elbírálásának kötelezettsége alól azáltal, hogy az elbírálást a törvényben előírt határidőn belül nem végzi el és az eredményt nem hirdeti ki.

A Közbeszerzések Tanácsa által is felvetett problémát a törvény oly módon kívánja orvosolni, hogy a törvénymódosítás hatálybalépését követően „az ajánlatkérő köteles az ajánlatokat elbírálni, kivéve, ha a közbeszerzés megkezdését követően - általa előre nem látható ok következtében - beállott körülmény miatt a szerződés megkötésére, illetve teljesítésére nem lenne képes és emiatt az eljárást eredménytelenné nyilvánítja.” Az elbírálási határidő letelte tehát nem jár azzal a következménnyel, hogy az eljárás ex lege eredménytelennek minősül. Az ajánlatkérő vagy köteles annak eredménytelenné nyilvánításáról határozni (e döntés ellen természetesen jogorvoslat vehető igénybe), vagy haladéktalanul köteles pótlólag eleget tenni jogszabályi kötelezettségének.

d) A törvény 28. §-ával módosított Kbt. 61. §-a a korábban hatályos törvényhez képest árnyaltabban szabályozza az ajánlatkérő tájékoztatási kötelezettségét és részletesebben szól az eredményhirdetéskor közlendő adatok köréről. Az eredményhirdetéskor az eljárásról készült írásbeli összegezésben foglalt adatokat kell kihirdetni, és ezt 5 munkanapon belül meg is kell küldeni az összes ajánlattevő számára. Tájékoztatni kell az ajánlattevőt kizárásáról vagy alkalmatlanná minősítéséről is. A törvény előírja azt is, hogy az ajánlatok felbontásáról készült jegyzőkönyvet is meg kell küldeni az ajánlattevőknek.

Az eljárás iratainak megőrzési határidejét is meghatározza a Kbt., azokat az eljárás lezárulásától számított 5 évig kell megőrizni, ennek indoka az, hogy a Kbt. 46. §-a szempontjából a közbeszerzésekre vonatkozó egyes tények 5 évig relevánsak.

e) A törvény 29. §-a a korábban hatályos szabályozáshoz képest árnyaltabban rendelkezik a nyertes ajánlattevővel való szerződéskötés feltételeiről. A törvény - módosítva a Kbt. 62. §-ának (2) bekezdését - előírja, hogy a szerződéskötésre nem kerülhet sor „az eredményhirdetést követő naptól számított nyolcadik napnál korábbi” időpontban. Ily módon elkerülhető, hogy bár adott esetben a Kbt. szabályainak megsértése miatt benyújtott jogorvoslati kérelemnek a Bizottság helyt ad, a döntőbizottsági határozat azonban az időközben létrejött megállapodás érvényességét már nem érintheti. A rendkívüli sürgősség vagy a kivételesen kedvező beszerzési feltételek fennállása miatt tartott tárgyalásos eljárásban az eredményhirdetést követően azonnal szerződést lehet kötni.

Szintén a Kbt. 62. §-ának módosításával jár együtt annak a fontos garanciális szabálynak a törvénybe foglalása, amely az ajánlatkérő fizetési kötelezettsége teljesítési idejéről és módjáról rendelkezik. A törvény meghatározza a beszerző szervezet által fizetendő ellenszolgáltatás „végső” teljesítési időpontját, amely az ajánlattevőként szerződést kötő félnek a szerződésben meghatározott módon és tartalommal való teljesítésétől számított legfeljebb harminc (építési beruházás esetén hatvan) nap lehet. A szöveg egyértelművé teszi azt is, hogy a teljesítés időpontja a felek szerződéskötést megelőző megállapodásán alapul, a szerződéskötés során tehát az ajánlatkérő érvényesíteni tudja érdekeit.

A közpénzek felett rendelkező közintézmények fizetési késedelembe esése azt a negatív üzenetet közvetíti a gazdasági élet szereplői felé, hogy a közhatalmi funkciókkal is felruházott jogi személyek közjogi jogosítványaikkal visszaélve szegik meg magánjogi jogviszonyból eredő kötelezettségeiket. A közbeszerzési eljárás eredményeként megkötött szerződések vonatkozásában a beszerző szerződésszerű teljesítésének elmaradása különösen a likviditási gondokkal küzdő kisvállalkozások számára lehet végzetes. A törvény ezért - összhangban a pénzforgalom rendjére vonatkozó jogi szabályozással - előírja, hogy igazolt teljesítés esetén, ha a teljesítési határidő eredménytelenül telt el, „az ajánlattevőként szerződést kötő fél azonnali beszedési megbízást nyújthat be az ajánlatkérő bankszámlája terhére”.

A törvény azonban ezt csak a Kbt. 1. §-ának a)-b) pontja szerinti (tehát mindenekelőtt a kincstári körbe tartozó) ajánlatkérőkkel szemben teszi lehetővé. E szabályozás mellett pl. a gazdálkodó szervezetekkel - mint ajánlatkérőkkel - szemben az azonnali beszedési megbízás nem érvényesíthető, így nem fordulhat elő, hogy az azonnali beszedési megbízás miatt a végrehajtási kielégítési sorrendben az ajánlattevő követelése megelőzze a köztartozásokat.

f) A Kbt. rendelkezései megkerülésének megakadályozása érdekében a törvény részletesebben szól a tárgyalásos eljárás általános és speciális szabályairól. Így például leírja a „rendkívüli sürgősség” vagy a „rövid ideig fennálló kedvező ajánlat” miatt tartott tárgyalásos eljárás menetét. Szabályozza a törvény azt is, hogy mely adatokat kell közölni a közvetlenül megküldött ajánlati felhívásban.

Garanciális szabályként a törvény 34. §-a előírja, hogy a hirdetmény közzététele nélküli tárgyalásos eljárás megindításáról - a lényeges adatok és az eljárás alkalmazását lehetővé tevő körülmények megjelölése mellett - tájékoztatni kell a Közbeszerzési Döntőbizottságot. Ezáltal a jövőben lehetőség lesz arra, hogy a jogosulatlanul kezdett tárgyalásos eljárás lefolytatásának észlelése esetén a Bizottság jogorvoslati eljárást kezdjen.

g) A törvény 36. §-ával módosított Kbt. 79. §-a számos ponton módosítja a Bizottság eljárása kezdeményezésének szabályait, valamint határidejét. A Kbt. betartására leginkább az ösztönzi a jogalkalmazókat, ha minél több jogsértést jogorvoslati eljárás és jogkövetkezmények követnek, ezt szolgálják a törvény szerinti módosítások.

A korábban hatályos Kbt. szerint a Bizottság csak akkor jár el hivatalból, ha ezt a Tanács tagja kezdeményezi. Az sem egyértelmű, hogy a kérelemre indult eljárásokban a Bizottság vizsgálhat-e olyan jogsértéseket, melyekre a kérelem nem vonatkozott. A törvény most számos más szerv részére is lehetővé teszi a Bizottság hivatalból való eljárásának kezdeményezését, így pl. a közigazgatási hivatal, az Állami Számvevőszék, illetve a Kormányzati Ellenőrzési Iroda részére. Jogorvoslati eljárást kezdeményezhet továbbá a költségvetési támogatást nyújtó szervezet, ha úgy találja, hogy a támogatás felhasználója megsértette a Kbt.-t, illetve a központosított közbeszerzés során ajánlatkérésre feljogosított szervezetek (ha pl. megállapítják, hogy egy intézmény kiemelt terméket saját hatáskörben szerez be).

A Bizottság kezdeményezés nélkül hivatalból is eljárhat, ha folyamatban lévő jogorvoslati eljárás során az addig vizsgáltakon túli jogsértésről szerez tudomást, illetve, ha jogsértésről akkor szerez tudomást, amikor a hirdetmény közzététele nélküli tárgyalásos eljárás megkezdéséről szóló iratokat az ajánlatkérő megküldi a részére.

A jogorvoslati eljárás megindításának jogvesztő határideje 60 napról 90 napra növekszik, ez növeli a jogorvoslati eljárás megindításának esélyét. A törvény egyes esetekben meghatározza, hogy milyen időpontot kell a jogsértő esemény bekövetkezésének tekinteni. Erre az olyan cselekményeknél van szükség, ahol a bekövetkezett jogsértés folyamatosan tartó jogellenes állapot létrehozásával jár. Így pl. a jogellenes tartalmú ajánlati vagy részvételi felhívás, illetve dokumentáció esetén nem a felhívás megjelenését, hanem az ajánlattételi vagy részvételi jelentkezési határidőt kell a bekövetkezésnek tekinteni, míg a közbeszerzési eljárás mellőzésével történő beszerzés esetén a szerződés megkötését. A törvény rögzíti, hogy ha a jogsértés a vélelmezett bekövetkezés előtt ismertté válik, a jogorvoslati eljárást már ekkor is meg lehet kezdeni.

h) Az alkalmazható jogkövetkezmények köre kibővül azzal, hogy a Bizottság előírhatja a Kbt. alkalmazását az egyébként értékhatár alatti beszerzésre is, ha az adott beszerzési tárgyból a költségvetési évben összesen az értékhatárt meghaladó mennyiséget terveztek beszerezni, de a közbeszerzést a törvény megkerülése céljából részekre bontották.

További garanciális elemet tartalmaz a törvény 39. §-ának azon rendelkezése, hogy nem korlátozza a jogkövetkezmények együttes alkalmazását és a korábbiaktól eltérően bírságot bármely jogsértés esetében ki lehet szabni. A bírság minimális mértékét a törvény szerint az éves költségvetési törvény fogja meghatározni, tehát az követni tudja az eljárások volumenének és így a jogsértések súlyának növekedését. A törvény 1999-re jogi személyekkel szemben 700 000, természetes személyekkel szemben 70 000 Ft-ban állapítja meg a bírság minimális mértékét.

A törvény 39. §-a a Kbt. 88. §-ának további kiegészítésével egyértelművé teszi, hogy ha egy szerződést a Kbt.-be ütköző módon kötnek meg, alkalmazható rá a Ptk. 200. §-a (2) bekezdése szerinti semmisség esete, ezt nem akadályozza az a tény, hogy a Kbt. egyéb jogkövetkezményeket is előír szankcióként. Így tehát a semmisség megállapítása érdekében bírósághoz lehet fordulni.

3. A Kbt. hatálybalépése óta bekövetkezett jogszabály-változások miatti módosítások

a) A költségvetési szerveket korábban felsoroló 137/1993. (X. 12.) Korm. rendelet helyébe lépett 156/1995. (XII. 26.) Korm. rendeletet hatályon kívül helyezte a 217/1998. (XII. 30.) Korm. rendelet, ez kihat a Kbt.-nek a központi költségvetési szervek felsorolását tartalmazó 1. §-a a) pontjára. Ugyanennek a rendelkezésnek a módosítását teszi szükségessé a társadalombiztosítási önkormányzatokat megszüntető 1998. évi XXXIX. törvény. A 217/1998. (XII. 30.) Korm. rendelet hatálybalépése miatt a Kbt.-nek a helyi önkormányzati költségvetési szerveket felsoroló 10. §-a b) pontját is módosítani kell, az 1998. évi XXXIX. törvény miatt pedig a 12. §-t. Megjegyezzük, hogy a társadalombiztosítás felügyeletének változásával szintén érintett Kbt. 22. § (4) bekezdését az 1998. évi XCI. törvény 39. § (3) bekezdésének e) pontja módosította.

b) A tisztességtelen piaci magatartásról szóló 1990. évi LXXXVI. törvényt hatályon kívül helyezte az 1996. évi LVII. törvény, a korábbitól eltérően határozva meg a meghatározó befolyás (illetve az új terminológia szerint irányítás) fogalmát. Ez a Kbt. 1. §-a c) pontjának módosítását teszi szükségessé.

c) Az 1995. évi CXXI. törvény hatályon kívül helyezte a Piaci Intervenciós Alapról szóló korábbi rendelkezéseket és megteremtette a piaci intervenciós célelőirányzatot, ez a Kbt. 6. §-ának e) pontját érinti.

d) Hazánk csatlakozása a NATO-hoz számos jogszabály módosulását fogja szükségessé tenni, a Kbt. alóli kivételek 6. §-ban felsorolt körét is bővíteni kell emiatt.

e) 1997-ben az építésügyre vonatkozó jogszabályok teljes köre megváltozott, ez kihat az építési beruházásnak a Kbt. 8. §-ában meghatározott fogalmára, valamint az építési terveknek a 9. § (2) bekezdésének g) pontjában szereplő körére.

f) Az 1996. évi CXI. és CXII. törvények újraszabályozták az értékpapírjogot és a bankjogot, hatályon kívül helyezve az 1990. évi VI. és az 1991. évi LXIX. törvényeket. Az új törvény a Kbt. korábbi szóhasználatától eltérően nevez el és határoz meg egyes - a Kbt. hatálya alól kivételt képező - szolgáltatásokat, emiatt a Kbt. 9. §-a (2) bekezdésének c)-d) pontját kell módosítani és a 10. §-t új fogalom-meghatározásokkal kell kiegészíteni.

g) Az államháztartásról szóló 1992. évi XXXVIII. törvény (a továbbiakban: Áht.) 1996. év végi módosítása előírta, hogy a fizetési kötelezettséget megállapító jogszabálynak rendelkeznie kell arról, hogy a bevételt mely költségvetési szerv javára lehet elszámolni. Ez a Döntőbizottság eljárási díjai és az általa kiszabott bírságok tekintetében szükségessé teszi a Kbt. 80. §-ának kiegészítését.

4. A törvénnyel módosított egyéb törvények

A Kbt. hatálya kiterjed a támogatásból megvalósított közbeszerzésekre. A támogatások nyújtásának részletes szabályait számos - általában miniszteri szintű - rendelet tartalmazza, melyek szakmai szempontokat állapítanak meg arról, milyen feltételekkel igényelhető támogatás. Ennek során a rendeletek nem mindig vannak tekintettel arra, hogy a Kbt. szabályait be lehessen tartani. Egyes támogatások nyújtásának feltétele az, hogy a beszerzendő dologgal vagy szolgáltatással kapcsolatban előre kössenek szerződést, vagy legalábbis válasszák ki azt a gazdálkodó szervezetet, amellyel szerződést fognak kötni. Viszont a támogatást igénylő szervezetek előzetesen még ha akarnak sem tudnak közbeszerzési eljárást lefolytatni, mert nem rendelkeznek fedezettel. Ezt a helyzetet rendezi a törvény 43. §-a, mely az Áht. módosításával kizárja a támogatás előtti szerződéskötés vagy az ajánlattevő előzetes kiválasztásának megkövetelését.

A közbeszerzések gyakorlati tapasztalatai azt mutatják, hogy a támogatásokról szóló jogszabályok vagy egyedi döntések gyakran olyan rövid határidőt írnak elő a támogatás felhasználására, hogy az nem felel meg a közbeszerzési eljárás időigényének. A törvény az Áht. módosításával ezt sem teszi lehetővé a jövőben.

A Kbt. a köztisztviselők jogállásáról szóló 1992. évi XXIII. törvényben kiegészíti a Közbeszerzések Tanácsával azon országos hatáskörű szervek körét, melyeknél a felsőfokú iskolai végzettségű köztisztviselőket 50%-os illetménykiegészítés illeti meg. Ennek oka az, hogy a Tanács is országos hatáskörű szerv és az Országgyűlés felügyelete alatt áll.

III. A törvény által megvalósított jogharmonizációs lépések

Az eddig hatályos Kbt. alapelvei és rendelkezései alapvetően megfelelnek az EK közbeszerzési irányelveiből eredő jogharmonizációs követelményeknek. A Kbt. törvény módosításának elsődleges célja nem jogharmonizációs kötelezettségünk maradéktalan teljesítése, mivel ennek megvalósítására 2000-ben vagy 2001-ben kerülne sor új törvény megalkotásával. Mindazonáltal a törvény kialakítása során szempont volt, hogy a módosítás révén egyben további jogközelítést érjünk el, amennyiben az adott kérdéskör szabályozását az egyes irányelvek érintik. Az alábbiakban ezekről a témakörökről nyújtunk rövid áttekintést.

1. A törvény 7. §-a újraszabályozza - az új építésügyi jogszabályokkal összhangban - az építési beruházás fogalmát. Ezzel kapcsolatban a törvény kimondja, hogy ha a Kbt. az építési beruházással kapcsolatban különös eljárási szabályokat ír elő, ezeket kell alkalmazni az építési beruházással együtt járó - annak értékénél alacsonyabb értékű - áru vagy szolgáltatás megrendelésére is. Az építési beruházás és az árubeszerzés vagy szolgáltatás megrendelése viszonyának, illetve elhatárolásának ezen egyértelműbb rendezése összhangban áll az árubeszerzésre vonatkozó 93/36/EGK tanácsi irányelv és az építési beruházásra irányadó 93/37/EGK tanácsi irányelv Európai Bíróság általi értelmezésével.

2. A törvény 12. §-a kiegészíti a Tanács feladatkörét a közbeszerzésekre vonatkozó nyilvántartás vezetésével. Ez a megoldás elősegíti az egyes közösségi közbeszerzési irányelvekben előírt statisztikai adatszolgáltatási kötelezettség majdani teljesítését is.

3. A törvény 16. §-a - az egyes közösségi közbeszerzési irányelveket módosító 97/52/EGK tanácsi irányelv szabályozásához hasonlóan - lehetőséget teremt bizonyos feltételek megléte esetén a Kbt.-ben előírt ajánlattételi, illetve a részvételi határidő lerövidítésére. Ezen feltételek a következők: az ajánlatkérőnek az ajánlati felhívás, illetve a részvételi felhívás közzétételétől számított legalább negyven napnál korábban, de legfeljebb egy éven belül előzetes összesített tájékoztatót kell közzétennie, és a tájékoztatónak tartalmaznia kell az adott közbeszerzésre vonatkozóan bizonyos adatokat. Ez a megoldás - az említett garanciák mellett - teret enged az eljárási határidők differenciáltabb kezelésének, a rövidebb idő alatt megvalósítható eljárásoknak anélkül, hogy sérülnének az ajánlattevők érdekei.

4. A törvény 24. §-a kisebb módosításokkal újraszabályozza az ajánlattevők pénzügyi, gazdasági és műszaki alkalmassága igazolásának lehetséges eseteit. Ennek során fokozottabban igazodtunk az árubeszerzésre, az építési beruházásra és a szolgáltatás megrendelésére vonatkozó közösségi irányelvekhez. A javasolt megoldás eredményeként az építési beruházás és a szolgáltatás megrendelése tekintetében is megfelelőbb, alkalmazhatóbb szabályok állnak rendelkezésre az ajánlatkérők részére.

Hibás gyakorlat alakult ki továbbá az ajánlatok értékelésében, illetve az értékelési részszempontok meghatározásában, mivel az ajánlatkérők ezek között rendszeresen szerepeltetik az ajánlattevők alkalmasságának megítélésére szolgáló szempontokat. A helyes - az EK-ban elfogadott - gyakorlat az, hogy az ajánlatkérő az ajánlattevők alkalmasságát a Kbt. 44. §-a alapján megadott szempontokra érkezett igazolások alapján ítéli meg, az alkalmasnak minősített ajánlattevők ajánlatait pedig a Kbt. 34. §-a alapján meghatározott értékelési szempontok alapján és kizárólag azok alapján értékeli. Az ajánlat ún. gazdasági-műszaki tartalma mentén kell ugyanis kiválasztani a legkedvezőbb ajánlatot (Kbt. 59. § (1) bek.) és pl. nem a referenciák alapján. Erre tekintettel a javasolt szabályozás a jelenleginél egyértelműbben írja elő, hogy az ajánlattevők alkalmasságát az ajánlat megfelelőségétől elkülönülve kell vizsgálni.

5. A törvény 28. §-a újraszabályozza az ajánlatkérő tájékoztatási kötelezettségét az ajánlattevők irányában. A Kbt. módosítással érintett 61. §-ában előírt tájékoztatási kötelezettség kidolgozása során figyelemmel voltunk a 97/52/EK irányelvben szabályozott tájékoztatási kötelezettségre, sőt részben szigorúbb módon rendeztük egyelőre e kérdéskört.

6. A törvény 29. §-a - többek között - kiegészíti a Kbt.-t az ajánlatkérő részéről történő teljesítés, a pénzügyi ellenszolgáltatás fizetése törvényi határidejével. Másrészt a hirdetményekben, illetve a közbeszerzési szerződések tartalmaként pontosabban követeli meg a fizetési feltételekről, határidőkről való rendelkezést. (A Kbt. az ajánlatkérő részéről való teljesítéssel kapcsolatban ez idáig mindössze 32. §-ának (2) bekezdésében, 68. §-ának (2) bekezdésében és a nyílt eljárás megindítására szolgáló ajánlati felhívás 9. pontjában rendelkezett.)

Az Európai Közösségek Bizottsága irányelvtervezet dolgozott ki a kereskedelmi ügyletekben a határidőn túli fizetések visszaszorításáról (98/C 168/09). Az irányelvi szabályozás célja mindenekelőtt, hogy visszaszorítsa a határidőn túli fizetéseket mind a gazdálkodó szervezetek közötti, mind pedig a gazdálkodó szervezetek és a tágan értelmezett költségvetési szervezetek közötti ügyletek során. Az irányelvi célkitűzések megvalósulása esetén az egyik kedvezményezetti kör a kis- és közepes méretű vállalkozások, akiket különösen hátrányosan érint a pénzügyi ellenszolgáltatás késedelmes teljesítése. Ez utóbbi szempontra is tekintettel a törvény 29. §-ának kidolgozása során figyelembe vettük az irányelvtervezetben foglalt elképzelések egy részét.

7. A törvény 32. §-a a tárgyalásos eljárás alkalmazhatóságának eseteit pontosítja, egyrészt arra tekintettel, hogy jobban kövessük a 93/36/EGK, a 93/37/EGK és a 92/50/EGK irányelvekben szereplő vonatkozó szabályokat, másrészt eleget tegyünk a Közbeszerzések Tanácsa azon javaslatának, hogy indokolt a tárgyalásos eljárás eseteit szigorítani. Ez utóbbi szempontra is figyelemmel e kérdéskör szabályozásakor még nem törekedtünk az említett közösségi irányelvekkel való teljes összhang megteremtésére.

8. A törvény újraszabályozza a Kbt. mellékleteit. A 7. számú melléklet ad mintát az éves összegezés tartalmára. Ennek alapján - a 93/36/EGK, a 93/37/EGK és a 92/50/EGK irányelvekkel összhangban - az ajánlatkérőnek tájékoztatást kell adnia az éves, értékhatár alatti beszerzéseinek számáról és értékéről. Ez az információ további lehetőséget teremt a Kbt. alkalmazása mellőzésének felderítésére, illetve megelőzésére.

-----STARTING---POINT---RESZLETES---

Az 1. §-hoz

A Kbt. 1. §-ának módosítását az teszi szükségessé, hogy az időközben történt jogszabálymódosítások (pl. a költségvetési szerveket felsoroló 217/1998. (XII. 30.) Korm. rendelet vagy a társadalombiztosítási önkormányzatokat megszüntető 1998. évi XXXIX. törvény) megváltoztatták a Kbt. hatálya alá tartozó szervezetek körét. Az 1990. évi LXXXVI. törvény helyébe lépő - a tisztességtelen piaci magatartás és a versenykorlátozás tilalmáról szóló - 1996. évi LVII. törvény (a továbbiakban: Tpt.) a korábban használt és a Kbt. által átvett „meghatározó befolyás” fogalom helyett az „irányítás” kifejezést alkalmazza. Ezért a Kbt. is az „irányítás” kifejezést használja, mely alatt a Tpt. 23. §-ának (2)-(3) bekezdésében meghatározott fogalmat kell érteni.

A Kbt. 1. §-a e) pontjának módosítása a korábbi szövegnél egyértelműbbé teszi azt, hogy a közszolgáltató tevékenységre vonatkozó kizárólagos jogosítvány területi korlát nélkül azzal jár, hogy a gazdálkodó szervezetek kötelesek legyenek alkalmazni a Kbt.-t. Az e rendelkezés hatálya alá tartozó önkormányzati intézmények körét a törvény más törvényre való hivatkozás nélkül határozza meg.

A 2. §-hoz

A Kbt. 2. §-a (1) bekezdésének módosítása egyértelművé teszi, hogy a Kbt. hatálya alá tartozó szervezeteknek csak az értékhatárt elérő vagy meghaladó értékű beszerzései minősülnek közbeszerzésnek. E módosításnak a Kbt.-n kívüli szabályok fogalomrendszere szempontjából is jelentősége van, ez teszi lehetővé a különbségtételt pl. az államháztartásról szóló 1992. évi XXXVIII. törvény (a továbbiakban: Áht.) 124. § (2) bekezdésének n) pontjában említett beszerzések és a közbeszerzések között.

A Kbt. 2. §-ának (2) bekezdésében szereplő előírás nem változik abban a tekintetben, hogy a közszolgáltató tevékenységet végző gazdálkodó szervezetek nem az összes, hanem csak a közszolgáltató tevékenységükkel összefüggő közbeszerzéseikre kell, hogy alkalmazzák a Kbt.-t. Meghatározásra kerül viszont az is, mit kell a közszolgáltató tevékenységgel közvetlenül összefüggő közbeszerzés alatt érteni és hogy mi a teendő akkor, ha egy beszerzési tárgy a közszolgáltató tevékenységhez és a társaság egyéb tevékenységéhez egyaránt szükséges: ekkor alkalmazni kell a Kbt.-t.

A Kbt. 2. § (4) bekezdése a jövőben nemcsak az értékhatár alatt beszerzők részére teszi lehetővé a Kbt. alkalmazását, hanem az 1. § e) pontja szerinti közszolgáltató tevékenységet végző szervezetek az e tevékenységükkel össze nem függő beszerzéseikre is alkalmazhatják a Kbt.-t.

A Kbt. 2. §-ának új (5) bekezdése egyértelművé teszi, hogy a közbeszerzést önként vállaló szervezetek kötelesek a Kbt. minden szabályát betartani és a rendelkezések megsértése esetén velük szemben jogorvoslati eljárást lehet kezdeményezni és jogkövetkezményeket alkalmazni.

A 3. §-hoz

A törvény 3. §-a a Kormány által irányított szervezetekre korlátozza a központosított közbeszerzésben kötelezően résztvevő szervezetek körét. Ennek oka az, hogy a Kormány határozattal rendeli el a központosított közbeszerzést, határozatot pedig a jogalkotásról szóló 1987. évi XI. törvény 46. §-a szerint csak az általa irányított szervek vonatkozásában hozhat.

A törvény egyben - annak érdekében, hogy a központosított közbeszerzésre vonatkozó előírásokat bármely jogalkalmazó megismerhesse - egyértelművé teszi azt is, hogy a központosított közbeszerzést elrendelő határozatot a Magyar Közlönyben kell közzétenni.

A 4-5. §-hoz

A Kbt.-nek a törvény 4-5. §-ával módosított 4. és 5. §-a arra vonatkozó szabályokat tartalmaz, hogy a beszerzés megkezdése előtt milyen elvek és szabályok figyelembevételével kell kiszámítani a beszerzés tárgyának értékét, ezáltal eldönteni, hogy a tervezett szerződéskötés a Kbt. hatálya alá tartozik-e. A 4. § módosuló (1) bekezdése a Kbt-ben új fogalmat vezet be: a 4. és 5. §-ban foglalt szabályok alapján kiszámított értéket a beszerzés becsült értékének kell nevezni.

A Kbt. 4. § (5) bekezdése szerint az egy évnél hosszabb időre kötött szerződés alapján megvalósuló beszerzés becsült értékének a kiszámításakor az egy évre vonatkozó értéket kell figyelembe venni. Az új (6) bekezdés ettől eltérő szabályt ír elő az építési beruházásra: a több évig tartó építkezés becsült értéke a teljes építési díj. Ennek indoka az, hogy az építési munkák természetüknél fogva hosszabb ideig tartanak, tehát az (5) bekezdésnek ezekre való alkalmazása indokolatlanul rendelné el egy természetes beszerzési egység részekre bontását az érték kiszámítása során.

A Kbt. 4. §-ának új (7) bekezdése a hosszabb időre megkötött szerződésekről egy újfajta hirdetmény közzétételének elrendelésével e szerződések utólagos ellenőrzését teszi lehetővé akkor is, ha az ellenérték nem éri el a közbeszerzési értékhatárt, csak annak felét.

A törvény újrafogalmazza a Kbt. 5. §-át, amely a Kbt. hatálybalépése óta a legtöbb értelmezési nehézséget okozta. A szöveg már nem használja az „azonos tárgyú közbeszerzés” fogalmát, (melyet a Kbt. nem határozott meg) hanem a beszerzés részekre bontásának kérdését is a becsült érték kiszámításával összefüggésben rendezi, meghatározva hogy mely beszerzések értékét kell egybeszámítani annak érdekében, hogy a beszerzést ne bontsák a Kbt. megkerülése céljából részekre. Ez tehát azt jelenti, hogy az egybeszámítás kötelezettsége csak annak az elméleti folyamatnak a során áll fenn, amíg megállapítják, hogy pl. az ajánlatkérő éves árubeszerzései közül melyek értéke haladja meg az értékhatárt és melyeké nem. A Kbt. 5. §-ának (3) bekezdése szerint ha egy több elemből álló beszerzésről (pl. több különböző fajta gyógyszer vásárlásánál) az érték kiszámítása során megállapították, hogy az elemeket egybe kell számítani és ezért a beszerzés értéke meghaladja az értékhatárt, ez nem jelenti azt, hogy a beszerzés minden elemére egyetlen közbeszerzési eljárást kell lefolytatni. Ez csak azt jelenti, hogy ha azt részletekben vásárolják is meg, a részletek értéküktől függetlenül közbeszerzés-kötelesek.

Az 5. § (2) bekezdése nem a „közbeszerzés” szót használja, hanem külön felsorolja annak három típusát, ebből az következik, hogy csak az azonos típusú beszerzési tárgyak (pl. csak árubeszerzés tárgyainak) értékét kell egybeszámítani. (E szabály alkalmazása során azonban figyelembe kell venni pl. a Kbt. 7. § (2) bekezdését, mely egyes esetekben szolgáltatást is árubeszerzésnek minősít.)

Azt, hogy a Kbt. 5. §-a mely beszerzések értékét rendeli egybeszámítani, az határozza meg, hogy a teljes Kbt. célja egy szerződéskötési eljárás részletes leírása és ezért a részletszabályok megalkotása és alkalmazása során is abból kell kiindulni, hogy a megkötendő szerződések mit tesznek indokolttá. Az 5. § tehát azon árubeszerzések, építési beruházások vagy szolgáltatások értékét rendeli egybeszámítani, amelyekre lehetne egy szerződést kötni, mert létezik olyan szerződést kötő fél, amely az összeset képes nyújtani. Nincs tehát mód valamilyen típusú dolog önkényes tagolása alapján azt állítani, hogy az több beszerzés és egyiknek az értéke sem éri el az értékhatárt. (Pl. az egy önkormányzat területén levő utak felújítását indokolatlan lenne földrajzilag tagolni a becsült érték kiszámítása során.)

A törvény az egy szerződés kötésének ismérvén túl két további feltételhez köti a beszerzési tárgyak értékének egybeszámítását: ez akkor kötelező egyfelől, ha a beszerzési tárgyak rendeltetése azonos vagy hasonló, illetőleg felhasználásuk egymással összefügg. Ez az előírás elősegíti, hogy a beszerzések értékének egybeszámítása ne váljon parttalanná és alacsony értékű tételeket ne kelljen kellő indok nélkül közbeszerzési eljárás alá vonni. A másik feltétel az, hogy a Kbt. 5. § (2) bekezdése az egy költségvetési évben esedékes beszerzések értékének egybeszámítását rendeli el. Az ismertetett, összesen három feltételnek együttesen kell fennállnia ahhoz, hogy a különböző beszerzési tárgyak értékét egybe kelljen számítani.

Az 5. § (4) bekezdése a (2) bekezdés mellőzésének jogkövetkezményéről szól: ha egy költségvetési évben közbeszerzési eljárás tartása nélkül megkezdték egyes beszerzési tárgyak beszerzését, noha azok együttes értéke miatt alkalmazni kellett volna a Kbt.-t, a hátralevő részekre akkor is közbeszerzési eljárást kell kiírni, ha azok értéke alacsonyabb, mint az értékhatár. Ezt az ajánlatkérőnek önként kell megtennie, ha észleli a korábbi helytelen eljárást, de e rendelkezés alkalmazását a Döntőbizottság is elrendelheti jogkövetkezményként. Ez az utólagos orvoslás azonban nem mentesít a korábbi jogsértés esetleges egyéb jogkövetkezményeitől.

A Kbt. 5. § (4) bekezdését azonban csak azoknak kell alkalmazniuk, akik tudatosan sértették meg a (2) bekezdést, mert már a költségvetési év elején elegendő forrással rendelkeztek az értékhatárt meghaladó beszerzéshez és tervezték is ilyen mennyiség megrendelését. Az olyan ajánlatkérők, akik a költségvetési év során kiegészítő forráshoz jutnak, ami miatt az egész évben beszerzendő mennyiség már meghaladja az értékhatárt, de az újabb beszerzések értéke önmagában - az előző részlethez hasonlóan - kisebb mint az értékhatár, nem kötelesek a Kbt. 5. § (4) bekezdése szerint eljárni.

A 6. §-hoz

A törvény 6. §-a a Kbt. 6. §-át módosítja illetve egészíti ki. A Kbt. 6. §-ának a) pontja a korábban hatályos szöveghez képest további esetekben teszi lehetővé a Kbt. alkalmazásának mellőzését az Országgyűlés illetékes bizottságának döntése alapján: a nemzetbiztonsági vagy honvédelmi érdeket érintő beszerzések esetén. A nemzetbiztonsági vagy honvédelmi érdeket azonban nem lehet kiterjesztően értelmezni: helytelen lenne pl. a Magyar Honvédség élelmiszerbeszerzéseit honvédelmi érdekkel összefüggő beszerzésnek tekinteni. Mivel e két fogalmat nem határozzák meg hatályos jogszabályok, a törvény 41. §-ával módosított Kbt. 96. §-a felhatalmazást ad a Kormánynak e két fogalom rendeletben történő szabályozására.

A 6. § e) pontjának módosítását a korábbi Piaci Intervenciós Alapnak időközben célelőirányzattá történt átalakítása indokolja.

A törvény a 6. § h) pontjának kiegészítésével bővíti azoknak a károknak, katasztrófa helyzeteknek a körét, melyek nem tartoznak a Kbt. hatálya alá. E károk közvetlen megelőzése, elhárítása vagy felszámolása érdekében történő beszerzésekre nem kell alkalmazni a Kbt-t. Nem lehet tehát az illetékes szerveknek a károkra való általános felkészülése érdekében történő beszerzéseket (melyek tárgyát gyakran évekkel később használják fel) ezen a címen kivenni a Kbt. hatálya alól.

A 6. § új i) pontjának beiktatását hazánknak a NATO-hoz történő előrelátható csatlakozása teszi szükségessé. A NATO Biztonsági Beruházási Programjai és ezek keretében a Hazai Biztonsági Beruházási Programok a NATO tagállamok integrált védelmi rendszerének fejlesztését célozzák és gyakran a NATO finanszírozza ezeket. Tehát a Beruházási Programokban való részvétel szükséges, másfelől ahhoz hazánknak érdeke is fűződik. A Programok beszerzéseinek végrehajtására a NATO ajánlást adott ki, melynek szabályai alapvetően eltérnek a Kbt. rendelkezéseitől. Ezért ezt az esetet a Kbt. alóli speciális kivételként kell szabályozni. A Hazai Biztonsági Beruházási Programot nem szükséges nevesíteni, mert az része általában a Beruházási Programoknak.

A törvény a Kbt. 9. §-ának (2) bekezdése b) pontjában szereplő kivételt - mely csak szolgáltatásokra vonatkozott - a 6. §-ban helyezi el és ezáltal árubeszerzés és építési beruházás esetére is lehetővé teszi, hogy ha törvény, vagy felhatalmazása alapján jogszabály a beszerzéssel kapcsolatos szerződés megkötését kizárólag speciális szabályok alkalmazása mellett teszi lehetővé, akkor ne a Kbt-t, hanem ezeket az eltérő szabályokat kelljen alkalmazni. E szabályra azért van szükség, mert egyes hatályos jogszabályok árubeszerzésre is speciális szabályok alkalmazását írják elő (pl. kisajátítás) és a két jogszabály közötti ellentmondás csak így oldható fel. Annak érdekében azonban, hogy e szabály ne járjon azzal, hogy egyes beszerzési típusok indokolatlanul kikerüljenek a Kbt. hatálya alól, törvénynél alacsonyabb jogszabály csak akkor alapozhatja meg a Kbt. alóli kivételt, ha annak alkotására törvény adott felhatalmazást.

A 7-8. §-hoz

A törvény 7. §-a a Kbt.-nek az építési beruházás fogalmát meghatározó 8. §-át módosítja. 1997. folyamán elfogadták az épített környezet alakításáról és védelméről szóló új törvényt (a továbbiakban: Étv.) és annak végrehajtási rendeleteit, amelyek ezt a tárgykört újraszabályozzák, ezért szükséges a Kbt. 8. §-ának és a Kbt. hatálya alól kivett tervezési munkák körét szabályozó 9. § (2) bekezdés g) pontjának módosítása.

A törvény 7. §-ával módosított Kbt. 8. §-ának (1) bekezdése az Étv. szóhasználatával határozza meg az építési beruházás fogalmát és ennek körében nem sorolja fel a felújítást és a korszerűsítést. Ez nem jelenti azt, hogy e tevékenységek ne tartoznának a Kbt. hatálya alá, hanem a Kbt. 9. §-ának (1) bekezdésére tekintettel az építési beruházásnak nem minősített tevékenységek a Kbt. fogalomrendszerében a szolgáltatások körébe tartoznak, aminek elsősorban az értékhatárok miatt van jelentősége. Mivel a Kbt. nem használja a felújítás és a korszerűsítés fogalmát, ezek meghatározására sincs mód, magától értetődő azonban, hogy e kifejezések alatt éppúgy, mint az építéssel kapcsolatban használt más fogalmak esetén az Étv. végrehajtási rendelete: a 253/1997. (XII. 20.) Korm. rendelet által így meghatározott tevékenységeket kell érteni. A törvényben használt „építmény” fogalmát a Kbt. 10. §-ának új n) pontja határozza meg az Étv.-re hivatkozva és az kiterjed nemcsak az épületekre, hanem az ún. műtárgyakra is.

A Kbt. 8. § (2) bekezdése új szabályt fogalmaz meg: ha a Kbt. az építési beruházásokkal kapcsolatban különös eljárási szabályokat ír elő (pl. az általánostól eltérő eljárási határidők), az ugyanazon közbeszerzési eljárásban beszerzett árubeszerzésre és szolgáltatásra is ezeket az eltérő szabályokat kell alkalmazni, ha azok értéke alacsonyabb az építési beruházás értékénél.

A Kbt. 9. § (2) bekezdésének korábban hatályos g) pontja kiveszi egyfelől a Kbt. hatálya alól azon tervezési tevékenység beszerzését, mellyel kapcsolatban külön jogszabály alapján tervpályázatot tartanak, de számos más terv-típus megrendelését is, melyekről ennek alapján mindenféle verseny vagy pályázat nélkül, önkényes döntés alapján kötnek szerződést az ajánlatkérők. A versenyeztetés mellőzésének lehetővé tétele nem indokolt és az az EK közbeszerzési irányelveivel sincs összhangban, ezért a törvény szerint a tervezési tevékenység megrendelése csak akkor nem tartozik a Kbt. hatálya alá, ha azzal kapcsolatban az ajánlatkérő akár más jogszabály alapján kötelezően, akár önként tervpályázatot tart.

1996-ban megszülettek az értékpapírjogot és bankjogot újraszabályozó 1996. évi CXI. és CXII. törvények, melyek a korábbitól eltérő elnevezést használnak a Kbt. hatálya alá nem tartozó egyes szolgáltatásokkal kapcsolatban, emiatt kellett módosítani a Kbt. 9. §-a (2) bekezdésének c) és d) pontját. A 9. § (2) bekezdése c) pontjának korábban hatályos szövege kiveszi a Kbt. hatálya alól a jegybanki és pénzintézeti tevékenységet. Az utóbbit felváltó pénzügyi szolgáltatás fogalomköre a pénzügyi lízinget is felöleli. Pénzügyi lízing igénybevétele azonban általában csak eszköze valamely áru beszerzésének, ezért a törvény a pénzügyi lízing tekintetében - a többi pénzügyi szolgáltatástól eltérően - alkalmazni rendeli a Kbt-t.

A 9. §-hoz

A Kbt. 10. §-át módosító 9. §-t is részben az utóbbi években bekövetkezett jogszabályi változások indokolják. Az időközben hatálybalépett 217/1998. (XII. 30.) Korm. rendelet a korábbiaktól eltérően szabályozza az önkormányzati költségvetési szervek körét.

A 10. § c) pontja a meghatározó befolyás fogalmát tartalmazta, ezt a Tpt. az „irányítás” kifejezéssel cserélte fel, melyet a törvény most nem a Kbt. 10. §-ában, hanem 1. §-ában - a meghatározást is magába foglalóan - használ.

A d) pontban szereplő támogatás fogalmának módosítása egyértelművé teszi, hogy ha egy szervezet több különböző forrásból részesül támogatásban, ezek egybeszámított értéke határozza meg, hogy az ebből végrehajtott beszerzésre alkalmazni kell-e a Kbt.-t. Ugyanitt rendezi a törvény azt a kérdést is, milyen szabályt kell követni, ha a beszerzést részben külföldi forrásból valósítják meg, ez a szabály azonban csak a Kbt. 1. §-ának d) pontja alapján a Kbt. hatálya alá tartozó szervezetekre vonatkozik, a többi típusú ajánlatkérő (pl. a költségvetési szerv) ugyanis a beszerzés forrásától függetlenül köteles alkalmazni a Kbt.-t, hacsak a 6. § b) vagy c) pontjában írott valamelyik feltétel fenn nem áll.

A Kbt. 1. §-a d) pontjának hatálya alá tartozó szervezetek, ha egy beszerzésre legalább egy - a Kbt. 1. §-ának a) pontja szerinti - szervezettől támogatást kaptak, kötelesek ezzel az ugyanerre a célra más ilyen, vagy nemzetközi szervezettől kapott támogatások összegét egybeszámítani és ennek alapján eldönteni, hogy a támogatások együttes összege eléri-e a közbeszerzési értékhatárt, vagy - ha az összeg az értékhatárnál alacsonyabb - kiteszi-e a beszerzés felét, tehát alkalmazni kell-e a Kbt.-t. Ha azonban a források között külföldi juttatás is van, meg kell vizsgálni, nem áll-e fenn a Kbt. 6. §-ának b) vagy c) pontjában írott valamelyik feltétel.

A Kbt. 10. §-ában szereplő fogalom-meghatározások köre ki is egészül számos új elemmel. A Kbt. gyakorlati alkalmazása során nem volt mindenki számára egyértelmű, hogy a Kbt. 6. § b) pontjában használt „nemzetközi szerződés” fogalom alatt a nemzetközi közjogi szerződést kell érteni, így tehát nem mentesíthet a Kbt. alkalmazása alól egy külföldi, vagy akár multinacionális céggel kötött szerződés. Ezért a törvény rögzíti, hogy a Kbt. alkalmazásában csak az államok vagy kormányok közötti szerződés minősül nemzetközi szerződésnek.

A Kbt.-nek a törvénnyel megállapított 8. §-a és 9. § (2) bekezdése az „építmény”, a „pénzügyi szolgáltatás” és „kiegészítő pénzügyi szolgáltatás”, továbbá a „befektetési szolgáltatási”, valamint „kiegészítő befektetési szolgáltatási” tevékenység fogalmakat használja, az értelmező rendelkezések utalnak arra, mely törvény határozza meg ezek tartalmát.

Az ajánlatkérő fogalmát az 1. § e) pontja után szereplő zárójeles szövegrész határozza meg a korábban hatályos Kbt.-ben, de az ajánlatkérők körének bővülésével ezt mindig módosítani kellett volna és kellene a jövőben is. Ezért helyesebb ezt a szabályt a 10. §-ban elhelyezni és egyben kiegészíteni a központosított közbeszerzések során ajánlatkérésre feljogosított szervvel is. Egyben a törvény 42. §-a az 1. § e) pontja utáni zárójeles szövegrészt hatályon kívül helyezi.

A törvény a fogalommeghatározások között helyezi el a hirdetmény definícióját, felsorolva az ide tartozó összes hirdetmény típust. Ennek többek között azért van jelentősége, mert a Kbt. 29. §-ának (3) bekezdése szerint csak a Kbt-ben meghatározott hirdetmények tehetők közzé a Közbeszerzési Értesítőben. Az ajánlati felhívás és a részvételi felhívás kifejezéseket - ha azok együttesen szerepelnek - a továbbiakban a „felhívás” gyűjtőfogalommal jelöli a Kbt.

Az alvállalkozó fogalma a Kbt. 43., 44. és 46. §-a szempontjából releváns, ezért szükséges ezt meghatározni. A törvény szerint az adott beszerzésben közreműködő szervezetek közül csak az minősül alvállalkozónak, akivel a folyamatban levő beszerzési ügy miatt az ajánlattevőnek új szerződést kell kötnie, vagy létező szerződését az ajánlati felhívás vagy a dokumentáció követelményeire tekintettel módosítani kell. Ha egy ajánlattevő folyamatos szerződéses kapcsolatban áll egy másik céggel pl. alkatrészek szállítására és ennek a keretébe beleillik a folyamatban levő közbeszerzéshez való alkatrész szállítás is, akkor az alkatrész-szállító cég nem minősül alvállalkozónak, nem kell külön csatolni vele kapcsolatban a Kbt. 44. és 46. §-ában megkövetelt dokumentumokat.

Tekintettel arra, hogy a Kbt-nek a törvénnyel módosított 46. §-a nemcsak a 15%-ot meghaladó, hanem a bármilyen csekély mértékben igénybevett alvállalkozókat is kizárni rendeli a közbeszerzési eljárásból bizonyos feltételek megléte esetén, a törvény az alvállalkozó fogalmából kiveszi azoknak a szervezeteknek a körét, akik részteljesítését az ajánlatkérő objektív okok miatt kénytelen igénybe venni, illetőleg az ilyen tárgyra vonatkozó szerződéseket. E személyek, illetve az ilyen szerződések teljesítői ugyanis legtöbb esetben jogszabályon alapuló vagy természetes monopolhelyzetben vannak, ha tehát az ilyen szervezetek a Kbt. 46. §-ában szereplő valamelyik feltétel fennállása miatt ki lennének zárva a szerződés teljesítésében való közreműködésből, esetleg jelentősen leszűkülne a piac, vagy egyáltalán nem lehetne szerződést kötni.

A törvény meghatározza a 46. § (1) bekezdésének b) pontja szempontjából releváns „központi adóhatóság” fogalmat, mely az adózás rendjéről szóló 1990. évi CXI. törvény szerinti - az önkormányzati adóhatóságon kívüli - adóhatóságok körét jelenti, valamint a 46. § (3) bekezdésében használt önkormányzati adóhatóság fogalmát is.

A 10-11. §-hoz

A §-ok a Kbt.-nek a Közbeszerzési Tanácsa összetételét, valamint a Tanács elnökére vonatkozó szabályokat tartalmazó 12. és 14. §-ait módosítják. A Közbeszerzések Tanácsa összetételére vonatkozó szabályok módosítását a Kbt. hatálybalépése óta, különösen az 1998. év második felében a minisztériumok körében történt szervezeti változások indokolják, melyek során a közbeszerzésekben érdekelt új szervezetek alakultak, illetve egyes szervezetek neve megváltozott.

Ez a § határozza meg a Tanács tagjainak számát is 19 főben. Ezek közül 18 tagot a különböző érdekköröket képviselő szervezetek jelölnek, egy tag pedig a Tanács elnöke.

A Kbt. 12. § (2) bekezdésében a közérdekű célokat érvényesítő tanácstagok köre kiegészül az igazságügyminiszter által kijelölt személlyel. A Kbt., illetve módosításának előkészítése az IM hatáskörébe tartozik, ezért szükséges, hogy minél több adattal rendelkezzen a törvény gyakorlati alkalmazásáról. Továbbá szakértelmével segítheti a Tanácsnak a közbeszerzésekkel kapcsolatos gyakorlat Kbt.-vel való összehangolása terén kifejtett tevékenységét (pl. a Kbt. 15. § (1) bekezdésének b) pontja szerinti ajánlások készítését). A pénzügyminiszter hatáskörének módosulása miatt nem képvisel olyan általános érdeket, amely szükségessé tenné képviselőjének a Tanácsban való részvételét, ezzel szemben a földművelésügyi és vidékfejlesztési miniszter hatáskörének bővülése indokolttá teszi, hogy delegálhasson egy tagot a Tanácsba.

Az ajánlatkérők érdekeit képviselők köre kiegészül a Miniszterelnöki Hivatalt vezető miniszter által kijelölt személlyel. Ennek oka az, hogy a közbeszerzések jelentős hányadát teszik ki a központosított közbeszerzési eljárások, melyek nagy részét a Miniszterelnöki Hivatal Közbeszerzési és Gazdasági Igazgatósága végzi. Ugyanebben a bekezdésben az időközben történt jogszabályváltozások miatt módosítani kell a társadalombiztosítási alapokat képviselő személy elnevezését.

Tekintettel arra, hogy a különböző érdekeket képviselő személyeknek azonos számban kell részt venniük a Tanács működésében, a Kbt. 12. §-ának (5) bekezdésében szereplők száma is növekszik.

A törvény egyértelművé teszi, hogy a Tanács főállású elnöke is tagja a Tanácsnak függetlenül attól, hogy a tagok közül választják-e vagy egy kívülálló személy nyeri el ezt a tisztséget. Ezért az elnököt értelemszerűen megilletik a Tanács tagjainak összes jogosítványai, így pl. részt vehet és szavazhat az üléseken, személyét természetesen számításba kell venni a Tanács határozatképességének megállapításánál.

Tekintettel arra, hogy a Tanácsnak főállású elnöke lesz, aki a tisztség elnyerése után nem tarthatja fenn korábbi főállású munkavégzésre irányuló jogviszonyát, a törvény úgy rendelkezik, hogy ha az elnököt a Tanács tagjai közül választják, az elnök nem képviseli az őt korábban kijelölő szervekhez vagy személyekhez fűződő érdekeket (tehát pl. az ajánlatkérők vagy ajánlattevők általános érdekeit). A kijelölő személy (szervezet, szervezeti kör) pedig jogosult egy új tagot jelölni a Tanácsba az általa megtestesített általános érdekek további képviseletére. Ugyanitt rendelkezik a törvény arról is, hogy a személy (szervezet, szervezeti kör) aki a Tanács elnökét a Tanács tagjává az elnökké választást megelőzően kijelölte, az elnökkel szemben már nem élhet visszahívási jogával, valamint azzal a jogosultságával, hogy véleményt nyilvánítson az elnök tisztségére méltatlanná vagy alkalmatlanná válásának esetleg felmerülő kérdésében.

A Tanács elnökére vonatkozó szabályok változását az indokolja, hogy a Tanács működésében jelenleg nehézséget okoz, hogy tagjai és elnöke csak egyéb tisztségük mellett végzik ezt a tevékenységet, így a Tanács viszonylag ritkán ül össze és az ülések között a Tanács tagjai közül senki sem látja el folyamatosan a Tanács munkáját. E helyzeten kíván változtatni a törvény 11. §-a a Tanács elnöke pozíciójának olyatén módosításával, hogy az elnök a tevékenységet köztisztviselőként, folyamatosan látja el.

A Tanács elnökének a tagok választhatnak bárkit, akár a Tanács tagját, akár kívülálló személyt. Az elnököt a kétharmados szótöbbséggel hozott döntés alapján a Tanács nevezi ki és gyakorolja felette a munkáltatói jogokat. A Kbt. öt évben határozza meg az elnök kinevezésének időtartamát és ez legfeljebb egy ízben ismételhető. Az alelnököt a Kbt.-hez hasonlóan továbbra is a tagok közül választja a Tanács két évre. Az alelnök az elnököt távollétében teljes jogkörrel helyettesíti.

A törvény az elnök eddigi jogosítványain kívül lehetővé teszi azt is, hogy a Tanács elnöke a közbeszerzésekkel kapcsolatos gyakorlati tudnivalókról elnöki tájékoztatót adjon ki. A Tanács működésének gyakorlati tapasztalatai alapján felmerült az ülések között rövid úton történő szavazás elrendelésének szükségessége halasztást nem tűrő ügyekben, ezt teszi lehetővé az elnöknek biztosított új hatáskör. Az elrendelés részletes szabályait a Tanács szervezeti és működési szabályzata tartalmazza.

A törvény szerint a jövőben nem a Titkárság vezetőjének, hanem a Tanács elnökének jogkörébe tartozik a Döntőbizottság elnöke és elnök-helyettese vonatkozásában a munkáltatói jogkör gyakorlása. Ez kifejezi a Döntőbizottság és vezetői tekintélyét és az ad rá lehetőséget, hogy a Tanács elnöke a törvény szerint folyamatosan fogja ellátni a tevékenységét. Emiatt módosul a Kbt. 18. §-a (2) bekezdése is.

A 12. §-hoz

E § a Kbt.-nek a Tanács tevékenységi körét szabályozó 15. §-át módosítja: a döntőbizottsági határozatok közzétételének kötelezettségét kiegészíti azzal, hogy az ezek felülvizsgálata tárgyában született jogerős bírósági határozatokat is közölni kell a Közbeszerzési Értesítőben. Ezáltal a jogalkalmazók megismerhetik a Kbt. értelmezésével kapcsolatos bírósági gyakorlatot is. Egyben a törvény a Közbeszerzési Értesítő nevét úgy állapítja meg, hogy abból egyértelmű legyen annak hivatalos lap mivolta.

Kiegészül továbbá a Tanács tevékenységi köre különböző nyilvántartások - így a beszerzési tárgyak közbeszerzési eljárás alapján fizetendő ellenértékéről szóló jegyzék - vezetésével. Az eljárások eredményéről szóló tájékoztatóban az ajánlatkérők közzéteszik a beszerzés tárgyának a beszerzés egységére vetített ellenértékét. Ez az adathalmaz mind statisztikai és gazdasági elemzési, mind üzleti célokra felhasználható. Az ajánlatkérők pl. erre alapozhatják a beszerzés becsült értékének kiszámítását. A Tanács tevékenységének ellátásához szükséges a különböző - egyébként is nyilvánosságra hozott - adatok rendszeres nyilvántartása.

A 13. §-hoz

E § a Kbt.-nek a Titkárság feladatköréről és a Titkárság vezetőjének jogállásáról szóló 18. §-át módosítja. A törvény részletesebben határozza meg a Titkárság feladatát, melynek körébe ezután nemcsak a Tanács tevékenységéhez szükséges koordináció és adminisztráció, hanem a Tanács döntéseinek előkészítése és végrehajtása, valamint az ehhez szükséges adatgyűjtési tevékenység is beletartozik.

Annak érdekében, hogy a Titkárságot vezető személyt a jövőben meg lehessen majd különböztetni a Tanács elnökének - pozíciója alapján biztosított - titkárságvezetőjétől, a törvény kimondja, hogy a Titkárságot a Közbeszerzések Tanácsának főtitkára vezeti. A 18. §-ba kerül a Titkárság vezetőjének illetményére vonatkozó szabály is.

A törvény a korábban hatályos szabályozás hiányát pótolja azzal, hogy külön megemlíti a Közbeszerzési Értesítő Szerkesztőbizottságát, mely a Titkárság keretében működik.

A 14. §-hoz

A Kbt. 19. §-át módosító 14. § lehetővé teszi, hogy a Döntőbizottságnak elnök-helyettese legyen, aki az elnököt teljes jogkörrel helyettesíti. A Döntőbizottság eddigi működése során ugyanis problémát okozott, hogy a Kbt. nem határozta meg, ki láthatja el az elnök funkcióját pl. távolléte esetén. A törvény a Döntőbizottság elnökének eddigi feladatait kiegészíti az elnök-helyettesen kívüli közbeszerzési biztosok feletti munkáltatói jog gyakorlásával (melyet eddig a Titkárságvezető végzett a Kbt. szerint, az elnök-helyettes vonatkozásában pedig a Tanács elnöke fogja ellátni). Ez a folyamatos tevékenységet igénylő többlet feladat különösen igényli, hogy a Döntőbizottság elnökének helyettesítéséről is rendelkezzen a Kbt. A közbeszerzési biztosok feletti munkáltatói jogok ellátásának a Döntőbizottság elnöke hatáskörébe utalását az indokolja, hogy e funkció ellátása során ő képes leginkább biztosítani a Döntőbizottság hatékony működését.

A Döntőbizottság elnök-helyettesét a Tanács az elnökhöz hasonlóan kétharmados többséggel választja, személyére az elnök tesz javaslatot, mert a közbeszerzési biztosok szakértelmének, teljesítményének ismeretében ő képes megállapítani, melyik közbeszerzési biztos a legalkalmasabb a feladat ellátására. Tekintettel arra, hogy a Döntőbizottság elnökét körülbelül 3 éve választották, az elnök és az elnökhelyettes megbízatásának időtartama nem ugyanakkor fog lejárni, ez biztosítja a Döntőbizottság működésének folyamatosságát és joggyakorlata elveinek állandóságát még akkor is, ha az új választás alapján személyük változna. A törvény azonban rögzíti, hogy az elnök és az elnökhelyettes korlátlan alkalommal újraválasztható.

A törvény a Kbt. 19. §-ában helyezi el a Döntőbizottság elnökének és elnökhelyettesének illetményére vonatkozó szabályt. Az elnök illetménye nem változik a korábban hatályos szabályhoz képest, az elnök-helyettes főosztályvezető helyettesi illetményre jogosult.

A 15. §-hoz

A Kbt. 24. §-ának törvény szerinti új (4) bekezdése azt a törekvést szolgálja, hogy a közpénzekből történő összes beszerzés (azok értékétől függetlenül) egységes elvek: a Kbt. alapelvei szerint valósuljon meg, ezért előírja, hogy ha a Kormány az általa irányított központi költségvetési szervek vagy a helyi önkormányzat az önkormányzati költségvetési szervek tekintetében szabályozza az értékhatár alatti beszerzéseket, akkor e szabályoknak összhangban kell lenniük a Kbt. alapelveivel, de a Kbt.-nél egyszerűbb formaságokat kell előírniuk és egyáltalán nem tehetik kötelezővé formához kötött beszerzési eljárás tartását a Kbt. alóli kivételek esetében.

A 16. §-hoz

A Kbt. nem teszi lehetővé az ajánlattételi, illetve részvételi jelentkezési határidőnek a törvény által előírtnál rövidebb időtartamban történő megállapítását, noha ez az ajánlatkérők szerint egyes esetekben feleslegesen hosszú. Ezt a rendelkezést enyhíti a törvény 16. §-a, a Kbt.-t kiegészítve azzal a szabállyal, hogy ha az ajánlatkérő előzetes összesített tájékoztatót tett közzé egy közbeszerzésről, amelyben minden olyan adat szerepelt, melyet az előzetes összesített tájékoztatót tartalmazó 1. számú melléklet 4. pontja előír, akkor az ajánlattételre, illetve részvételi jelentkezésre az általános szabályokban előírott minimális időtartamnál rövidebb határidőt is meg lehet határozni az eljárás megkezdésekor. Megjegyezzük, hogy az 1. számú mellékletben a 4. pontban foglaltaknál több adatot is lehet közölni az egyes beszerzésekről az egyéb információk között, az ajánlattevők alaposabb tájékoztatása érdekében, de a 28/A. § alkalmazásának feltétele a 4. pont kitöltése.

A 17. §-hoz

A Kbt. 29. §-ának a törvénnyel megállapított új (2) bekezdése orvosolja azt a helyzetet, hogy a Közbeszerzési Értesítőhöz megküldött hirdetmények a feladást követően 1-2 héttel, a közzétételt kérő által nem befolyásolható és előre pontosan nem ismert időpontban jelennek meg, a Kbt. viszont egyes hirdetmények közzétételére határidőt ír elő. Ezért a törvény úgy rendelkezik, hogy ha a Kbt. valamely hirdetmény közzétételét határidőhöz köti, a határidő alatt a hirdetményt levél formájában meg kell küldeni, a megküldés tényét önmagában a hirdetmény közzétételének kell tekinteni. (A levélként való megküldés előírását a Kbt. 29. § (4) bekezdése teszi indokolttá, mely a levélben való megküldést az egyéb - rövid úton történő kézbesítés - mellett kötelezővé teszi és ezért mintegy ezt nyilvánítja a hirdetmények kézbesítésének hivatalos formájává.) Az említett új előírással összhangban viszont a törvény egyes §-aiban a korábbi határidőnél rövidebbet engedélyez a hirdetmény közzétételének megkezdésére.

A § a Közbeszerzési Értesítő kiadása során szerzett tapasztalatok alapján módosítja a közzétételre vonatkozó egyes szabályokat, így rendelkezik arról, hogy ha a Kbt. valamely eljárási cselekményre minimális időtartamot állapít meg, akkor az ezzel kapcsolatban az ajánlatkérő által hirdetményben előírt határidő legkorábban az időtartamot követő első munkanapon jár le, hiszen az időtartamot teljes egészében biztosítani kell.

A 18. §-hoz

A Kbt. korábban hatályos 31. §-a (2) bekezdésének megfogalmazása félreérthető, ugyanis egyfelől kizárja, hogy a közbeszerzési eljárás első felében az ajánlatkérő érdekkörében olyan személyek vegyenek részt, akik valamely függőségi vagy irányítási viszonyban állnak egy olyan szervezettel, aki az eljárásban ajánlattevő vagy alvállalkozó lehetne amiatt, hogy a beszerzés tárgyának megfelelő tevékenységet folytat (érdekelt gazdálkodó szervezet), másfelől viszont arról is rendelkezik, hogy (ha mégis megsértenék ezt a szabályt) akkor az ajánlatkérő érdekkörében eljárt személyek ne legyenek ajánlattevők. Ezért sok ajánlatkérő a rendelkezés eredeti céljától eltérően nem a saját érdekkörében eljáró személyeknél vizsgálta meg, hogy nincsenek-e kizárva a közbeszerzési eljárásban való közreműködésből, hanem az ajánlattevőket kötelezte, hogy igazolják, nincsenek-e érdekeltségi viszonyban az ajánlatkérőnél eljáró személyekkel.

A törvény tehát egyértelművé teszi, hogy a 31. § betartása az ajánlatkérő feladata, és külön szabályozza annak jogkövetkezményeit, ha a (2) bekezdést nem tartják be: ekkor az akár saját személyében, akár a nála dolgozók vagy tulajdonosai személyén keresztül érintett érdekelt gazdálkodó szervezet a 31. §-nak a törvénnyel megállapított új (5) bekezdése szerint nem lehet ajánlattevő vagy alvállalkozó. Az ajánlattevőként vagy alvállalkozóként fellépő érintett érdekelt gazdálkodó szervezetre a Kbt. 52. §-át is alkalmazni kell.

A törvény egyébként is korrigálja a Kbt. 31. §-ának (2) bekezdését: nemcsak az eljárás kezdeti szakaszára, hanem a teljes eljárásra kiterjeszti a szigorú kizárási szabályokat. Egyértelművé teszi, hogy a kizárás nemcsak az ajánlatkérő által bevont természetes személyekre, hanem a szervezetekre is vonatkozik.

A 31. §-nak a törvénnyel beiktatandó új (4) bekezdése lehetőséget ad arra, hogy érdekelt gazdálkodó szervezet, vagy pl. annak alkalmazottja részt vehessen az ajánlatkérő oldalán a közbeszerzési eljárásban, ha az érintett érdekelt gazdálkodó szervezet nyilatkozik, hogy nem kíván ajánlattevő vagy alvállalkozó lenni. E rendelkezést több szempont is indokolja:

- egyes speciális szakértelmet igénylő beszerzéseknél korlátozott azoknak a száma, akik az ajánlatkérő részéről megfelelően eljárhatnának és megtörténhet, hogy ezek mind függőségi vagy irányítási viszonyban vannak érdekelt gazdálkodó szervezettel, ami gyakorlatilag lehetetlenné tenné a szakszerű beszerzést;

- az ajánlatot tenni vagy alvállalkozóként fellépni kívánó cég nem kerülhet olyan helyzetbe, hogy egy alkalmazottját vagy tulajdonosát az ajánlatkérő a cég tudta nélkül bevonja a közbeszerzési eljárásba és emiatt a cég később nem lehet ajánlattevő vagy alvállalkozó.

Ha az érintett érdekelt szervezet a (4) bekezdés szerint nyilatkozatot adott, de utólag mégis jelentkezik, természetesen nem lehet ajánlattevő vagy alvállalkozó.

A 19. §-hoz

A § a Kbt. 33. §-át kiegészítve lehetővé teszi, hogy az ajánlatkérő az ajánlati felhívásban úgy írja elő a közbeszerzés értékét, hogy annak csak a minimális, vagy maximális értékét közli, ha ennél pontosabb meghatározásra nem képes, vagy ilyen módon reméli kedvezőbb árajánlat elérését. Ilyenkor a felhívásban ki kell kötni, hogy az ajánlatot a megadott értéktől milyen mértékben eltérő határok között kell megadni. E határon belül az ajánlatkérő dönt arról, hogy milyen mennyiségre köt szerződést. Természetesen a megkötött szerződésben már nem lehet utóbb módosítani a beszerzés mennyiségét. Ilyen esetben - különösen, ha az eltérés kikötött mértéke viszonylag nagy - kedvezőbb árat lehet elérni, ha az ajánlatkérő lehetővé teszi az eltérő mennyiségek tekintetében a több változatú ajánlattételt (ugyanis a beszerzési tárgy egysége kevesebbe kerülhet, ha többet vesznek belőle), ezért ezt a törvény kötelezővé teszi.

A törvény más olyan kérdésekről is rendelkezik, melyekről a felhívásban már a korábban hatályos Kbt. szerint is nyilatkozni kell, de ezek részletes szabályait a törvény nem tartalmazza: a beszerzés egy részére történő ajánlattételről és az ellenszolgáltatás teljesítésének feltételeiről.

Ha az ajánlatkérő lehetővé teszi részajánlat tételét, a felhívásban kötelező előírni, hogy milyen szempont szerint megállapított és milyen nagyságú részekre (a beszerzés tárgyának mely elemeire) lehet ajánlatot tenni. Ha ugyanis az ajánlatkérő ezen adat meghatározása nélkül teszi lehetővé részajánlat tételét, az ajánlattevők által eltérő módon felosztott beszerzési részekre tett ajánlatok nem lesznek egymással összehasonlíthatóak. A törvény egyben egyértelműen leszögezi, hogy nem lehet a beszerzés egy részére történő ajánlattételt lehetővé tenni, ha a felosztás kizárólag a beszerzés mennyiségén alapul. Ugyanis a Kbt. egyik célja az államháztartás kiadásainak ésszerűsítése, ennek feltétele, hogy a legkedvezőbb ajánlatot tevővel kössenek szerződést [Kbt. 59. § (1)]. Ez a feltétel nem teljesülne, ha az ajánlatkérő úgy döntene, hogy a beszerzésnek egyes - kizárólag mennyiségi alapon meghatározott részeiről (pl. 10 000 tonna kőolajból 5000-5000-ről) - különböző ajánlattevőkkel köt szerződést, hiszen ekkor óhatatlanul a beszerzés egy részét nem a legkedvezőbb ajánlatot tevő fogja teljesíteni.

Ezért részajánlat tételét csak akkor lehet lehetővé tenni a felhívásban, ha a beszerzés tárgyának olyan tulajdonságai, vagy a teljesítésnek olyan feltételei vannak, amelyek miatt ez valóban indokolt, pl. a beszerzést az ország több különböző pontján kell teljesíteni.

A törvény az EK közbeszerzési irányelveivel összhangban írja elő, hogy az ajánlati felhívásban az ajánlatkérőnek nyilatkoznia kell arról, hogyan, milyen feltételekkel fogja teljesíteni az ellenszolgáltatást az ajánlattevő részére, vagy - ha a kérdést jogszabály (pl. a kincstári gazdálkodásról szóló) rendezi - hivatkoznia kell a jogszabályra.

A Kbt. 34. §-ának módosításával a törvény a közbeszerzés átláthatóságát és kiszámíthatóságát kívánja növelni. A felhívásban a pályázót meg kell ismertetni az elbírálás teljes szempontrendszerével. Ha az ajánlatkérő az összességében legelőnyösebb ajánlatot kívánja kiválasztani akkor a részvételi felhívásban lehetősége van, az ajánlati felhívásban pedig köteles meghatározni a rész-szempontokat, figyelemmel a teljesítés minőségi követelményeire, az ellenszolgáltatásra és a teljesítés egyéb körülményeire is. Ezen kívül köteles közölni a rész-szempontok súlyszámát, valamint a tartalmi elemek értékelése során adható pontszám alsó és felső határát.

A Kbt. 35. §-ának módosítása az esélyegyenlőség elvének megtartása mellett előnyök biztosítására ad lehetőséget a felsorolt esetekben. Így a foglalkoztatáspolitikai célkitűzések érvényesítését, az elmaradott térségek fejlesztését, a környezet védelmét, valamint a kis- és középvállalkozások részvételi esélyének növelését az ajánlatkérő előnyben részesítheti. Az ajánlatkérő a felsoroltak közül egyet választhat ki, amelynek súlyszáma nem lehet magasabb, mint az ellenérték súlyszámának 110%-a.

A 20-21. §-hoz

A §-ok a dokumentációval és az ajánlati biztosítékkal kapcsolatos lényeges új szabályokat állapítanak meg.

A Kbt. nem ír elő minimális határidőt a dokumentáció rendelkezésre bocsátására, noha az ajánlatkérők egyre gyakrabban az ajánlattétel feltételéül szabják a dokumentáció átvételét és egyébként is kicsi az esélye, hogy enélkül megfelelő ajánlatot lehetne tenni. Ezért ha a dokumentációt csak rövid ideig lehet megszerezni, ez az eljárás eredménytelenségét okozhatja, vagy az ajánlattevők esélyegyenlőségének sérelmével járhat (pl. az ország más részén székhellyel rendelkezők esetében). Ezért a törvény előírja, hogy a dokumentáció átvételére legalább 15 napot kell biztosítani. A törvény továbbá e rendelkezéseket kiterjeszti a részvételi felhívással induló közbeszerzési eljárásokra is. Mivel ezekben - gyorsított eljárás esetén - a részvételi jelentkezési határidő 10 napos, az ajánlattételi határidő 15 napos is lehet, gyorsított eljárásban e teljes határidők alatt lehetővé kell tenni a dokumentáció átvételét.

A dokumentáció ellenértékét az ajánlatkérők gyakran indokolatlanul magas összegben állapítják meg, ami sértheti az ajánlattevők esélyegyenlőségét és közvetve emeli a közbeszerzések során kért ellenérték összegét. Ezért indokolt előírni, hogy a dokumentációért csak az annak előállításával és rendelkezésre bocsátásával kapcsolatosan ténylegesen felmerült költségnek megfelelő összeget lehet kérni. Ezt természetesen úgy kell érteni, hogy ha több példányt állítottak elő, az adott példányra jutó költséget kell számítani. Csak a közbeszerzési eljárásra tekintettel felmerült költségeket lehet figyelembe venni az ellenérték kiszámításánál. Ha pl. a dokumentáció részét képezik az építési tervek, a tervezési költségeket nem lehet beleszámítani a dokumentáció ellenértékébe, hiszen az épületet akkor is meg kellett volna tervezni, ha nem tartanak közbeszerzési eljárást.

A törvény ebben a §-ban helyezi el a dokumentáció ellenértékének visszafizetésére vonatkozó szabályokat is és a visszafizetésre tíz napos határidőt ír elő, melyet a visszafizetésre okot adó körülmény bekövetkezésétől kell számítani. A két szakaszból álló eljárások (l. törvény 30-31. §) első (részvételi) szakaszában kibocsátott dokumentáció ellenértékét is vissza kell fizetni, ha az első szakasz eredményét, vagy a teljes eljárás eredményét nem hirdetik ki határidőben.

Az ajánlati biztosíték összegét is gyakran túlzott mértékben állapítják meg az ajánlatkérők, így a törvénynek a Kbt. 41. §-át módosító 21. §-a előírja, hogy a biztosíték mértékének kiszámításakor azt kell szem előtt tartani, mekkora anyagi hátrány keletkezne az ajánlatkérőnél, ha az ajánlattevő visszavonná ajánlatát vagy nyertessége ellenére nem kötne szerződést, ugyanis az ajánlati biztosíték funkciója ezeknek az eseteknek az orvoslása. A biztosíték mértékének megállapítása során biztosítani kell az ajánlattevők esélyegyenlőségét is.

A biztosíték szabályai kiegészülnek azzal a rendelkezéssel, hogy az ajánlattevőnek akkor is joga van a biztosíték összegének az ajánlatkérő részére történő megfizetésére, ha az ajánlatkérő bankgarancia formájában írta elő a biztosíték teljesítését. Ennek oka, hogy a bankgarancia esetleg túlzottan terhes feltételei ne akadályozzák azokat az ajánlattevőket, akik képesek a biztosíték összegét közvetlenül megfizetni.

A § azt a kérdést is rendezi, hogy az ajánlati biztosítékot a nyertes ajánlattevőnek illetve - ha az ajánlati felhívás szerint az ajánlatkérő fenntartotta a jogot arra, hogy a nyertes visszalépése esetén az azt követő legkedvezőbb ajánlatot tevővel kössön szerződést - akkor a második helyen nyertesnek is csak a szerződéskötés után fizessék vissza, mert a biztosíték csak így tudja betölteni funkcióját. A törvény továbbá ebben a §-ban helyezi el a biztosíték megtartásának, illetve kétszeres összege visszafizetésének szabályait, utóbbival kapcsolatban egyértelművé teszi, hogy a nyertes ajánlattevő több esetben jogosult a biztosíték kétszeres összegére, mint a többi ajánlattevők. A törvény tartalmazza a biztosíték, illetőleg a kétszeres összeg visszafizetésének határidejét is, melyet a visszafizetésre okot adó körülmény bekövetkezésétől kell számítani.

A korábban hatályos Kbt. nem kötelezi az ajánlatkérőt a biztosíték és azzal azonos összeg (a törvényben használt terminológia szerint a biztosíték kétszeres összegének) megfizetésére abban az esetben, amikor az ajánlatkérő nem köti meg a szerződést. Ennek az új kötelezettségnek a törvényben való előírását az indokolja, hogy a törvény 29. §-ával módosított Kbt. 62. §-a szigorítja a szerződéskötés szabályait. A biztosíték sorsát a szerződéskötés elmaradása esetén nemcsak ez az előírás érinti, hanem a módosított Kbt. 41. §-ának (4) bekezdése is, mely szerint az ajánlattevő elveszti a biztosítékot, ha a szerződés megkötése az ő érdekkörében felmerülő okból hiúsult meg. E két szabály megteremti az egyensúlyt az ajánlatkérő, illetve az ajánlattevő felelőssége között a szerződéskötés elmaradásának esetére.

A törvény egyértelművé teszi, hogy a két szakaszból álló eljárások első (részvételi) szakaszában nem lehet biztosítékot kikötni. E rendelkezés indoka az, hogy ebben az időszakban nincs ajánlati kötöttség.

A 22. §-hoz

A § a Kbt. 42. §-a (5) bekezdésének módosításával egyértelművé teszi, hogy az előminősítési eljárás alapján az összes alkalmasnak talált ajánlattevő részére ajánlati felhívást kell küldeni. Tekintettel arra, hogy a törvénnyel módosított Kbt. 63-64. §-ai állapítják meg a két szakaszból álló eljárások közös szabályait, a Kbt. 42. §-ának egyes bekezdéseit a törvény 42. §-a hatályon kívül helyezi, mivel e kérdéseket a közös szabályok rendezik.

A 23. §-hoz

A § a Kbt-nek az ajánlatra vonatkozó 43. §-át módosítja, illetve egészíti ki. A törvény a Kbt. korábban hatályos szövegénél nagyobb hangsúlyt helyez arra, hogy az ajánlatban meg kell jelölni az alvállalkozókat és a teljesítésben egyébként résztvevőket, valamint a beszerzésnek azt a részét, amelyre velük szerződést fognak kötni, ha ezt az ajánlatkérő az ajánlati felhívásban előírta. Úgyszintén meg kell jelölni az ajánlatban, ha az ajánlattevő által a közbeszerzés értékének 10%-át meghaladó mértékben igénybe kíván venni alvállalkozókat, vagy a teljesítésben egyébként 10%-ot meghaladó mértékben részt vevőket. Erre azért van szükség, mert fontos érdek fűződik ahhoz, hogy a közbeszerzési eljárás alapján kötött szerződések megfelelően teljesüljenek, ezt pedig elősegíti, ha azok a szervezetek (személyek) teljesítenek, akiket a közbeszerzési eljárás során megneveztek. (Ezt írja elő a törvény 29. §-ával módosított Kbt. 62. §-ának (4) bekezdése.)

E rendelkezések alkalmazásával az ajánlatkérő biztosíthatja, hogy a szerződés teljesítésében közreműködő összes szervezet (személy) nevét megismerje, ez ugyanis természetes az ajánlattevővel (közös ajánlatot tevőkkel) kapcsolatban, a törvény pedig lehetőséget ad erre az alvállalkozók vonatkozásában - amely szervezetek körét a Kbt.-nek a törvény 9. §-ával módosított 10. § g) pontja határozza meg -, valamint mindazok tekintetében, akik nem minősülnek se ajánlattevőnek, se alvállalkozónak, ezeket kell ugyanis a teljesítésben egyébként résztvevő szervezetnek (személynek) tekinteni.

Az ajánlatkérő az ajánlattevő és az alvállalkozó alkalmasságáról győződhet meg: az ajánlattevő alkalmassága igazolásának módját köteles meghatározni az ajánlati vagy részvételi felhívásban, az alvállalkozóra vonatkozó igazolások csatolását pedig az ajánlati felhívásban írhatja elő a Kbt.-nek a törvény 24. §-ával módosított 44. §-ában meghatározott módokon.

A Kbt. 44. §-a és 46. §-a szerinti igazolásokat és nyilatkozatokat egyaránt az ajánlathoz, illetőleg a részvételi jelentkezéshez kell csatolni. A részvételi jelentkezéssel kapcsolatban az ajánlatkérők formai követelményeket is elő szoktak írni a felhívásban, pl. hogy hány (eredeti és másolati) példányban kell benyújtani, kinek kell aláírnia. Nem lenne indokolt, ha az igazolásoknak - esetleg a kiállító hatóság hibája miatti - késedelmes benyújtása, vagy az ajánlat (részvételi jelentkezés) formai hibái esetén kötelező lenne az ajánlatot (részvételi jelentkezést) érvénytelennek tekinteni. Ezért a törvény lehetővé teszi, hogy az ajánlatkérő egy ízben - az ajánlattevők számára azonos feltételekkel - lehetőséget adjon a hiányok 10 napon belüli pótlására. E szabály alkalmazását a Kbt.-nek a törvény 30. §-ával módosított 63. § (4) bekezdése a részvételi jelentkezésekkel kapcsolatban is lehetővé teszi.

A korrekció lehetőségéről az összes ajánlattevőt egyidejűleg, írásban tájékoztatni kell, illetve ha a hiánypótlás elrendelése az ajánlatok (részvételi jelentkezések) felbontásakor történt, az erről szóló jegyzőkönyvbe kell foglalni, a jegyzőkönyvet pedig szintén meg kell küldeni az ajánlattevőknek. Természetesen a hiánypótlási lehetőség nem adhat alkalmat arra, hogy az ajánlattevők megsértsék ajánlati kötöttségüket. Ezért eleve csak az ajánlatok formai hibájának korrekcióját lehet engedélyezni, olyan változást nem lehet tenni ezen a címen az ajánlaton, ami annak tartalmát érinti. Másrészt a hiánypótlást követően az ajánlatkérő köteles meggyőződni arról, hogy a kiegészítőleg benyújtott ajánlatok, részvételi jelentkezések tartalma megegyezik-e az eredeti ajánlatéval. Ha a hiánypótlást nem teljesítették vagy a pótlólag benyújtott példányok tartalma eltér az eredetitől, csak az eredeti példányokat lehet az eljárásban értékelni és ennek megfelelően - ha az eredetiek hiányosak - az ajánlat érvénytelenségét kell megállapítani, vagy az ajánlattevőt ki kell zárni.

A törvény rendezi az ajánlatban szereplő számítási hiba esetén követendő eljárást is. Ha az ajánlatban nyilvánvaló számítási hiba van, a hibát az ajánlatkérőnek kell kijavítania. Nyilvánvaló számítási hibának az olyan számítási hibát kell tekinteni, amely abból származik, hogy a több elemből álló beszerzési tárggyal kapcsolatos - az ajánlatban szereplő - részértékekre vonatkozó számtani műveleteknek az ajánlatban feltüntetett eredménye nem felel meg a tényleges matematikai eredménynek. Az ilyen hibát az ajánlatkérő javítja ki úgy, hogy a részértékeket tekinti irányadónak és azokkal kapcsolatban végzi el helyesen a matematikai műveletet. Tekintettel arra, hogy a korábban rosszul kiszámított összeget az ajánlatok felbontásakor ismertették, az ajánlatkérőnek a számítási hiba javításáról az összes ajánlattevőt egyidejűleg, írásban, haladéktalanul tájékoztatnia kell.

A 24. §-hoz

A § a Kbt. 44. §-át módosítja, részletesebben meghatározva az ajánlattevők alkalmasságának igazolása érdekében megkövetelhető bizonyítékokat. Ugyanilyen módon lehet megkövetelni az alvállalkozók alkalmasságának igazolását is. E bizonyítási módok így jobban megfelelnek az építési beruházást, vagy szolgáltatást beszerezni kívánó ajánlatkérők igényeinek is. A törvény részletesebben határozza meg a pénzügyi és gazdasági alkalmasság igazolásának módját, nevesítve pl. az ajánlattevő mérlegének vagy a forgalmával kapcsolatos nyilatkozatának benyújtását, mint bizonyítási módot.

Ha a törvény a különböző igazolások és nyilatkozatok vonatkozásában előírja, hogy milyen időszakra vonatkozó dokumentum csatolását lehet megkövetelni, ezen előírásokban következetesen szerepel a „legfeljebb” szó. Ez kifejezi, hogy lehetséges a dokumentumnak ennél rövidebb időtartamra visszamenőleg való megkövetelése is, valamint hogy a Kbt. 24. §-ának (2) bekezdésével összhangban ezeket a követelményeket nem lehet úgy előírni, hogy a három (öt) évnél rövidebb ideje alapított cégek eleve ne vehessenek részt az eljárásban.

A Kbt. 44. §-a új rendelkezésekkel is kiegészül, melyek egyértelművé teszik, hogy az ajánlattevő alkalmasságára vonatkozó adatokat nem az ajánlat értékelése során kell figyelembe venni, hanem ezek arra szolgálnak, hogy megállapítható legyen az ajánlattevőnek a szerződés teljesítésére való alkalmassága vagy alkalmatlansága. Az ajánlati felhívásban a törvény szerint fel kell tüntetni azokat a körülményeket, amelyek miatt az ajánlattevőt alkalmatlannak fogja minősíteni az ajánlatkérő. Ezek negatív tulajdonságokban, illetve pozitív sajátosságok hiányában vagy fogyatékosságában jelentkezhetnek. Az alkalmatlanság kritériumait azonban - az alkalmasság bizonyításának eszközeihez hasonlóan - nem lehet úgy megállapítani, hogy ez az ajánlattevők esélyegyenlőségének indokolatlan sérelmével járjon, tehát csak olyan körülmények meglétét vagy hiányát lehet alkalmatlansági oknak minősíteni, amelyek ténylegesen szükségesek a szerződés teljesítéséhez és csak olyan mértékben, ami a beszerzés becsült értékével arányban áll.

E körülmények alapján tehát vizsgálni kell az ajánlattevőnek a szerződés teljesítésére való alkalmasságát és a 44. § szerinti igazolások eredetiségét is lehet ellenőrizni. Az ajánlatok elbírálása ettől - ha időben nem is, de szempontjaiban feltétlenül - elkülönülő tevékenység, melyet a Kbt.-nek a törvény 26. §-ával megállapított 55. § (6) bekezdése alapján, az ott megjelölt bírálati elvet figyelembevéve kell végezni.

A 25. §-hoz

A Kbt. 46. §-ának gyakorlati alkalmazása problémákat okozott, ezeket kívánja kiküszöbölni a törvény 25. §-a.

A 46. § (1) bekezdésének módosuló bevezető szövegrésze egyértelművé teszi, hogy alvállalkozó sem lehet az, aki a bekezdés hatálya alá tartozik. A § továbbá egyes feltételek tekintetében nem a törvény erejénél fogva zárja ki az ajánlattevőt vagy az alvállalkozót a közbeszerzésekből, hanem csak akkor, ha a kizárást az ajánlatkérő az ajánlati vagy részvételi felhívásban külön előírja.

A 46. § (1) bekezdésének b) pontja az ajánlattevőket kizáró köztartozások között az illetékhátralékot is felsorolja, ezzel szemben az egy évnél régebben lejárt vámtartozások hiányát nem követeli meg. A Kbt. 46. §-ának célja az, hogy az ajánlattevőnek a gazdálkodó tevékenysége során tanúsított megbízhatóságáról szerezhessen adatokat az ajánlatkérő (nem az, hogy minél többfajta köztartozás létét szankcionálja a közbeszerzésekből való kizárással.) A vámtartozások sokkal szorosabban kötődnek a gazdálkodó tevékenységhez, mint az illetéktartozások. Ezért indokolt a jövőben az illetéktartozások igazolásának megkövetelése helyett az egy évnél régebben lejárt vámtartozások hiányát előírni.

E módosítást indokolja továbbá az is, hogy az illetéktartozásokat nem központilag, hanem önkormányzatonként tartják nyilván, tehát egy országos hálózattal rendelkező cégnek minden telephelye szerinti önkormányzattól igazolást kellene beszereznie a Kbt. 46. §-ában foglaltak teljesítése érdekében. Ugyanezért a jövőben csak az APEH vagy a vámhatóság által nyilvántartott adótartozásokat kell igazolni, a helyi adótartozás nem okozza a közbeszerzésekből való automatikus kizárást. A törvény csak a helyi vagy helyi kisebbségi önkormányzatok, illetve ezek költségvetési szervei - mint ajánlatkérők - részére teszi lehetővé, hogy az ajánlati vagy részvételi felhívásban kizáró okként jelöljék meg a saját székhelyük szerinti önkormányzati adóhatóság által nyilvántartott, egy évnél régebben lejárt helyiadó-tartozás fennállását.

A Kbt. 46. §-a (1) bekezdésének korábban hatályos d) pontja alapján csak akkor nem lehet öt évig ajánlattevő egy gazdálkodó szervezet, ha hamis adatszolgáltatás miatt az ajánlatkérő zárta ki egy korábbi közbeszerzési eljárásból. Azonban megtörténhet, hogy a hamis adatszolgáltatás tényét utólag a Bizottság vagy a bíróság állapítja meg és ehhez az esethez is szükséges ugyanolyan súlyú jogkövetkezményt kapcsolni a törvény erejénél fogva. Viszont mindkét esetre nézve a törvény három évre csökkenti a kizárás kötelező időtartamát. A törvény rögzíti azt is, hogy csak a szándékos hamis adatszolgáltatáshoz fűződik ez a súlyos jogkövetkezmény, továbbá hogy a korábban hatályos szövegtől eltérően nemcsak az ajánlattételkor, hanem az eljárás bármely szakaszában akár az ajánlattevő, akár az alvállalkozó által elkövetett hamis adatszolgáltatást szankcionálni kell. E rendelkezést a módosítás után a Kbt. 46. § (1) bekezdésének c) pontja tartalmazza.

A Kbt. korábban hatályos 46. § (1) bekezdésének c) pontja bármely - az üzletvitellel kapcsolatban elkövetett és jogerős bírósági határozatban megállapított - jogszabálysértés miatt az ajánlattevő kizárását rendeli el. Ez a rendelkezés több szempontból túl tágan fogalmaz, ezért szükséges konkrétabb szövegezése, ami egyben szűkíti is azoknak a jogsértéseknek a körét, ami miatt a közbeszerzésekből kizárják az ajánlattevőt. E szabály a törvényben nem a kötelező, csak a lehetséges kizárási okok között szerepel, ezért azt a Kbt. módosított 46. § (2) bekezdésének a) pontja tartalmazza. A jogsértések körének szűkítése a következő területeken valósul meg:

- A törvény a versenyjogi jogszabálysértések közül csak a versenytársak közötti - a versenyeztetéssel kapcsolatos - összejátszáshoz fűzi a közbeszerzésekből való kizárás jogkövetkezményét (a korábbi szöveg szerint ezt bármely versenyjogi jogszabálysértés megalapozza) és a törvény egyértelművé teszi azt is, hogy e jogkövetkezményt a versenyfelügyeleti határozat államigazgatási jogerejétől függetlenül bírósági felülvizsgálat esetén csak a bírósági határozat jogerőre emelkedésétől kell alkalmazni. (Ugyanilyen megoldást alkalmaz a törvény a 46. § (1) bekezdés c) pontjában a döntőbizottsági határozat bírósági felülvizsgálata esetére.)

- A versenyjogi jogsértésen kívüli egyéb jogszabálymódosítások közül pedig a törvény csak a számviteli renddel vagy a bizonylatadási kötelezettséggel kapcsolatos jogellenes magatartások miatt zárja ki az ajánlattevőt, illetve az alvállalkozót a közbeszerzési eljárásokból öt évre.

A másik nem kötelező, csak lehetséges kizárási ok a közbeszerzési eljárás alapján vállalt szerződéses kötelezettség megszegése, mely a Kbt. módosított 46. §-a (2) bekezdésének b) pontjában szerepel. E pontban, valamint a 46. § (1) bekezdésének c) pontjában a törvény a korábbi öt évnél nem régebben „lefolytatott” közbeszerzési eljárás helyett „lezárult” közbeszerzési eljárást említ. Ennek azért van jelentősége, mert a törvény a 28. §-sal módosított Kbt. 61. § (4) bekezdésében meghatározza a közbeszerzési eljárás lezárulásának időpontját.

A törvény a Kbt. 46. §-ának korábban hatályos (2) bekezdését - mely az igazolások és nyilatkozatok szabályait tartalmazza - több bekezdésre osztja és pontosítja abból a szempontból, hogy

- az ajánlattételi illetve részvételi jelentkezési határidő lejártáig teszi lehetővé a nyilatkozatok és a köztartozásokról szóló igazolások csatolását (de mint említettük, a 43. § szerint van mód a hiánypótlásra);

- előírja, hogy az igazolásnak azt kell tartalmaznia, van-e az ajánlattevőnek (alvállalkozónak) a kiállítás napján köztartozása és ha van, az mikor járt le. Ez teszi lehetővé, hogy a hatóságok olyan igazolást állítsanak ki, ami a köztartozás hiánya esetén egy évig felhasználható;

- kifejezetten lehetővé teszi, hogy az igazolásokat másolatként csatolják és azokat elég legyen évente egyszer beszerezni, ha a beszerzés időpontjában az ajánlattevőnek nincs köztartozása. Természetesen ha az igazolás szerint a szervezetnek van köztartozása, annak alapján csak addig nem kell kizárni az eljárásból, amíg a köztartozás egy évnél régebben lejárttá válik.

A beszerzendő igazolások számát csökkenti az a változás is, hogy az ajánlattevőnek nyilatkoznia kell arról, jogszabály alapján neki, illetve az alvállalkozónak melyik elkülönített állami pénzalap felé áll fenn fizetési kötelezettsége. Igazolást csak azzal kapcsolatban kell csatolnia, mellyel szemben jogszabály fizetési kötelezettséget ír elő részére.

A törvény rendezi azt az esetet, ha jogszabály az (1) bekezdés b) pontja vagy a (3) bekezdés hatálya alá tartozó új közterhet vezet be (pl. új elkülönített állami pénzalapot vagy helyi adót). Tekintve, hogy egy éven keresztül kizárt, hogy bármely gazdálkodó szervezetnek egy évnél régebben lejárt ilyen köztartozása legyen, csak azokban az eljárásokban kell az ilyen köztartozásról igazolást csatolni, amelyekben az eredményhirdetés legalább egy évvel az után van, hogy a köztartozásról szóló rendelkezés hatályba lépett. Ez nem mindig azonos azzal az időponttal, amikor a közteher előírásával kapcsolatos teljes jogszabály hatálybalépett, hiszen előfordulhat, hogy a közterhet megállapító rendelkezés csak később lép hatályba, mint például az atomenergiáról szóló 1996. évi CXVI. törvény esetében, ahol a Központi Nukleáris Pénzügyi Alapról szóló rendelkezések 6 hónappal később léptek hatályba.

A törvény kiegészíti a Kbt. 46. §-át a külföldi székhelyű ajánlattevők igazolásainak szabályaival is. A külföldi cégek megbízhatóságát az bizonyítja, ha székhelyükön, ahol a legnagyobb mértékű közterheik vannak, nincs tartozásuk. Ezért a székhelyük szerinti ország hatóságaitól kell a hazájukban létező - a 46. § (1) bekezdés b) pontjának megfelelő - köztartozásokról igazolást csatolniuk és egyben nyilatkozniuk arról, hogy melyek ezek a köztartozások és a nyilvántartó hatóságok.

A 46. § további kiegészítése arról rendelkezik, hogy a két fordulós eljárásokban ne kelljen két ízben csatolni az igazolásokat, ha azok a második forduló elbírálásakor még alkalmasak a Kbt. 46. § (1) bekezdésének b) pontjában vagy a (3) bekezdésében foglaltak igazolására.

A törvény új címet helyez el a 47. § előtt, mely egyértelműbbé teszi, hogy az ajánlati kötöttség szabályai nemcsak az 50. §-ban találhatók, hanem a 48. § (1) és (2) bekezdéséből következik az ajánlatkérő azon ajánlati kötöttsége, hogy az ajánlattételi határidő lejártát követően nem vonhatja vissza vagy módosíthatja ajánlatát, az ajánlattevő ajánlati kötöttségének tartalmát pedig a 49. § írja le. A törvény 42. §-a hatályon kívül helyezi a Kbt. 50. §-a feletti címet.

A 26-27. §-hoz

A törvény 26. §-a a Kbt. 55. §-ában szabályozott elbírálási határidő helyett az „eredményhirdetési időpont” kifejezést használja, ekkor kell az eljárás eredményét vagy eredménytelenségét nyilvánosan kihirdetni. Eredményhirdetési időpont az, amit az ajánlati felhívásban vagy a halasztásról szóló levélben meghatároztak. A törvény a korábban hatályos szabályokhoz képest egyszerűsíti a halasztással kapcsolatos eljárást: a halasztásról nem szükséges hirdetményt közzétenni, hanem arról közvetlenül, írásban kell értesíteni az ajánlattevőket. Ebben az esetben azért lehet az ajánlattételi vagy a részvételi jelentkezési határidő meghosszabbításával kapcsolatos előírásoknál egyszerűbb a szabályozás, mert az elbírálás időszakában már az összes ajánlattevő ismert, ezért mód van közvetlen értesítésükre. A törvény előírja, hogy az eredményhirdetésnek az elbírálást követően azonnal meg kell történnie.

A törvény egyértelművé teszi azt is, hogy kötelező az ajánlatokat elbírálni, ez alól csak a közbeszerzés megkezdését (Kbt. 4. § (2) bekezdése) követően bekövetkezett előre nem látható külső ok miatt mentesül az ajánlatkérő, de ilyenkor az eljárást eredménytelenné kell nyilvánítani és ennek tényét kell kihirdetni.

A törvény rendelkezik arról az esetről is, ha az eredményhirdetés nem a fenti külső ok miatt marad el. Ebben az esetben haladéktalanul ki kell hirdetni az eljárás eredményét vagy eredménytelenségét, de ez nem mentesíti az ajánlatkérőt a késedelemnek a Kbt.-ben vagy egyéb jogszabályokban előírt következményei alól. A Kbt.-nek a törvénnyel megállapított 55. § (6) bekezdése rögzíti, hogy az ajánlatokat a felhívásban meghatározott értékelési szempont (a legalacsonyabb ellenszolgáltatás vagy az összességében legelőnyösebb ajánlat) alapján kell elbírálnia az ajánlatkérőnek és ha az összességében legelőnyösebb ajánlatot kívánja választani, figyelembe kell vennie a felhívásban meghatározott részszempontokat, az ugyanott meghatározott sorrendben és súlyozással.

Hogy ha a (6) bekezdés szerint kiszámított összpontszám több ajánlattevőnél azonos és az ajánlatkérő nem köteles egyiket sem előnyben részesíteni a felhívás szerint, akkor a sorrend az alacsonyabb ellenértéket kínáló ajánlat. Ha ez is azonos, akkor az az ajánlat, amely a legmagasabb súlyszámú rész-szempontra nagyobb pontszámot kapott.

A törvény 27. §-a a Kbt. 60. § (1) bekezdésének e) pontja módosításával egyértelműbben fejezi ki, hogy a korábban hatályos Kbt.-től eltérően az elbírálás elmaradása önmagában nem okozza az eljárás eredménytelenségét, hanem emiatt csak akkor lehet eredménytelen az eljárás, ha ennek feltételei fennállnak és az ajánlatkérő az eredménytelenség tényét kihirdeti.

A 28. §-hoz

A törvénynek a Kbt. 61. §-át módosító 28. §-a a korábban hatályos szabályozásnál részletesebb rendelkezéseket tartalmaz a közbeszerzési eljárás adataival kapcsolatos tájékoztatásról. Az ajánlatkérő a korábban hatályos szabályozástól eltérően közvetlenül az ajánlatok elbírálása után, még az eredményhirdetés előtt köteles írásbeli összegezést készíteni az eljárásról, ennek mintáját a törvény 5. sz. mellékletével megállapított Kbt. 5. sz. melléklete tartalmazza. Ez a dokumentum a korábban hatályos törvényhez képest kibővül és alkalmassá válik arra, hogy az ajánlattevők ennek ismeretében megítélhessék, hogy az ajánlatkérő valóban az ajánlati felhívásban meghatározott elbírálási szempont, az összességében legelőnyösebb ajánlat részszempontjai és azok sorrendje és súlyozása szerint döntött-e és az eljárás más lényeges kérdéseiben is (pl. kizárás, alkalmatlanság vagy az ajánlat érvénytelenségének megállapítása) a Kbt. alapján járt-e el. Az összegezésben foglaltakat az eredményhirdetéskor ismertetni kell és az összegezést meg is kell küldeni az ajánlattevőknek.

Ezen az összegzésen kívül továbbra is hirdetményt kell közzétenni az eljárás eredményéről, melyet a törvény 6. számú mellékletével módosított Kbt. 6. sz. melléklete tartalmaz. A törvény egyértelművé teszi, hogy az eredménytelen közbeszerzési eljárás elbírálásáról is kell tájékoztatót közzétenni, egyben - a 17. §-nál írottakkal összhangban - lerövidíti az eljárás eredményéről szóló hirdetmény közzétételének határidejét. Ugyanitt meghatározza a törvény, hogy a közbeszerzési eljárás az eredményről szóló tájékoztató közzétételével, illetőleg ha a szerződéskötés később történik, azzal zárul le. A közbeszerzési eljárás lezárulásához a Kbt.-nek a törvénnyel megállapított egyéb rendelkezései különböző jogkövetkezményeket fűznek.

Az 1. § szerinti szervezetek egy részének iratmegőrzésére vonatkozik törvényi szabályozás. Szükséges azonban, hogy a Kbt. rendelkezzen arról az esetről, ha ilyen szabály nincs: ekkor a közbeszerzési eljárásban keletkezett iratokat az eljárás lezárulásától számított öt évig kell megőrizni, ha jogorvoslati eljárás indul, az iratokat annak jogerős befejezéséig, de legalább öt évig kell megőrizni. E szabályt az indokolja, hogy a Kbt. 46. §-a egyes - az eljárással kapcsolatban bekövetkezett - eseményekhez a közbeszerzésekből öt évre való kizárás jogkövetkezményeit fűzi.

A törvény meghatározza a kötelező írásbeli tájékoztatás egyes speciális eseteit. Ezek a nyilvánosság alapelvének hatékonyabb érvényesülését szolgálják, valamint elősegítik, hogy egyes gazdálkodó szervezetek időben értesüljenek olyan körülményekről, melyek miatt esetleg jogorvoslati eljárást kívánnak indítani. Így pl. az erről hozott döntést követő 5 munkanapon belül kell tájékoztatni az ajánlattevőt kizárásáról. Ebben az esetben a határidőt a döntés meghozatalától, nem annak esetleges kihirdetésétől kell számítani.

A törvény az ajánlattevők kizárásáról szóló 46. § hatékonyabb érvényesülése érdekében is tájékoztatásadási kötelezettséget ír elő a közbeszerzési eljárásokban kötött szerződések esetleges megszegéséről.

A 29. §-hoz

A § a Kbt.-nak a közbeszerzési eljárás alapján kötendő szerződéssel kapcsolatos 62. §-át módosítja. Egyértelműen kimondja azt, hogy a szerződést a nyertes ajánlattevővel vagy az 59. § (1) bekezdése szerinti feltételek esetén az azt követő legkedvezőbb ajánlatot tevővel kell megkötni és az nem térhet el az ajánlati felhívásban, az ajánlatban és a dokumentációban foglaltaktól. Szabályozza a törvény azt is, hogy a beszerzés egy részére történt ajánlattétel esetén hogyan kell eljárni. A korábban hatályos szabályozástól eltérően a módosítás nem teszi lehetővé, hogy a szerződést az eredményhirdetéssel egyidejűleg megkössék, hanem erre legkorábban az azt követő nyolcadik napon kerülhet sor. E rendelkezést az indokolja, hogy a jogorvoslati eljárásban a Döntőbizottság a Kbt.-be ütköző eljárás alapján megkötött szerződésekkel kapcsolatban nem tehet intézkedéseket. A szerződések későbbi időpontban való megkötésének elrendelése nagyobb esélyt ad arra, hogy időközben jogorvoslati eljárást lehessen indítani. A törvény kötelezővé teszi, hogy a szerződés megkötésének időpontját az ajánlati felhívásban feltüntessék, így az új szabály betartása ellenőrizhetővé válik. A tárgyalásos eljárás egyes eseteiben - melyek oka éppen a sürgősség - nem kell az előírt 8 napos intervallumot biztosítani.

Az eredményhirdetés kötelező voltára vonatkozó - a Kbt. 55. §-ába beillesztett - új rendelkezések könnyen kijátszhatóak volnának, ha eredményes közbeszerzési eljárás alapján a szerződés megkötését nem tenné a törvény ugyanúgy kötelezővé és nem korlátozná azokat az eseteket, amikor az ajánlatkérő mentesül e kötelezettség alól, tehát a Kbt. 62. §-a e rendelkezésekkel is kiegészül.

A törvény egyértelművé teszi azt is, hogy a közbeszerzési eljárás alapján kötött szerződést csak a nyertes ajánlattevő teljesítheti és abban csak azok a gazdálkodó szervezetek működhetnek közre, amelyek az ajánlatban szerepeltek és akiket az ajánlatkérő az eljárás eredményéről szóló hirdetményben is közzétett, ha az ajánlatkérő az alvállalkozók és a teljesítésben egyébként részt vevők megnevezését az ajánlati felhívásban előírta. E szabály csökkenti azoknak az eseteknek a körét, mikor a szerződéskötés után olyan új alvállalkozókat vagy egyéb közreműködőket vonnak be a teljesítésbe, akik alkalmasságát az ajánlatkérő az eljárás során nem tudta megvizsgálni vagy személyüket nem is ismerte.

Bekövetkezhet olyan teljesítési akadály, amit a szerződéskötő felek előre nem láthatnak. Ebben az esetben az ajánlatkérő beleegyezésével az ajánlattevő, korábban meg nem jelölt szervezet vagy személy közreműködését is igénybe veheti.

Az ajánlattevőként szerződést kötő felekre - különösen a kis- és középvállalkozásokra - nézve hátrányos, ha az ajánlatkérő késedelmesen fizet. Az Európai Bizottság irányelvtervezetet dolgozott ki a kereskedelmi ügyletekben a határidőn túli fizetések visszaszorításáról. Ennek szellemében a törvény is előírja, hogy a közbeszerzési eljárás alapján kötött szerződések ellenértékét milyen határidőn belül kell teljesíteni. A törvény továbbá az azonnali beszedési megbízás benyújtásának jogát biztosítja az ajánlattevő részére, ha a fenti fizetési határidő igazolt teljesítés ellenére eredménytelenül telt el. Ez a jog az ajánlatkérők közül szinte csak azokkal a szervezettípusokkal szemben áll fenn, melyek a kincstári körhöz tartoznak, ugyanis az azonnali beszedési megbízás a bírósági végrehajtás kielégítési sorrendjében megelőzi pl. a köztartozásokat, ennek lehetővé tétele pedig gazdálkodó szervezetek - mint ajánlatkérők - esetén nem célszerű.

A 30-31. §-hoz

A törvény a korábban hatályos Kbt.-től eltérő szabályozási elvet követve rögzíti a két szakaszból álló eljárások (a nyílt előminősítési, a meghívásos és a hirdetmény közzététele nélküli tárgyalásos eljárás) közös szabályait, így egyes azonos tartalmú szabályokat nem kell a Kbt.-ben többször megismételni, vagy korábbi rendelkezésekre visszautalni. Az így feleslegessé váló egyes szabályokat a törvény 42. §-a hatályon kívül helyezi. Az új, közös előírások rendeznek néhány olyan kérdést is, amit a Kbt. korábban hatályos szövege nem szabályoz.

A két szakaszból álló eljárások első - részvételi - szakaszában nem lehet ajánlatot kérni, illetve tenni, ebben az időszakban a részvételre jelentkezők alkalmasságának megállapítása történik. Az ilyen eljárások teljes folyamatából ki vannak zárva a Kbt. 46. §-ának hatálya alá tartozó szervezetek (személyek), ezért - mint arra a törvény 25. §-ának indokolása során már rámutattunk - a 46. § szerinti igazolásokat és nyilatkozatot jellemzően az első eljárási szakaszban kell csatolni.

A törvény egyértelművé teszi, hogy a részvételi felhívásban a részvételre jelentkezők alkalmasságának, illetve a Kbt. 44. §-ának (4) bekezdésével összhangban a szerződés teljesítésére alkalmatlanná minősítésének feltételeit kell meghatározni. Az eddigiekhez hasonlóan meg kell továbbá határozni az ajánlatok elbírálásának szempontját, mely a Kbt. 34. §-ának (1) bekezdése szerint a legalacsonyabb ellenszolgáltatás vagy az összességében legelőnyösebb ajánlat választása lehet. Mód van arra is, hogy az ajánlatkérő már a részvételi felhívásban meghatározza az összességében legelőnyösebb ajánlat részszempontjait, azok fontossági sorrendjét és súlyozását is.

A két szakaszból álló eljárásokra is vonatkoznak a nyílt eljárás következő szabályai:

- az eljárás megindításának feltételeiről szóló Kbt. 32. §;

- a közbeszerzés mennyiségének meghatározására és a részajánlat tételére vonatkozó Kbt. 33. § (2)-(3) bekezdés;

- a műszaki leírásra vonatkozó Kbt. 40. §.

A § az összes két szakaszból álló eljárás vonatkozásában egy rendelkezéssel állapítja meg a részvételi jelentkezési határidő legrövidebb tartamát 25 napban.

A törvény rendezi a részvételi felhívás visszavonásának, módosításának, valamint a részvételi határidő módosításának szabályait, melyekre általában a részvételi jelentkezési határidő lejártáig kerülhet sor. A részvételi felhívásnak a beszerzés tárgyára és mennyiségére vonatkozó adatain, valamint a részvételi szakaszra vonatkozó részein kívüli elemeit az ajánlattételi határidő lejártáig lehet hirdetménnyel módosítani. Az utóbbi rendelkezés indoka az, hogy egy hosszabb ideig tartó eljárásban az ajánlatkérő a körülmények esetleges megváltozása ellenére ne legyen kötve olyan általa megszabott előírásokhoz, amelyek változtatása nem okozná az ajánlattevők sérelmét.

A részvételi szakaszban a nyílt eljárásra vonatkozó egyes előírásokat kell alkalmazni, így a hiánypótlás szabályait, az ajánlatok felbontására, érvénytelenségére, valamint az ajánlattevő kizárására vonatkozó rendelkezéseket és a bontási jegyzőkönyv szabályait.

A törvény 31. §-a a két szakaszból álló eljárások ajánlati szakaszáról szól. Meghatározza a részvételi jelentkezések elbírálásának maximális határidejét, mely az 55. § (2) bekezdése szerint meghosszabbítható és azt csak meghatározott feltételek fennállása esetén lehet elmulasztani, azonban ilyenkor is ki kell hirdetni az eljárás eredménytelenségének tényét. Az utóbbi szabályok vonatkoznak annak az öt munkanapban megadott határidőnek az elmulasztására is, melyet a törvény az ajánlati felhívások megküldésére előír.

A törvény öt munkanapos határidőt ír elő a részvételi szakasz eredményéről vagy eredménytelenségéről szóló tájékoztató közzétételére is. A rövid határidő növeli a jogorvoslati eljárás határidőn belüli megindításának esélyét jogsértés esetén. A tájékoztatóban úgy kell megindokolni a részvételre jelentkezők alkalmasságával, illetve alkalmatlanságával kapcsolatos döntést, hogy megállapítható legyen, a részvételi felhívásban szereplő mely szempontokra tekintettel határozott így az ajánlatkérő.

A törvény e §-ban szabályozza a két szakaszból álló eljárások ajánlati szakaszában kiküldött ajánlati felhívás kötelező tartalmi elemeit, melyek a korábban hatályos 69. § (2) bekezdéséhez képest kiegészülnek az eredményhirdetés és a szerződéskötés időpontjának kötelező megjelölésével. Ezzel szemben az ajánlatok elbírálásának szempontját nem az ajánlati, hanem már a részvételi felhívásban közölni kell, így az ajánlati felhívásban csak az összességében legelőnyösebb ajánlat elbírálásának részszempontjaival kapcsolatos adatokat kell előírni, ha azok a részvételi felhívásban nem szerepeltek.

Egyértelművé teszi a törvény azt is, hogy a két szakaszból álló eljárásokban közvetlenül kiküldött ajánlati felhívást és az azzal kapcsolatos dokumentációt a Kbt. 47-48. §-aitól eltérően nem hirdetménnyel, hanem az ajánlattevőknek egyidejűleg, írásban küldött tájékoztatással lehet módosítani.

A 32-34. §-hoz

A §-ok a tárgyalásos eljárás szabályairól szólnak. A törvény a tárgyalásos eljárásnak a Kbt. 70. §-ában felsorolt eseteit úgy csoportosítja, hogy felsorolja: a tárgyalásos eljárás mely fajtáját lehet bármely közbeszerzés, mely típusát pedig csak árubeszerzés, szolgáltatás megrendelése, vagy építési beruházás esetén alkalmazni. Az esetek meghatározása és köre a korábban hatályos szöveghez képest közelít az Európai Közösség közbeszerzési irányelveihez.

A törvény a korábban hatályos szabálytól eltérően nemcsak szolgáltatás igénybevételére, hanem áru vagy építési beruházás beszerzésére is lehetővé teszi hirdetmény közzététele melletti tárgyalásos eljárás tartását, ha a szerződési feltételek nem határozhatók meg megfelelő pontossággal.

A törvény részletesen szabályozza a tárgyalásos eljárás általános szabályait, a hirdetmény közzétételével induló eljárások különleges szabályait, a hirdetmény közzététele nélküli tárgyalásos eljárások közös szabályait, valamint annak egyes speciális eseteit.

A törvény pontosítja a kedvező ajánlat esetén tartható tárgyalásos eljárás feltételeit: e szabályt csak akkor lehet alkalmazni, ha a kedvező ajánlatot nyilvánosan közzétették és az nem kifejezetten az ajánlattevő vagy a lehetséges vevők szűk köre felé irányult. E pontosítás hiánya ugyanis módot adna tárgyalásos eljárások indokolatlanul gyakori lefolytatására.

A törvény bővíti azoknak az eseteknek a körét, melyekben hirdetményt kell közzétenni a tárgyalásos eljárás megindításáról: így kell eljárni a kutatási, kísérleti célból előállított dolgok beszerzése esetén is.

A törvény e szabályok körében mondja ki, hogy sem az ajánlatkérő, sem az ajánlattevő ajánlati kötöttsége nem áll fenn tárgyalásos eljárás során olyan módon, mint az egyéb eljárásokban, de ez az engedmény nem okozhatja a Kbt. alapelveinek megsértését például azáltal, hogy a tárgyalások során a beszerzés tárgya olyan mértékben módosul, hogy a végül megkötött szerződés tartalma nem tette volna lehetővé tárgyalásos eljárás tartását. Továbbá a feleket köti az az előírás is, hogy az eredményhirdetést követően nem lehet az ajánlat, illetve az ajánlatkérő elvárásainak tartalmát módosítani, hanem a szerződést a kihirdetéskor közösen megállapított tartalommal kell megkötni.

A törvény az előminősítési eljárás szabályaiban állapítja meg azoknak a rendelkezéseknek a körét, amelyeket a nyílt eljárás szabályai közül a tárgyalásos eljárásban nem lehet alkalmazni. A nyílt közbeszerzési eljárás lefolytatására vonatkozó többi előírást alkalmazni kell, természetesen a tárgyalásos eljárás speciális szabályainak megfelelő eltérésekkel.

A törvény előírja, milyen adatoknak kell szerepelniük a részvételi felhívással induló tárgyalásos eljárás második fordulójában, vagy a hirdetmény közzététele nélküli tárgyalásos eljárás során közvetlenül kiküldött ajánlati felhívásban. Ezek köre részben megegyezik az egyéb kétfordulós eljárások erre vonatkozó szabályaival, de közölni kell az első tárgyalás időpontját is, továbbá az ajánlati felhívásban kell megjelölni azokat a részletszabályokat is, melyeket az ajánlatkérő az eljárás lefolytatása során követni kíván.

A tárgyalásos eljárások további lényeges közös szabálya, hogy ezek során az ajánlattételre vonatkozó határidők - még a gyorsított eljárás ajánlattételi határidejét is beleértve - nem érvényesülnek, az ajánlattételi határidőt úgy kell megállapítani, hogy ez ne okozza egyes ajánlattevők (pl. vidékiek) esélyegyenlőségének sérelmét és ne akadályozza a megfelelő részletességű és megalapozottságú ajánlatok tételét. Gyorsabbá teszi a tárgyalásos eljárások lefolytatását az a közös szabály, hogy az eljárás eredményét az utolsó tárgyalás befejezésekor is ki lehet hirdetni.

A hirdetmény közzétételével induló tárgyalásos eljárás szabályait pontosítja a törvény a korábban hatályos Kbt.-hez képest, amikor egyértelművé teszi, hogy ha a részvételi felhívásban az ajánlatkérő megjelöli az általa meghívni kívánt ajánlattevőket, akkor ezek számánál magasabb keretszámot kell előírnia a tárgyaláson résztvevők tekintetében, hogy érvényesülhessen az a szabály, mely szerint a hirdetményben megjelölteken kívül egyéb alkalmas ajánlattevők is jelentkezhetnek az eljárásban való részvételre. A keretszám azonban nem lehet kisebb háromnál. Az ajánlattevők részére közvetlenül megküldött ajánlati felhívásban szerepelnie kell a korábban közzétett részvételi felhívásra való utalásnak is.

A hirdetmény közzététele nélküli tárgyalásos eljárás ajánlati felhívás megküldésével kezdődik, az így kiküldött ajánlati felhívásnak tartalmaznia kell azt is, hogy a 70. § melyik rendelkezése indokolja a tárgyalásos eljárás tartását, valamint hogy az ajánlatkérő igényli-e az írásbeli ajánlattételt. Az ajánlati felhívást nemcsak az ajánlattevőknek, hanem a Közbeszerzési Döntőbizottságnak is meg kell küldeni. Ha a 71/B. § (3) bekezdése szerinti speciális esetben ajánlati felhívás nem készül, annak tartalmi elemeit összefoglaló tájékoztatást kell a Bizottság részére megküldeni. Mindkét esetben tájékoztatni kell a Bizottságot a meghívni kívánt szervezetek nevéről, székhelyéről is, valamint részletesen meg kell indokolni, hogy milyen gyakorlati okok alapozzák meg tárgyalásos eljárás tartását.

A Kbt. 71/B. §-a három különböző speciális tárgyalásos eljárás sajátos szabályait részletezi:

- A rendkívüli sürgősség miatt indított tárgyalásos eljárásban csak egy ajánlattevővel kell tárgyalni: azzal a személlyel, aki a rendkívüli körülmények miatt egyedül képes a rendelkezésre álló idő alatt teljesíteni. Ilyen esetben nem kell ajánlati felhívást küldeni, azonnal lehet tárgyalni és megegyezés esetén írásban szerződést kötni. A köztartozások hiányát csak a szerződéskötést követő tizenöt napon belül kell igazolni (ha az ajánlattevőnek nem állnak már a tárgyalás megkezdésekor rendelkezésére a Kbt. 46. §-ának megfelelő igazolások vagy azok másolatai). Tekintettel arra, hogy a köztartozások hiányáról az eljárás során nyilatkoznia kell az ajánlattevőnek, ha a beszerzett igazolások szerint mégis van egy évnél régebben lejárt köztartozása, megállapítható lesz a hamis adatszolgáltatás és a Kbt. 46. §-a szerint az ilyen szervezet 3 évig nem vehet részt közbeszerzési eljárásokban.

Az ilyen eljárás megindításáról a fentiekben már említett tartalommal telefaxon kell tájékoztatni a Közbeszerzési Döntőbizottságot.

- A kedvező feltételek rövid ideig való fennállása miatt tartott tárgyalásos eljárásban telefaxon lehet ajánlati felhívást küldeni a kedvező ajánlatot tevő gazdálkodó szervezetnek és még legalább két másik ajánlattevőnek is. Ezt az eljárást is a körülmények által szükségessé tett időtartamon belül kell lefolytatni és a megállapodást követően azonnal szerződést lehet kötni. A törvény garanciális szabályként írja elő, hogy meg kell őrizni az eljárásra okot adó dokumentumot is, amely a kedvező feltételekről szól.

- Az ingatlan beszerzésére vonatkozó tárgyalásos eljárásban legalább 3 ajánlattevő részére kell ajánlati felhívást küldeni.

A 35. §-hoz

Az (1) bekezdésben a törvény kiterjesztii a Bizottság hatáskörét azokra az ügyekre is, amelyekben az e törvényt önként alkalmazó szervezet és a megrendelő között keletkezik jogvita.

A § (2) bekezdése kiegészíti a Kbt. 77. §-át azzal, hogy a Döntőbizottság eljárásának megkezdésekor a Bizottság elnöke a kijelölt három tagú tanács egyik - jogi szakvizsgával rendelkező - tagját bízza meg a jogorvoslati eljárás lefolytatásának koordinálásával. Ez egyszerűsíti a Bizottság tanácsainak eljárását, nem kell minden egyes eljárási cselekményről testületileg dönteniük, hanem ezt a kijelölt közbeszerzési biztos végzi, aki az ideiglenes intézkedésen és a jogorvoslati eljárást lezáró határozat meghozatalán kívül minden olyan intézkedést megtehet, amit a Kbt. a Bizottság hatáskörébe utal.

A 36. §-hoz

A Kbt. 79. §-ának korábban hatályos szövege a Közbeszerzési Döntőbizottság hivatalból történő eljárását csak abban az esetben teszi lehetővé, ha azt a Közbeszerzések Tanácsának tagja kezdeményezte. E szabály alapján kevés hivatalból kezdeményezett eljárás indult.

A törvény 36. §-a úgy változtatja meg ezt a szabályt, hogy több szervezetnek adja meg a jogot a Döntőbizottság hivatalból való eljárásának kezdeményezésére, de emellett egyes esetekben magának a Bizottságnak is joga van a hivatalból való eljárásra.

A törvény 36. §-ával beiktatott Kbt. 79. § (4) bekezdésének a)-g) pontjai szerinti szervezetek azért kezdeményezhetik a hivatalból való eljárást, mert feltételezhető róluk, hogy tevékenységük során tudomást szerezhetnek a Kbt.-be ütköző eseményről. E szervezetek a hatáskörük ellátása során tudomásukra jutott eseményekkel kapcsolatban kezdeményezhetik a jogorvoslati eljárást. A Kbt. 10. §-ának d) pontja szerinti támogatást nyújtó szervezet pl. akkor, ha észleli, hogy a támogatásban részesített szervezet nem, vagy nem megfelelően alkalmazza a Kbt.-t a támogatásból megvalósított beszerzés során. A közigazgatási hivatal a helyi önkormányzatokkal kapcsolatban szerezhet tudomást a Kbt. megsértéséről, a központosított közbeszerzések során ajánlatkérésre feljogosított szervezetek pedig azt támadhatják, ha egy központosított közbeszerzésre köteles intézmény jogosulatlanul szerez be saját hatáskörben.

Az országgyűlési biztosok és az adatvédelmi biztos részére is biztosítja a törvény a kezdeményezés jogát, mivel e személyeknek az Alkotmány 32/B. §-a biztosítja általában minden jogsértés esetén az intézkedések kezdeményezéséhez való jogot.

A Bizottság két esetben járhat el hivatalból más hatóság kezdeményezése nélkül:

- ha a Bizottság elnöke a hirdetmény közzététele nélküli tárgyalásos eljárás megkezdéséről hozzá küldött iratokból megállapítja, hogy megalapozottan feltételezhető a Kbt. megsértése, akkor kijelöli az eljáró közbeszerzési biztosokat és ezáltal megindul a Bizottság hivatalból történő eljárása;

- ha a Bizottság a közbeszerzési eljárást lezáró határozat meghozatala előtt egy jogorvoslati ügyben az addig vizsgáltakon túli jogsértésről szerez tudomást, ezzel kapcsolatban is eljárhat hivatalból. Csak az olyan - folyamatban levő - jogorvoslati eljárásban terjesztheti ki az eljárást újabb jogsértésre a Bizottság, amelyben a kérelmet nem kellett a Kbt.-nek a törvény 37. §-ával megállapított 80. § (4) bekezdése alapján a kérelmező vagy kezdeményező jogosultságának hiánya vagy elkésettség miatt elutasítani.

A törvény hatvan nap helyett kilencven napban határozza meg a közbeszerzési jogorvoslati eljárás megindításának jogvesztő határidejét, eddig lehet a kérelmet vagy az eljárást kezdeményező dokumentumot benyújtani a Döntőbizottsághoz és a kezdeményezésen kívüli esetben a Döntőbizottság e határidőig intézkedhet a hivatalból való eljárás megkezdéséről. Ha azonban egy folyamatban levő közbeszerzési jogorvoslati ügy során további jogsértések derülnek ki, a Bizottság az esemény bekövetkezését követő 90 napon túli időpontban is eljárhat hivatalból, feltéve hogy az addig vizsgált jogsértéseket elkövetővel azonos személynek (szervezetnek) tulajdonítható az újonnan megismert jogsértés. Annak érdekében, hogy a Döntőbizottságnak adott ezen jog ne járjon a jogvesztő határidő korlátlan mellőzésével, a törvény egyértelműen rögzíti, hogy az eljárás visszamenőleges hatályú kiterjesztésére csak akkor kerülhet sor, ha az eljárást eredetileg az arra jogosultak, határidőben indították meg.

Az eljárás kiterjesztésének ennél szélesebb lehetősége már nem illeszkedne a jogvesztő határidő általános rendeltetéséhez, pl. ha folyamatban levő ügyben eddig jogsértéssel nem "vádolt” személlyel (szervezettel) szemben is el lehetne járni a 90 napos határidő lejárta után is. Természetesen azt nem zárja ki az új szabály, hogy a 90 napos határidőn belül a Bizottság hivatalból kiterjessze a jogsértés miatt felelősségre vont személyek (szervezetek) körét.

A Kbt. megsértése gyakorta jogellenes állapot fennállását idézi elő, amely általában a 90 napos jogvesztő határidő után is tart. A jogvesztő határidő a jogsértő esemény bekövetkezésével kezdődik. A törvény a folyamatosan fennálló jogsértések esetei közül néhányat kiemel és pontosan meghatározza, mit kell a jogsértés bekövetkezésének tekinteni, ezáltal tulajdonképpen megnöveli a jogvesztő határidő tartamát. Így pl. az előírt határidőnél később közzétett hirdetmény esetén a jogsértés valójában akkor következik be, amikor határidőben a hirdetmény nem jelenik meg. Erről azonban pl. a hirdetmény közzététele nélküli tárgyalásos eljárás eredményéről szóló tájékoztató esetén csak kevesen tudnak és általában éppen az nem, aki sérelmet szenvedett. Ezért ebben az esetben a törvény szerint az elkésetten közzétett hirdetmény megjelenésekor kezdődik a jogvesztő határidő. A másik két eset is hasonlóan indokolt. Ennél általánosabb szabály megfogalmazását azonban nem tartjuk szükségesnek és lehetségesnek, ha ugyanis a törvény azt írná elő, hogy a Kbt. megszegése miatti jogorvoslati eljárást mindaddig meg lehet kezdeni, amíg az így okozott jogsértő állapot fennáll, ez értelmetlenné tenné a jogvesztő határidőt, mivel a jogsértő állapot tulajdonképpen mindaddig fennáll, amíg a jogsértő közbeszerzési eljárás alapján kötött szerződés érvényben van.

A törvény úgy rendelkezik, hogy a jogorvoslati eljárást már akkor is meg lehet indítani, ha a bekövetkezés vélelmezett időpontja szempontjából irányadó eseményre még nem került sor, hiszen a jogsértő állapot már akkor is fennáll, csak széles körben nem vált ismertté.

A 37. §-hoz

A törvény a jogorvoslati eljárás megindításának a Kbt. 80. §-ában szereplő szabályait kiegészíti azzal, hogy a kérelemben nyilatkozni kell a tárgyalás tartásának szükségességéről is. Ez az adat is szükséges ahhoz, hogy a Bizottság minél előbb meg tudja indítani az eljárást. A hiánypótlási felhívás esetei kiegészülnek azzal, ha az eljárási díjat nem fizették meg.

A törvény a kérelem elutasításának eseteit kibővíti a határidőn túl érkezett kérelem, illetve a hiánypótlás elmaradásának esetével, valamint előírja, hogy a kérelem elutasítása ellen is van helye jogorvoslatnak.

A jogorvoslati eljárás kezdeményezésére vonatkozó szabályok módosítása miatt szükséges, hogy a törvény kiegészítse a Kbt.-t a kezdeményező irat kötelező és lehetséges tartalmi elemeivel (melyek együttesen megegyeznek a kérelemben kötelezően feltüntetendő adatokkal). Az eljárást kezdeményező személy vagy szervezet meg kell hogy küldje a Bizottság részére a jogsértéssel - így a közbeszerzési eljárás mellőzésével is - kapcsolatban rendelkezésre álló iratokat.

Az Áht. 1996. év végi módosítása előírta, hogy a fizetési kötelezettséget megállapító jogszabálynak rendelkeznie kell arról, hogy a bevételt mely szerv javára lehet elszámolni. Ezért egészül ki a Kbt. az eljárási díjak és bírságok felhasználásának szabályaival.

A 38-40. §-hoz

A törvény ezen §-ai a Kbt.-nek a jogorvoslati eljárásban alkalmazható ideiglenes intézkedésekről és jogkövetkezményekről szóló 82., 88. és 91. §-ait módosítják.

A törvény lehetővé teszi, hogy a Bizottság ne csak kérelemre, hanem hivatalból is tegyen ideiglenes intézkedéseket és erre a lehetőség mindaddig fennáll, amíg a jogorvoslati eljárással érintett közbeszerzési eljárásban, vagy az ennek mellőzésével történő beszerzés során a szerződést meg nem kötik. E végső határidőt az indokolja, hogy a Kbt. 76. § (2) bekezdése szerint a megkötött szerződésekkel kapcsolatos jogviták nem a Bizottság, hanem a bíróság hatáskörébe tartoznak.

A törvény úgy rendelkezik, hogy ha a Bizottság felfüggeszti a közbeszerzési eljárást, a felhívásban előírt és folyamatban lévő határidők a felfüggesztés időtartamával meghosszabbodnak. Ez az előírás szükséges ahhoz, hogy utóbb az eljárást folytatni lehessen, ha ennek egyéb feltételei fennállnak.

A jogkövetkezmények szabályai körében pontosabbá válnak a bírság szabályai: a törvény egyértelművé teszi, hogy bírságot mind személyekkel, mind szervezetekkel szemben ki lehet szabni (ezt az indokolja, hogy számos ajánlatkérő köt megbízási szerződést különböző szervezetekkel a közbeszerzési eljárások lebonyolítása céljából).

A törvény egy új jogkövetkezményt is bevezet: a Bizottság jogosult arra, hogy elrendelje a Kbt. 5. §-a (4) bekezdésének alkalmazását. Erre akkor kerülhet sor, ha a közbeszerzési eljárás jogtalan mellőzése miatt indított jogorvoslati eljárásban megállapítja, hogy a Kbt. 5. § (2) bekezdését megszegték. Ugyanezt az intézkedést a Bizottság határozatának felülvizsgálata iránti perben a bíróság is megteheti a törvény 40. §-ával módosított Kbt. 91. § (5) bekezdése szerint.

A törvény a korábban hatályos szabálytól eltérően nem köti feltételekhez a bírság kiszabását és lehetővé teszi bármely jogkövetkezmények együttes alkalmazását. A bírság alsó határát az éves költségvetési törvények fogják meghatározni annak érdekében, hogy az folyamatosan arányban álljon a közbeszerzések növekvő volumenével és e jogsértések ezzel összhangban növekvő súlyával. Az 1999-re vonatkozó értékhatárt a törvény záró rendelkezései hétszázezer forintban, természetes személyek tekintetében hetvenezer forintban állapítják meg. Az a bírság-mérték irányadó, amelyet a cselekmény elkövetésének időpontjában hatályos költségvetési törvény írt elő.

A Kbt. korábban hatályos szövege nem rendelkezett arról, jogosult-e az ajánlatkérő felülbírálni saját korábbi döntését akkor, ha a Bizottság azt megsemmisítette. Ezt a törvény lehetővé teszi és egyben erre vonatkozó határidőt is megállapít.

A Ptk. 200. §-ának (2) bekezdése szerint semmis a szerződés, ha jogszabályba ütközik, vagy ha jogszabály megkerülésével kötötték, kivéve, ha ahhoz jogszabály más jogkövetkezményt fűz. A Kbt.-nek a törvénnyel módosított 88. § (7) bekezdése úgy rendelkezik, hogy a Kbt. szerinti jogkövetkezmények nem zárják ki a szerződés semmisségének megállapítását.

A 41. §-hoz

A törvény kiegészíti és pontosítja a felhatalmazó rendelkezéseket is: a központosított közbeszerzések vonatkozásában felhatalmazást ad a Kormánynak a beszerző szervezetek részére fizetendő díj meghatározására is.

Az Európai Közösségek segélyprogramjaiból megvalósított beszerzésekre alkalmazható lenne a Kbt. - és ezt a szakterületen működők kívánatosnak tartanák -, ha a Kbt. szabályai teljes összhangban lennének az EK közbeszerzési irányelveivel és nem kellene érvényesíteni pl. azokat a belföldiekre vonatkozó preferenciákat (Kbt. 26. § (3), 59. § (2)-(3) bekezdései), amelyeket a csatlakozásig jogszerűen fenntartunk. Ezért a törvény felhatalmazást ad a Kormánynak arra, hogy az Európai Közösségek segélyprogramjaira irányadó - a Kbt.-től eltérő - sajátos szabályokat alkosson.

A kormány rendeletet alkot arról, hogy a központi költségvetési szervek mely termékeket és szolgáltatásokat szerezhetik be elektronikus úton.

A törvény három további beszerzési kör speciális szabályainak kormányrendeletben való előírására ad felhatalmazást: a haditechnikai beszerzésekre és a nemzetbiztonsági szolgálatok speciális gazdálkodása körében végrehajtott beszerzésekre, valamint azokra a speciális szabályokra, melyeket a közbeszerzési eljárás előtt megvalósítandó előzetes nemzetbiztonsági ellenőrzés esetén kell alkalmazni, továbbá azon beszerzések lefolytatásának speciális szabályait, amelyre az Országgyűlés Nemzetbiztonsági vagy Honvédelmi bizottsága előzetes felmentést adott.

A helyi önkormányzatok részére felhatalmazást ad a Kbt. - egyértelművé téve, hogy ez nem jelent jogalkotási kötelezettséget - arra is, hogy költségvetési szerveik értékhatár alatti beszerzéseit is szabályozzák, de ennek során érvényesíteniük kell a Kbt. 24. §-ának rendelkezéseit. Egyértelművé teszi a törvény azt is, hogy az önkormányzatok a helyi közbeszerzések vonatkozásában csak a Kbt.-ben nem szabályozott kérdésekről rendelkezhetnek.

-----STARTING---POINT---VEGE---

A 42. §-hoz

A törvény hatálybalépéséről szóló szabály megfelelő időt biztosít a felkészülésre.

A törvényt a hatálybalépését követően megkezdett beszerzésekre lehet alkalmazni, a beszerzés megkezdésének időpontját a Kbt. 4. §-ának (2) bekezdése határozza meg. A jogorvoslati eljárási szabályok módosulását a hatálybalépést követően megkezdett közbeszerzési eljárásokkal kapcsolatban megindított jogorvoslati eljárásokra kell alkalmazni annak érdekében, hogy a törvény hatálybalépése előtt elkövetett jogsértésekkel kapcsolatban az elkövetésükkor korábban hatályos Kbt.-ben előírt jogkövetkezmények érvényesüljenek. Hasonló célból fogalmaz meg átmeneti szabályt a törvény 42. §-ának (4) bekezdése.

A Tanács elnökére és alelnökére vonatkozó új szabályokat csak a korábban hatályos Kbt. alapján választott elnök, illetve alelnök megbízatásának lejártától kell alkalmazni.

Az átmeneti szabályok között szerepel a Kbt.-nek egy csekély jelentőségű módosítása, melyre csak az „elbírálási időpont” kifejezésnek az „eredményhirdetési időpont” fordulattal való felváltása miatt van szükség.

A törvény hatályon kívül helyezi a Kbt. néhány olyan rendelkezését, amelyek a logikai egységesség érdekében a módosítás következtében más §-okba kerültek, így pl. a 23. § (3) bekezdését, a 48. § (3) bekezdését, az 50. § (3) bekezdését, a 60. § (2)-(3) bekezdéseit, melyek a 37. § és 41. §-ba kerülnek, vagy a 42. § egyes szabályait és a 68-69. §-t, melyek tárgyát most a 63-64. § szabályozza.

A Kbt. 73. §-a (2) bekezdésének hatályon kívül helyezését az indokolja, hogy az indokolatlanul tesz különbséget az ajánlatkérők között és az itt szabályozott kérdésről a Ptk. rendelkezik. A Kbt. 95. §-a jelenleg már nem releváns szabályokat tartalmaz.

A záró rendelkezések az 1999. év vonatkozásában meghatározzák azokat az értékhatárokat, melyeket a törvény szerint később az éves költségvetési törvény fog előírni.

A Kbt. mellékleteinek módosítását egyfelől a Kbt. módosítása, másfelől a hirdetmények kapcsán szerzett gyakorlati tapasztalatok indokolják (egyes - eddig indokolatlanul megkövetelt - információk kimaradnak a hirdetményekből, viszont más lényeges adatokat ezentúl fel kell majd tüntetni). A Kbt. új 10. sz. melléklete a törvény 4. §-ával megállapított Kbt. 4. § (7) bekezdése miatt szükséges.

A törvény az 1999. évre lehetővé teszi, hogy a külön jogszabály szerinti agrártámogatásokból történő beszerzésekre ne kelljen alkalmazni a Kbt.-t. E szabály azért szükséges, mert az agrártámogatásokról szóló 273/1997. (XII. 22.) Korm. rendelet így rendelkezik és a támogatásokat 1999-re ilyen feltételek mellett pályáztatják meg. Azonban ezen a téren is szükséges a közpénzek felhasználásának átláthatóságát biztosítani, ezért e szabály csak átmeneti jellegű.

A 43-44. §-hoz

Az Áht. hatályos 13/B. §-a félreérthető rendelkezést tartalmaz, mikor feltétel nélkül írja elő, hogy a költségvetési támogatást nyújtó szervezetek kötelesek a támogatás felhasználását a Kbt. alkalmazásához kötni, hiszen erre csak akkor van mód, ha az eset a Kbt. 1. §-ának d) pontja és 10. §-ának d) pontja szerint a Kbt. hatálya alá tartozik. Ezért a törvény pontosítja az Áht. ezen szabályát. A törvény továbbá a támogatások nyújtói részére két olyan követelményt fogalmaz meg, amely megkönnyíti a Kbt. alkalmazását a támogatás felhasználása során:

- a támogatást nyújtó szervezetek a támogatás feltételeiről szóló jogszabályban, pályázati felhívásban vagy szerződésben nem írhatnak elő olyan határidőket, melyek lehetetlenné tennék a Kbt.-ben előírt határidők betartását, vagy indokolatlanul a rendkívüli sürgősség miatt tartott tárgyalásos eljáráshoz vezetnének;

- a támogatással kapcsolatos fenti dokumentumokban nem lehet előírni és egyéb módon sem lehet megkövetelni, hogy a támogatásból megvalósított beszerzésre vonatkozó szerződést már a támogatás odaítélése előtt kössék meg, vagy a szerződést kötő felet válasszák ki, hiszen ez lehetetlenné tenné a Kbt. alkalmazását.

A köztisztviselők jogállásáról szóló 1992. évi XXIII. törvény 44. §-ának (2) bekezdése számos országos hatáskörű szervnél lehetővé teszi, hogy a felsőfokú végzettségű köztisztviselők 50%-os illetménykiegészítést kapjanak. A törvény a Közbeszerzések Tanácsát is beveszi ebbe a körbe, hiszen indokolatlan, hogy ez a csak az Országgyűlésnek alárendelt országos hatáskörű szerv ne részesüljön a többi ilyen szervezettel azonos elbánásban.