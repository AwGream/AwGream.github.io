2005. évi XVI. törvény indokolása

a Szülőföld Alapról szóló 2005. évi II. törvény módosításáról

-----STARTING---POINT---ALTALANOS--- 

Az Országgyűlés a szomszédos államokban élő magyarság szülőföldjén való boldogulásának és a Magyarországgal való sokoldalú kapcsolatai ápolásának és fejlesztésének előmozdítása, illetve magyar nemzeti azonosságtudata megerősítésének céljából megalkotta a Szülőföld Alapról szóló törvényt.

Időközben a határon túli magyar szervezetek képviselői is áttanulmányozták a törvény tervezetét és több észrevételt, módosító javaslatot tettek a törvény szövegéhez és koncepciójához, amelyet a Kormány illetékes képviselőjéhez juttattak el.

Ezen javaslatokat az Országgyűlés már nem tudta figyelembe venni, azonban több javaslat is figyelemre méltó, és mindenképpen hozzájárul a törvény hatásának megjobbításához.

Ennek megfelelően a törvény több szakaszát is módosítani kell, hogy az a határon túli magyar szervezetek érdekeit jobban szolgálja, illetve hozzájáruljon ahhoz, hogy a Szülőföld Alap pénzügyi működőképessége fennmaradjon.

A fenti módosítások mellett figyelembe kell venni, hogy a szomszédos államokban élő magyarokról szóló 2001. évi LXII. törvény kapcsán a szomszédos államok megkeresésére a Velencei Bizottság és az Európai Unió Jogi Szolgálata is felülvizsgálta a törvény rendelkezéseit, és a jövőre nézve is irányadó véleményt bocsátottak ki. Ennek megfelelően a magyar Országgyűlésnek módosítania kellett a fent említett törvényt, hogy az megfeleljen az ott lefektetett elveknek.

Ugyanezen elvek miatt szükséges a Szülőföld Alapról szóló törvény olyan kiigazítása is a támogatások meghatározása kapcsán annak érdekében, hogy a törvény nemzetközi téren hatékonyabban alkalmazható legyen, és a célok megvalósítását az egyes államok tiltakozása ne hátráltassa.

-----STARTING---POINT---RESZLETES---

Az 1. §-hoz

A Magyar Koalíció Pártja (MKP) és a Vajdasági Magyarok Szövetsége (VMSZ) is javasolta, hogy az anyaországgal való kapcsolattartás fogalma egészüljön ki a „nemzetrészekkel” való kapcsolattartásra, hiszen a szomszédos államokban élő magyaroknak egymás közötti kapcsolattartása is elérendő cél. A Velencei Bizottság a kedvezménytörvény értékelése kapcsán felhívta a figyelmet arra, hogy a „az egységes magyar nemzethez tartozás” kifejezés a politikai kötelék kialakulásának veszélyét hordozza, ezért elfogadhatatlan. A kedvezménytörvény hivatkozott szövegrészét ezért „Magyarországgal való kapcsolattartásra” kellett módosítani.

A fenti elvet figyelembe véve a „nemzetrész” említése a törvényben nem lehetséges, ugyanakkor a javaslatok logikáját követve az anyaországgal való kapcsolattartásra történő utalás kiegészül az egymás közötti kapcsolattartás fogalmával. Ezáltal a támogatandó célok közé kerülhet nem csak a magyar határ mentén történő együttműködés, hanem adott esetben például két szomszédos állam határa által elválasztott magyarok kapcsolattartásának megkönnyítése.

Az Ukrajnai Magyar Demokrata Szövetség (UMDSZ) felvetette azt a kérdést, ami már korábban is felmerült, hogy szükséges-e megvonni a támogatást minden politikai tevékenységet folytató párthoz vagy egyesülethez köthető szervezettől.

A határon túli magyar szervezetek legtöbbje kifejezett politikai tevékenységet folytat, ugyanakkor ők tartják fenn azokat a szervezeteket is, amelyek kulturális, oktatási, média és egyéb nem politikai tevékenységgel segítik a határon túli magyarokat. Ezen szervezetek a törvény eredeti szövege alapján elestek volna a támogatásoktól, amit semmi nem indokol.

Ennek megfelelően a módosított rendelkezés csak a politikai pártokat és szervezeteket veszi ki a támogatási körből, a hozzájuk köthető - nem politikai jellegű - egyéb jogosultak körét kibővíti.

A 2. §-hoz

A Velencei Bizottság szerint az oktatás és kultúra tevékenységén kívül támogatások csak kivételes esetben nyújthatóak. Ezért minden egyéb támogatást, mint például egészségügyi vagy szociális szervezetnek nyújtott, illetve az infrastrukturális fejlesztéséket érintő támogatások, a törvényben célszerű megindokolni. A Magyar Köztársaságnak a szomszédos államokkal számos, különböző tárgyú bilaterális megállapodása van, melyek a 3. § b), c), és d) pontjaiban felsorolt támogatási formákhoz kötődnek. Ilynek például az úgynevezett alapszerződések Romániával, Szlovákiával, Ukrajnával és Horvátországgal; a kisebbségi egyezmények, illetve a szociális, egészségügyi és a közös térségfejlesztési megállapodások.

A kétoldalú szerződések történő utalás elejét veszi annak, hogy Magyarországot a Velencei Bizottság és az Európai Unió Jogi Szolgálata véleményében foglaltakra hivatkozva nemzetközi fórumokon támadják, ugyanakkor a már létező nemzetközi megállapodások a szomszédos államokkal elégséges alapul szolgálhatnak a támogatások nyújtására.

A 3. §-hoz

A MKP és a Románia Magyar Demokrata Szövetség (RMDSZ) is javasolta, hogy a Szülőföld Alap mindenkori működőképességének megőrzése érdekében a törvény írja elő egy minimális költségvetési támogatás kötelezettségét. Tekintve, hogy a költségvetési támogatás az eredeti törvényben eseti támogatásként és az önkéntes adományok mértékéhez igazodó kiegészítő támogatásként van meghatározva, valós veszély, hogy az Alap tartalékai elfogynak, ezért képtelen a határon túli magyarokat tovább támogatni. Ennek megelőzésére az RMDSZ szövegjavaslata alapján a törvény kötelezően előírja, hogy minden költségvetési évben legalább egy milliárd forintra ki kell egészíteni az Alap pénzeszközeit.

A 4. §-hoz

Az Alap céljainak elérése és működőképessége megőrzése érdekében elő kell írni, hogy a működési költségekre csak a rendelkezésére álló pénzösszeg meghatározott részét használhatja fel.

Az 5. §-hoz

Több határon túli magyar szervezet is javasolta a Tanács és Kollégiumok tagjainak kijelölési módját oly módon megváltoztatni, hogy az a határon túli szervezetek érdekeit jobban figyelembe vegye. A módosítás az RMDSZ szövegjavaslatát tartalmazza, ami alapján a kijelölésre a Magyar Állandó Értekezlet (MÁÉRT) tagszervezetei tehetnek javaslatot. Ez egyben azt is jelenti, hogy a kinevezés során nem csupán konzultatív funkciót kapnak.

A MÁÉRT tagszervezetei azok a reprezentatív szervezetek, amelyeket indokolt a támogatásokkal kapcsolatos döntéshozatalba bevonni.

A 6. §-hoz

A MKP általános javaslata, hogy a MÁÉRT szakmai bizottságai kerüljenek felélesztésre és működjenek együtt az Alap irányító testületeivel. Tekintve, hogy a Kollégiumoknak a konkrét támogatások elbírálása során erős szakmai háttérrel kell bírniuk, a módosítás deklarálja, hogy munkájuk során együttműködnek a MÁÉRT szakmai bizottságaival. Az együttműködés konkrét formáját a 12. § (3) c) pont alapján a t örvény végrehajtásáról szóló rendelet fogja megállapítani.

-----STARTING---POINT---VEGE---

A 7. §-hoz

A törvény május 3-án lépett hatályba.