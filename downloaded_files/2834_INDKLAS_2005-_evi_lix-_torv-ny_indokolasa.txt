2005. évi LIX. törvény indokolása

a megtakarításokból származó kamatjövedelem adóztatásáról szóló 2003/48/EK tanácsi irányelvben előírt kötelezettségek végrehajtása céljából az Európai Közösség és a tagállamok, valamint a Svájci Államszövetség, az Andorrai Hercegség, a Liechtensteini Hercegség és a San Marino Köztársaság által aláírt szándéknyilatkozatok megerősítéséről és kihirdetéséről

Indokolás

A megtakarításokból származó kamatjövedelem adóztatásáról szóló 2003/48/EK tanácsi irányelv (a továbbiakban: irányelv) célja a tőke szabad áramlásának biztosítása, amit azzal segít elő, hogy a tagállamokat automatikus információcserére kötelezi az irányelv hatálya alá eső kamatjövedelmek tekintetében. Ezzel nagymértékben csökken az a lehetőség, hogy a kamat eltitkolásával annak adóztatását elkerüljék és megelőzhető, hogy egyes országokba csak adóelkerülés miatt történjen tőkekihelyezés.

Az irányelv - eltekintve egy átmeneti időszaktól egyes államok esetében - a kamat adóztatását csak annak az államnak teszi lehetővé, amelyben e jövedelem haszonhúzója illetőséggel bír.

Az átmeneti időszak alatt a kamatról a tagállamok közül Belgium, Luxemburg és Ausztria nem ad információt a többi tagállamnak, ugyanakkor a többi tagállam részükre információt szolgáltat.

E három államnak - annak érdekében, hogy ne részesüljenek előnyben - a kamatból forrásadót kell levonniuk. Az adó mértéke az első három évben 15%, az azt követő három évben 20%, azután pedig az átmeneti időszak végéig 35%.

Az irányelv akként rendelkezik a levont forrásadó elszámolásáról, hogy annak 75%-át a magánszemély illetősége szerinti állam részére át kell utalni.

Tekintettel arra, hogy egyes esetekben lehetőség van a forrásországban való adóztatásra is, így kettős adóztatás állhat elő. Ennek elkerülése érdekében az irányelv a forrásországban levont adónak az illetőség szerinti államban fizetendő adóba történő beszámítását írja elő.

Az Európai Közösség külön-külön megállapodást kötött a Svájci Államközösséggel, a Liechtensteini Hercegséggel, a San Marinó-i Köztársasággal, a Monacói Hercegséggel és az Andorrai Hercegséggel arra vonatkozóan, hogy ezek az államok a megtakarításokból származó kamatjövedelem tényleges megadóztatására a Közösségen belül alkalmazandó szabályokkal egyenértékű rendelkezéseket alkalmaznak.

Az egyes megállapodásokhoz szándéknyilatkozatot is csatoltak, amelyet a Közösség, a tagállamok és az említett harmadik államok írtak alá (kivéve a Monacóval aláírt szándéknyilatkozatot, amelynél szerződő félként csak a Közösség szerepel, a tagállamok nem). A szerződő felek a szándéknyilatkozatokban meghatározták a további együttműködés kereteit is, kifejezésre juttatva, hogy szélesebb kereteket kell biztosítani a gazdasági és adóügyi együttműködésnek. A Svájccal aláírt szándéknyilatkozatban a szerződő felek kötelezettséget vállaltak arra, hogy kétoldalú tárgyalások folytatnak a kettős adóztatás elkerüléséről szóló egyezményeiknek az információcsere formájában történő közigazgatási segítségnyújtással kapcsolatos rendelkezésekkel való kiegészítéséről.

Az irányelvben foglaltakat a tagállamoknak 2005. július 1-jétől kell alkalmazni, feltéve, hogy minden olyan egyezmény hatályba lépett, amely biztosítja, hogy valamennyi csatolt és függő terület (a Csatorna-szigetek, a Man-sziget, valamint a brit és holland karibi területek), továbbá Svájc, Andorra, Liechtenstein, Monaco és San Marino ugyanettől az időponttól kezdve átállnak az automatikus információadásra vagy forrásadót vetnek ki.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.