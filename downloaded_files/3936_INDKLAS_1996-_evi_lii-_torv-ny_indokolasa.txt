1996. évi LII. törvény indokolása

a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

A feketegazdaság elleni hatékonyabb fellépés, valamint az Országgyűlés által a közelmúltban elfogadott törvények olyan rendelkezései, amelyek közvetlenül kapcsolódhatnak a Büntető Törvénykönyv (Btk.) valamely szabályához a Btk. új Általános Részének megalkotása és a szankciórendszernek az Általános- és Különös Részre kiterjedő felülvizsgálata előtt szükségessé teszik a Büntető Törvénykönyv módosítását.

A tervezet módosítani kívánja a Btk. gazdasági bűncselekményeket szabályozó XVII. fejezetét annak érdekében, hogy a piramisjáték szervezése és a jogosulatlan biztosítási tevékenység büntethető legyen. E magatartások jelenleg nem képeznek önálló bűncselekményt, bár a Btk. egyéb rendelkezései alapján a hatályos szabályok szerint is lehetőség van rendszerint az elkövetők felelősségre vonására. A teljes körű büntetőjogi védelem megteremtése érdekében azonban indokolt az önálló bűncselekményi tényállás megfogalmazása a Btk-ban. A Parlament 1995. november 7-én elfogadta a biztosító intézetekről és a biztosítási tevékenységről szóló 1995. évi XCVI. törvényt, amely alapul szolgál a jogosulatlan biztosítási tevékenység tényállásának megalkotásához.

A jövedéki szabályozásról és ellenőrzésről, valamint a bérfőzési szeszadóról szóló 1993. évi LVIII. törvényt a Parlament az elmúlt időszakban több esetben módosította, jelentősen szigorította a jövedéki ellenőrzés szabályait, valamint az alkalmazható szankciókat. Ezek a módosítások, valamint az, hogy a jövedékkel visszaélés bűncselekménye minden esetben adóelvonással jár és így a Btk. 310. §-ában meghatározott adó-, társadalombiztosítási csalás is megvalósul, a jövedékkel visszaélés önálló törvényi tényállásban történő szabályozását indokolatlanná teszik, ezért a tervezet hatályon kívül helyezi a jövedékkel visszaélés bűncselekményét.

A vámjogról, a vámeljárásról, valamint a vámigazgatásról szóló 1995. évi C. törvényt az Országgyűlés 1995. november 14-i ülésnapján fogadta el. A Btk. 312. § (1) bekezdésének a) pontjában írt csempészetet az követi el, aki az árunak vámszempontból lényeges körülményei tekintetében a hatóság előtt valótlan nyilatkozatot tesz. Az 1995. évi C. törvény más fogalmakat vezet be, mint a korábbi jogszabályok, ezért ennek megfelelően módosítja a tervezet a csempészet, a vámorgazdaság törvényi tényállását.

A devizáról szóló 1995. évi XCV. törvényt az Országgyűlés 1995. november 7. napján fogadta el. A törvény nemcsak új fogalmakat vezet be, hanem alapvető változást hoz a devizajogban. Az 1995. évi XCV. törvény elfogadásával liberalizáltabbá vált a devizajog, a folyó fizetési műveletek körében a forint - nemzetközileg is elfogadottan - konvertibilissé vált, ugyanakkor a tőkeműveletek körében még jelentős korlátozások maradtak fenn (engedélyeztetési, illetőleg bejelentési kötelezettség). A Btk. 309. §-ának módosításánál a tervezet abból indul ki, hogy egyrészt a büntetőjogi fenyegetettség a devizajogi korlátozások közül a legfontosabbakhoz fűződjék, másrészt, hogy a belföldiek a kiszélesedett devizális lehetőségekkel csak úgy és olyan feltételekkel élhessenek, ahogy azt a most elfogadott törvény biztosítja.

A környezet védelmének általános szabályairól szóló 1995. évi LIII. törvény elfogadása az első lépés volt a környezetvédelmi jogunk korszerűsítése, hatékonyabbá tétele érdekében. Figyelemmel azonban arra, hogy e törvény nagyrészt keretjogszabály, amelynek az alkalmazásához szükséges a végrehajtási rendeletek megalkotása is, a büntetőjog által is védendő környezetvédelmi jogi normák körét véglegesen csak e végrehajtási szabályok megalkotása után lehet meghatározni. Az Országgyűlés a környezet védelmének szabályairól szóló törvény egyes rendelkezéseinek érvényesítése érdekében szükséges jogalkotási feladatokról a 108/1995. (XI. 9.) OGY határozatot hozta. A határozat értelmében 1996., 1997. és 1998. években folyamatosan meg kell alkotni a környezet védelmét szabályozó egyéb törvényeket, kormányrendeleteket és miniszteri rendeleteket.

Ugyanakkor megállapítható, hogy a Btk. jelenlegi szabályai elégtelenek és nem, vagy csak nehezen alkalmazhatók a gyakorlatban. A Btk. 280. §-ában szabályozott környezetkárosítás bűntette eredmény-bűncselekmény, vagyis ahhoz, hogy a befejezett bűncselekmény megállapítható legyen, szükséges az emberi környezet védelem alatt álló tárgyainak jelentős mértékű szennyeződése, rongálódása vagy pusztulása. Amíg az eredmény nem következik be, kísérletről beszélhetünk, mivel azonban ezekben az esetekben nagyon nehéz azt bizonyítani, hogy az elkövető szándéka az eredményre is kiterjedt, ezért gyakran nem vonhatók felelősségre a környezet károsítói, rongálói. A gondatlan elkövetés is bűncselekmény ugyan, de a gondatlanságból elkövetett vétség miatt kísérletet nem lehet megállapítani, ezért az elkövető büntetőjogilag csak az eredmény tényleges bekövetkezése után vonható felelősségre. Ezek a körülmények egyértelműen indokolják azt, hogy a környezetvédelmi bűncselekmények újraszabályozása már ebben a törvénytervezetben megkezdődjék.

-----STARTING---POINT---RESZLETES---

Az 1. §-hoz

A Btk. hatályos 264. §-a az egészségre veszélyes sugárzó anyagokkal való visszaélést rendeli büntetni. A sugárzó anyag kifejezés elavult, az újabb jogszabályok, így a készülő, atomenergiáról szóló törvény is a radioaktív anyag kifejezést használja. A radioaktív anyagok jogosulatlan, illetve nem megfelelő megszerzése, kezelése nemcsak az egészségre, de a környezetre is veszélyes lehet. Ezért a javaslat 1. §-a az egészségre, illetve a környezetre veszélyes radioaktív anyagok vagy készítmények jogosulatlan előállítását, megszerzését, tartását, forgalomba hozatalát, feldolgozását, egyéb felhasználását, illetve azt rendeli büntetni, ha az ilyen anyagot tartásra nem jogosult személynek adják át.

A radioaktív anyagok előállítása, tárolása, szállítása vagy elhelyezése nemcsak akkor jelenthet veszélyt az egészségre, illetve a környezetre, ha azt megfelelő engedély nélkül végzik, hanem akkor is, ha az ilyen tevékenység folytatásánál nem tartják be a jogszabályi előírásokat. Ezért a javaslat új (2) bekezdést iktat be a Btk. 264. §-ába, amely szerint bűncselekményt követ el az is, aki radioaktív anyagot a jogszabályban előírt kötelezettség megszegésével állít elő, tárol, szállít vagy helyez el.

A javaslat a hatályos rendelkezésekkel egyezően minősítő körülményként értékeli, ha a bűncselekményt bűnszövetségben követik el és büntetni rendeli a gondatlanságból elkövetett cselekményt is.

A 2. §-hoz

A javaslat 2. §-a új bűncselekményként vezeti be a Btk-ba a nukleáris létesítmény üzemeltetésével való visszaélés bűncselekményét. Az atomerőművek alkalmazása egyre szélesebb körben terjed a világon. Biztonságos üzemeltetésük fontos feltétele, hogy ilyen létesítményt csak jogszabályban meghatározott engedély birtokában és az engedélynek megfelelően működtessenek. Ezért a javaslat öt évig terjedő szabadságvesztéssel rendeli büntetni azt, aki nukleáris létesítményt engedély nélkül vagy az engedélytől eltérően üzemeltet. Súlyosabban minősül annak az elkövetőnek a cselekménye, aki a nukleáris létesítmény üzemeltetésével való visszaélést bűnszövetségben követi el.

A 3. §-hoz

Az atomenergia felhasználásának ellenőrzéséhez fontos érdek fűződik. Az ellenőrzést a hatóság csak akkor tudja megfelelően elvégezni, ha az atomenergia felhasználásához szükséges engedély kiadásakor valós adatok birtokában van. Ezért a javaslat 3. §-a büntetni rendeli azt, aki az engedély megszerzése érdekében a döntésre jogosult szervet vagy személyt megtéveszti. A javaslat szerint az is bűncselekményt valósít meg, aki az atomenergia alkalmazásával kapcsolatos, jogszabályban előírt bejelentési kötelezettségét elmulasztja.

A 4. §-hoz

A Btk. hatályos 264. §-a rendeli büntetni azt, aki egészségre veszélyes sugárzó anyag felhasználásával fenyeget. Az 1993. évi XVII. törvénnyel beiktatott közveszéllyel fenyegetés bűncselekménye hasonló tényállást tartalmaz, amikor büntetni rendeli azt, aki más előtt olyan, a köznyugalom megzavarására alkalmas valótlan tényt állít, hogy közveszéllyel járó esemény bekövetkezése fenyeget. Ezért a javaslat a radioaktív anyaggal történő fenyegetést nem a 264. § keretei között helyezi el, hanem a 270/A. § minősített eseteként szabályozza. A büntetési tételét a hatályos szabályozásnál enyhébben, a közveszéllyel fenyegetés büntetéséhez igazítva állapítja meg.

Az 5. §-hoz

Különböző bűncselekmények elkövetéséhez és az elkövetés leplezéséhez egyre gyakrabban használnak fel hamis vagy hamisított közokiratot. Vannak olyan személyek, akik üzletszerűen foglalkoznak ilyen közokiratok készítésével. A hamis vagy hamisított közokirat készítéséhez szükséges nyomtatványok birtokban tartása eseteiben - olyankor is, ha ez hamis közokirat készítése céljából történik - vitatott, hogy bűncselekmény valósul-e meg. Ugyanakkor ezen magatartások büntetőjogi üldözése indokolt, ezért a javaslat 5. §-a büntetni rendeli a hamis közokirat készítésének, illetve a közokirat tartalma meghamisításának előkészületét.

A 6. §-hoz

A Btk. hatályos 280. §-a rendelkezik a természetkárosítás büntetőjogi védelméről. E szabályok nem nyújtanak hathatós védelmet a környezetet károsító magatartásokkal szemben. A büntetőeljárások elmaradásának, illetve sikertelenségének alapvető oka, hogy a környezetkárosítás eredmény-bűncselekmény és a felelősségre vonás feltétele a környezet jelentős mértékű károsodása, rongálódása vagy pusztulása. Ez - a korábbi miniszteri indokolás szerint - akkor állapítható meg, ha a környezet védelem alatt álló tárgyainak a természetes tulajdonságai a behatás következtében hátrányosan megváltoznak vagy ha a behatás az emberi életkörülményeket rongálja.

A javaslat 6. §-ával megállapított 280. § (1) bekezdése szerint a környezetkárosítás bűncselekményének alapesetét az követi el, aki a környezetet vagy a környezet valamely elemét károsítja.

A javaslat befejezett bűncselekményként szabályozza azt is, ha az elkövető jogszabályban vagy hatósági határozatban megállapított kötelezettsége megszegésével olyan magatartást tanúsít, amely alkalmas a környezet vagy annak valamely elemének károsítására. Ebben az esetben tehát elég az absztrakt veszélyhelyzetnek fennállnia a károsításra.

A javaslat a (2) bekezdésben a környezetkárosítás alapeseteként szabályozza, ha az elkövető a környezetet vagy a környezet valamely elemét jelentős mértékben szennyezi, illetve olyan magatartást tanúsít, amely alkalmas arra, hogy a környezetet vagy annak valamely elemét jelentős mértékben szennyezze. A bűncselekmény akkor valósul meg, ha az elkövető jogszabályban vagy hatósági határozatban megállapított kötelezettségének megszegésével tanúsít olyan magatartást, amely jelentősen szennyezi a környezetet vagy alkalmas az ilyen szennyezésre.

A javaslat a (3) bekezdésben súlyosabban rendeli büntetni azt, aki a környezet szennyezésével jelentős mértékű károsodást okoz, illetve ha a cselekmény alkalmas a jelentős mértékű károsításra.

Súlyosabban minősül a cselekmény, ha a környezetkárosítás következtében a környezet vagy a környezeti elem természetes vagy korábbi állapota nem állítható helyre.

A szennyezés és a károsítás fogalmát a javaslat 10. §-a határozza meg.

A 7. §-hoz

A javaslat 7. §-a a természetkárosítás bűncselekményének törvényi tényállási elemeit változatlanul hagyva felemeli a büntetési tételeket. A természetvédelemről szóló törvény előkészítése folyamatban van, ezért annak megszületéséig a büntetőjogi tényállás megváltoztatása nem indokolt. Ugyanakkor a büntetési tételeket a javaslat a bűncselekmény súlyának megfelelően igazítja a többi környezetet védő bűncselekmény büntetési tételéhez.

A 8. §-hoz

A javaslat 8. §-a új bűncselekményként vezeti be a Btk-ba a környezetre veszélyes hulladék jogellenes elhelyezését.

A javaslat a Btk. 281/A. § (1) bekezdése alkalmazását lehetővé teszi minden olyan hulladékra, amelynek gyűjtéséhez, tárolásához, kezeléséhez, elhelyezéséhez, illetve szállításához engedély szükséges és amely alkalmas arra, hogy az ember életét, testi épségét, egészségét, az állatokat, a növényeket veszélyeztesse, a vizet, a levegőt, a talajt szennyezze, vagy ezekben tartós elváltozásokat okozzon. Az elkövetési magatartás a jogszabályban meghatározott engedély nélkül, illetve a jogszabályban vagy végrehajtható hatósági határozatban megállapított kötelezettség megszegésével történő gyűjtés, tárolás, kezelés, elhelyezés, illetve szállítás.

Az új 281/A. § (2) bekezdése kiemeli a veszélyes hulladékok közül a robbanásveszélyes, a gyúlékony és az egészségre, illetve a környezetre veszélyes radioaktív anyagot tartalmazó hulladékot. Ezen hulladékok vonatkozásában önmagában a jogosulatlan elhelyezés bűncselekményt valósít meg. Ugyanakkor, ha engedély birtokában, az engedélyben megállapított kötelezettségek megszegésével valósítja meg az elkövető az (1) bekezdésben írt cselekményt, illetve az engedély nem az elhelyezéshez, hanem az egyéb elkövetési magatartáshoz hiányzik, úgy az (1) bekezdésben meghatározott bűncselekmény valósulhat meg.

A 9. §-hoz

A 9. §. rendelkezik arról, hogy azokat a „veszélyes anyagokat” amelyre a bűncselekményt elkövették el kell kobozni, feltéve, ha az az elkövető tulajdona, vagy egyébként annak birtoklása a közbiztonságot veszélyezteti.

A 10. §-hoz

A javaslat 10. §-a a környezetkárosítás bűncselekményéhez és a környezetre veszélyes hulladék jogellenes elhelyezéséhez tartalmaz értelmező rendelkezéseket. A környezeti elem, a szennyezés és a károsítás fogalmát a környezet védelmének általános szabályairól szóló 1995. évi LIII. törvény rendelkezéseivel összhangban állapítja meg.

A 11-12. §-hoz

A fogyasztók védelmét szolgálja a rossz minőségű termék forgalomba hozatalának bűncselekménnyé nyilvánítása. A Btk. hatályos 292. § (1) bekezdése, valamint a 293. §-a szerint e bűncselekményt jelentős mennyiségű vagy értékű termékre lehet elkövetni. Az 1993. évi XVII. törvény felemelte az értékhatárokat: a rossz minőségű termék akkor jelentős értékű, ha egymillió forintot meghalad. Hathatósabb védelmet jelenthet a fogyasztók számára, ha e bűncselekmény nagyobb értékű, illetve mennyiségű termékre is elkövethető lesz, ezért a javaslat a jelentős mennyiségű vagy értékű termék helyett a nagyobb mennyiségű vagy értékű termék forgalomba hozatalát kívánja meg. A nagyobb mennyiséget, hasonlóan a jelentős mennyiséghez, továbbra is a bírói gyakorlat alakítja ki.

A 13. §-hoz

A nemzeti szabványosításról szóló 1995. évi XXVIII. törvény rendelkezései folytán az állami szabványt a nemzeti szabvány váltotta fel. Ezért a Btk-ban azokat a tényállásokat, ahol az állami szabványra történő utalás szerepel, módosítani kell. Ilyen rendelkezés a rossz minőségű termék forgalomba hozatalánál (294. §) található. A javaslatban szereplő módosítás nem jelenti az állami szabvány kifejezés egyszerű felváltását a nemzeti szabvány megjelöléssel, mivel az állami szabvány alapvetően kötelező volt, míg a nemzeti szabvány csak akkor kötelező, ha azt külön jogszabály kimondja. Ezért a javaslat a kötelezően alkalmazandó nemzeti szabványtól való eltérést kívánja meg a bűncselekmény megvalósulásához.

A 14. §-hoz

A fogyasztó védelmét hivatott erősíteni az áru hamis megjelölése bűncselekményének módosítása is. A javaslat 14. §-a a rossz minőségű termék forgalomba hozatalához hasonlóan az áru hamis megjelölésénél szintén jelentősen csökkenti azt az árumennyiséget, amelynek hamis megjelöléssel történő forgalomba hozatala bűncselekmény.

A 15. §-hoz

A Btk. 296/A. §-ban meghatározott fogyasztó megtévesztését az 1994. évi IX. törvény iktatta be a Btk.-ba. A bevezetése óta eltelt rövid időszak alatt is megmutatkozott, hogy a tényállás nem alkalmazható olyan - gyakran alkalmazott - megtévesztő közlésekre, amelyek az áru vásárlása esetén felkínált nyerési lehetőségekre vagy egyéb kedvező feltételekre vonatkoznak. Ezért a javaslat kiterjeszti az áru lényeges tulajdonságának a fogalmát.

A 16. §-hoz

A Btk. 298/C. §-ában szabályozott valótlan értékmegjelölés bűncselekményét jelenleg csak a gazdasági társaság tagja valósíthatja meg. Büntetőjogi beavatkozást igényel azonban az is, ha a bűncselekményt a gazdasági társaság vezető tisztségviselője vagy éppen a könyvvizsgáló követi el, ezért a javaslat szerint a bűncselekményt bárki elkövetheti.

A 17. §-hoz

A javaslat 17. §-a új bűncselekményként vezeti be a Btk-ba a jogosulatlan biztosítási tevékenységet. A biztosító intézetekről és a biztosítási tevékenységről szóló 1995. évi XCVI. törvény 4. §-a szerint biztosítási tevékenység a biztosítási szerződésen, jogszabályon vagy tagsági jogviszonyon alapuló kötelezettség-vállalás, amely során a biztosító megszervezi az azonos vagy hasonló kockázatoknak kitett személyek közösségét, matematikai és statisztikai eszközökkel felméri a biztosítható kockázatokat, megállapítja a kockázat vállalás ellenértékét, meghatározott tartalékot képez, a létrejött jogviszony alapján a kockázatot átvállalja és teljesíti. A biztosítási tevékenység csak a biztosításról szóló törvényben meghatározott engedéllyel végezhető. A javaslat a jogosulatlan pénzintézeti tevékenységhez hasonlóan két évi szabadságvesztéssel rendeli büntetni azt, aki a biztosítási tevékenységet engedély nélkül végzi.

A 18. §-hoz

A javaslat 18. §-a új bűncselekményként vezeti be a Btk-ba a piramisjáték szervezését. A Btk. új 299/C. §-a azt az elkövetőt rendeli büntetni, aki mások pénzének előre meghatározott formában történő és kockázati tényezőt is tartalmazó módon való összegyűjtésére és szétosztására alapuló játékot szervez. A közvélemény előtt piramis- vagy pilótajátékként ismert, de gyakran önsegélyező körnek, alapítványi célok támogatásának, illetve támogató, segítő, ajándékozó programnak feltüntetett tevékenységnek közös jellemzője, hogy valós gazdasági tevékenység nem, vagy csak minimális mértékben történik. A játék során a résztvevők meghatározott pénzösszeg befizetése és újabb játékosoknak a játékba történő bevonása után a befektetett pénz többszörösét elérő, viszonylag nagy összegű bevételt remélnek. A játéknak alapvetően két formája létezik: amikor az új tagok a szervezőknek teljesítenek és a korábbi tagok a szervezőn keresztül kapják meg az ígért pénzösszeget vagy más anyagi javakat, illetve amikor az utóbb belépett tagok teljesítenek az előttük lévőknek. A szervezők munkájukért vagy külön díjazást kérnek, vagy - és ez utóbbi a gyakoribb - a befizetett pénzösszeg forgatásából tesznek szert haszonra. A játék rendszerének, működtetésének lényege az ún. piramisépítési folyamat, a játék sikere az újabb és újabb résztvevők beszervezésén múlik és előbb vagy utóbb - amikor újabb tagok beszervezésére nincs lehetőség - a piramis alsó szintjén lévők nem jutnak hozzá sem az ígért haszonhoz, sem a befektetett pénzükhöz. Éppen ezért még abban az esetben is, ha a szervezők nem tévesztik meg az esélyeket illetően a tagokat, a rájuk bízott pénzt nem használják fel más célra, illetve nem manipulálják a belépett tagok sorrendjét (ami ritkán fordul elő), a piramis szisztéma szükségképpen ahhoz vezet, hogy a tagok egy része kárt szenved.

A bűncselekményt a szervező követheti el. A szervező különösen az, aki a játékot irányítja, a rendszert bővíti, szervezi a számítógépes adatfeldolgozást, nyilvántartást, közreműködik a lebonyolításban, közli a tagokkal a játékszabályokat, esetenként pótlista összeállításával újabb résztvevőket léptet be, hogy biztosítsa a lánc folyamatosságát. Szervező az is, aki csak egy-egy ilyen részcselekményben vesz részt.

A piramisjáték azon sajátossága, hogy minél később szakad meg, annál nagyobb lesz azoknak a résztvevőknek a száma, akik nem jutnak sem a befizetett összeghez, sem az ígért jövedelemhez, indokolja azt, hogy a piramisjáték szervezése - minden egyéb következmény nélkül - bűncselekmény legyen. Abban az esetben, ha piramisjáték szervezője egyéb bűncselekményt, pl. sikkasztást, csalást követ el, halmazat megállapítására van lehetőség.

A 19. §-hoz

A különböző hagyományos és mobil rádiótelefonok útján igénybe vehető szolgáltatásokkal való visszaélések igen elszaporodtak. Indokolt, hogy ott, ahol megtévesztő, csalásszerű magatartás tanúsítása is történik, a szolgáltatás ellenérték nélküli igénybevétele bűncselekmény legyen. Ezekben az esetekben eddig is indultak büntetőeljárások, a javaslat értelmező rendelkezésével pusztán egyértelművé teszi, hogy a telefonkészülékek használatához szükséges elektronikus kártyával történő manipuláció, valamint a mobil rádiótelefon vezérlő mikroszámítógépe programjának megváltoztatása számítógépes csalást valósíthat meg.

A 20. §-hoz

1996. január 1-én lép hatályba a devizáról szóló 1995. évi XCV. törvény. A törvény hatálybalépésével liberalizáltabbá válik a devizajog, a forint a folyó fizetési műveletek körében - nemzetközileg is elfogadottan - konvertibilissé válik. Ez azonban nem jelenti azt, hogy a tőkeműveletek végzéséhez nincs szükség engedélyre, illetve az ilyen műveletet végző nem tartozik bejelentési kötelezettséggel. Nem jelenti azt sem, hogy az országhatáron korlátlanul lehet konvertibilis devizát, valutát, aranyat, illetve forintot átvinni.

A devizajog sajátossága, hogy az eljáró hatóságnak - más pénzügyi jogterületekkel - pl. az adójoggal - ellentétben nincs sajátos szankcionálási lehetősége, ezért a devizajogszabályok érvényesülését, a megfelelő jogkövetést csak a megfelelően meghatározott büntetőjogi, illetőleg szabálysértési szankciók kilátásba helyezésével lehet kikényszeríteni.

A devizajognak továbbra is alapvető tétele, hogy a belföldiek külföldi követeléseiket kötelesek a devizahatóságnak bejelenteni és e követeléseket hazautalni, illetve hazahozni. Ezeknek a szabályoknak az érvényesülését hivatott biztosítani a javaslat 20. §-ának a Btk. 309. § (1) bekezdésében írt a) és c) pontja.

Az új devizatörvény értelmében a belföldiek - részben okmány-bemutatási kötelezettség mellett, részben anélkül is - lényegében korlátlanul juthatnak devizához, valutához. A 309. § (1) bekezdés b) pontja annak a követelménynek kíván érvényt szerezni, hogy ezek az összegek ne legyenek fordíthatók engedélyhez vagy a devizahatóságnak történő bejelentéshez kötött tőkeműveletekre.

Az új devizatörvény a tőkeműveletet, azaz a külföldi közvetlen vállalkozás megszerzése és működtetése, az értékpapírokkal (pénzpiaci és átruházható eszközökkel) végzett műveletek, illetőleg a külföldi hitelműveletek körében számos esetben írja elő az engedélyezési, illetve a bejelentési kötelezettséget. Ezek a - nem liberalizált - műveletek alapvetően vállalkozási-, befektetési jellegűek. Az ezekre vonatkozó engedélyeztetési, bejelentési vagy elidegenítési kötelezettségek megsértését rendeli büntetni a 309. § (1) bekezdésének e) pontja.

A javaslat szerint bűncselekményt csak a devizáról szóló törvény rendelkezéseinek megszegésével lehet elkövetni. Továbbra is szabálysértésként értékelendő minden olyan, a törvényben és alsóbbrendű jogszabályokban előírt deviza-szabályszegés, amely nem valósít meg bűncselekményt.

A 21. §-hoz

A Btk. hatályos 312. § (1) bekezdés a) pontja alapján az követi el a csempészetet, aki vámárut a vámellenőrzés alól elvon, vagy vámszempontból lényeges körülményei tekintetében a hatóság előtt valótlan nyilatkozatot tesz. A javaslat 21. §-a a vámjogról, a vámeljárásról, valamint a vámigazgatásról szóló 1995. évi C. törvény rendelkezéseivel hozza összhangba a Btk. tényállását, amikor a vámszempontból jelentős körülmény helyett a vámteher, illetve a vámbiztosíték megállapítása vagy beszedése szempontjából lényeges körülmény tekintetében kíván meg valótlan nyilatkozatot.

A 22-23. §-hoz

A bankkártya használata az utóbbi időben egyre inkább elterjedt. Szélesedik a felhasználásának lehetősége a devizáról szóló 1995. évi XCV. törvény hatályba lépésével is. Ugyanakkor számos esetben fordul elő, hogy a bankkártya tulajdonosa a számára biztosított hitelkeretet jelentősen túllépi, a csalási szándéka azonban - vagyis hogy véglegesen el kívánta tulajdonítani ezt az összeget - nem áll fenn vagy nem bizonyítható. Ezért a fedezetlen csekk kibocsátásához hasonlóan a javaslat 22. §-a bevezeti a Btk-ba a fedezetlen bankkártya felhasználásának bűncselekményét.

A 25. §-hoz

A Btk. hatályos 314. § (3) bekezdése kötelezővé teszi az elkobzást azokra az anyagi javakra, illetve arra az árura, amelyre a bűncselekményt elkövetik. Az elkobzás mellőzésére méltányosságból csak az elkövető szempontjaira figyelemmel ad lehetőséget. A javaslat - abban az esetben, ha az anyagi javak, az áru nem az elkövető tulajdona - lehetővé teszi az elkobzás mellőzését abban az esetben is, ha ez a tulajdonosra jelentene méltánytalan hátrányt. Az elkobzás mellőzésére azonban továbbra sincs lehetőség abban az esetben, ha azt nemzetközi jogi kötelezettség kizárja.

A 27-29. §-hoz

A javaslat rendelkezései érintik a Btké-nek az értékhatárok megállapítására vonatkozó rendelkezéseit. A javaslat 27., 28., 29. §-ai a tervezett módosításoknak megfelelően változtatják meg a Btké. 27. § (2) bekezdését, a Btké. 27/A. §-át, a Btké. 27/D. §-át, valamint a Btké. 28. §-át.

A 30. §-hoz

A büntetőeljárásról szóló 1973. évi I. törvény (Be.) 118. §-a alapján az állami szervek, a társadalmi szervezetek, a szövetkezetek és az egyesületek kötelesek a büntetőügyben eljáró hatóságok megkereséseit soron kívül teljesíteni. E rendelkezés egyrészt elavult, mivel a büntetőeljárás során nemcsak az itt megjelölt szervek, szervezetek megkeresésére lehet szükség, másrészt olyan kötelezést tartalmaz, amelynek szankciója nincs. Ezért a javaslat nem kötelezettségként, hanem a büntetőügyekben eljáró hatóságok jogosultságaként határozza meg a megkeresés intézését, a megkereshető szervek, szervezetek körét pedig bővíti.

A 31-37. §-hoz

A javaslatnak a Be-t módosító ezen rendelkezései kapcsolódnak a legutóbbi Be. módosításokhoz. Az 1995. évi LXI. törvény lehetővé tette, hogy tárgyalás mellőzésével a bíróság végrehajtásában próbaidőre felfüggesztett szabadságvesztést szabjon ki. A javaslat ennek megfelelően kiterjeszti a perújítási eljárás lehetőségét minden tárgyalás mellőzésével hozott végzés ellen.

Az 1995. évi XLI. törvény lehetővé tette azt, hogy fiatalkorúval szemben is tárgyalás mellőzésével döntsön a bíróság. Ezzel összhangban a javaslat lehetővé teszi a fiatalkorú törvényes képviselője számára, hogy a tárgyalás mellőzésével hozott határozat esetén kérje a tárgyalás tartását.

-----STARTING---POINT---VEGE---

A 38. §-hoz

A javaslat 38. §-a rendelkezik a hatálybalépésről és azokról a jogszabályi rendelkezésekről, amelyek a törvény hatályba lépésével együtt hatályukat vesztik.