2016. évi LXXVI. törvény indokolása

a Magyarország 2016. évi központi költségvetéséről szóló 2015. évi C. törvény módosításáról

Általános indokolás

A 2016. évi költségvetési törvény tavaszi ülésszakon történő elfogadása a kiszámíthatóságot, stabilitást erősítette. Jelen törvénymódosítás megőrzi e stabilitás értékeit, ugyanakkor választ ad az elfogadás óta felmerült folyamatokra, igényekre.

Fontos kiemelni, hogy a 2016. évi költségvetési törvény módosításában szereplő kiadási és bevételi előirányzat-változások nullszaldósak, azaz a pénzforgalmi és az uniós módszertan szerinti hiányt nem érintik. A kiadási oldalon jelentkező többletek fedezetét a 2015. évi folyamatokból adódó magasabb adóbevételek (társasági adó, általános forgalmi adó, jövedéki adó, személyi jövedelemadó, szociális hozzájárulási adó, illetékbevételek) bázishatásának átvezetése biztosítja, valamint a kedvező 2016. évi folyamatok.

Az adó- és járulékbevételek megemelését egyrészt a gazdaság folyamatos növekedésének köszönhető kedvező bevételi adatok, a magasabb bérkiáramlás miatti befizetés növekedések, valamint az adófizetési morál javítása érdekében hozott kormányzati intézkedések (pl. EKÁER, online pénztárgépek bekötése) teszik indokolttá.

A törvényben szereplő előirányzat-változások egyenlegsemlegessége következtében a módosítások nem növelik az államadósságot.

A törvénymódosítás egyik legfontosabb indoka a Klebelsberg Intézményfenntartó Központ és a szakképző centrumok 2016. évi költségvetési problémáinak megszüntetése érdekében történő többletforrás rendelkezésre bocsátása, amellyel a Kormány biztosítja az állami köznevelési intézményfenntartó rendszer adósságmentes és folyamatos feladatellátáshoz szükséges stabil költségvetési hátteret.

A Testnevelési Egyetem új kampuszának helyszínéről és annak felépítéséről 2015 decemberében született döntés. A törvényben szereplő beruházás kifejezett célja, hogy a megvalósuló kampusz a világ egyik legkorszerűbb, meghatározó sporttechnológiai és sporttudományi bázisává váljon a sportfejlesztés hátterének biztosításával, a korunk kihívásainak megfelelő, a pedagógiai és edzésmódszereket támogató technológiák mindennapi alkalmazásával.

A vidék fejlődésének kulcsa a vidéki nagyvárosok fejlődése, amely áttételesen tágabb vonzáskörzetének a fejlesztését is előmozdítja. Ezért a Kormány létrehozta a Modern városok programot, melynek keretében első ütemben a 2015. év folyamán 13 megyei jogú város önkormányzatával kötött együttműködési megállapodást a városok és környéküket érintő fejlesztési célok és programok megvalósítására. A megállapodásokban foglaltak végrehajtása érdekében biztosítja a jelen törvénymódosítás az ez évre szükséges forrást, 50 milliárd forintot.

A módosítás a tömeges bevándorlás kezelésének zavartalan finanszírozása érdekében a Belügyminisztérium fejezetében - a 2015. évhez hasonló összegben és módon - egy új előirányzatot (A tömeges bevándorlás kezeléséhez kapcsolódó kiadások) hoz létre. A terrorellenes intézkedések - a Belügyminisztérium és a Honvédelmi Minisztérium fejezetében megjelenő többletkiadásainak - fedezetére szintén új előirányzat (A terrorellenes intézkedések megvalósításához kapcsolódó kiadások) létrehozása szükséges. Az előirányzatok a Kormány engedélyével túlléphetők.

Az Országgyűlés még 2015-ben döntött az Iszlám Állam elnevezésű terrorszervezet ellen fellépő nemzetközi koalícióban történő magyar részvételről. Jelen törvénymódosítás megteremti a fedezetet Magyarország kurdisztáni katonai szerepvállalásának 2015-ről áthúzódó kiadásaihoz.

A magyar gazdaság hosszú távú növekedésének hajtóerejét az ipar és a külkereskedelem szolgálja. Az Irinyi Jánosról elnevezett iparstratégiai terv a fejlesztés fő irányait jelöli ki: az irányelvek megvalósításával a Kormány tovább erősíti a nemzeti ipart, épít az innováció erejére, új munkahelyek létrejöttét segíti, továbbá támogatja a hazai vállalatok verseny- és exportképességének növelését. Az Irinyi Terv megvalósítása érdekében a törvény két milliárd forintos támogatást tartalmaz.

A módosítás alapján egy új előirányzat forrást biztosít a Betegápoló Irgalmasrend egyes projektjei (pl. Budai Kórháza felújítása, Váci Kórháza bővítése és felújítása) megvalósításához szükséges előkészítő munkálatokra.

A törvény tartalmazza a Családok Otthonteremtési Kedvezménye (CSOK) programhoz kapcsolódó lakásépítési támogatások költségvetési fedezetét. 2016. január 1-jétől a lakástámogatási rendszer jelentősen kibővült. A program segítségével a három- vagy többgyermekes családok 10 millió forintos vissza nem térítendő támogatást kaphatnak új lakás építéséhez vagy vásárlásához, és emellett még 10 millió forintos állami támogatású, alacsony kamatozású hitelt is igénybe vehetnek. Az új lakást építő vagy vásárló kétgyermekes családok esetében is jelentősen emelkedett a támogatás mértéke. A kisebb alapterületű használt lakások vásárlására felhasználható CSOK összege is emelkedett, továbbá - annak érdekében, hogy a támogatást minél többen igénybe tudják venni - számos korábbi korlátozó feltétel megszűnt. Mindezek mellett kibővültek a használt lakások vásárlására vonatkozó támogatási formák is. A módosítás ezekhez nyújt fedezetet.

Az autóbusszal végzett személyszállítási közszolgáltatásokra kötött szerződések 2016. december 31-én lejárnak, ugyanakkor a 2014-ig terjedő időszakra pénzügyileg az idei évben lezárt szerződésekből a megrendelő magyar állam oldaláról eredő fizetési kötelezettségek állnak fenn. Az előirányzat módosítása lehetővé teszi, hogy a már elismert és befogadott indokolt költségek rendezésre kerüljenek.

Az országos közúthálózat burkolatállapotának javítása érdekében „Komplex útfelújítási program” működtetése indokolt. A hazai fő- és mellékúthálózat felújítására fordítható 69,3 milliárd forintos keretösszeget jelen törvénymódosítás biztosítja.

A módosítás alapján egy új előirányzat összesen hat milliárd forint összegű forrást nyújt a Fővárosi Önkormányzat számára a budapesti elővárosi közlekedés likviditásának átmeneti biztosítására és támogatására.

A törvény alapján az adósságkonszolidációban nem részesült valamennyi önkormányzat már a 2016. évben megkapja a 2014-2017 között biztosítandó támogatás fennmaradó összegét, így az önkormányzatok számára több idő áll rendelkezésre a tervezett fejlesztések megvalósítására.

A magyar tejágazat hosszú hónapok óta piaci nehézségekkel küzd. Az ágazat gazdasági nehézségeire tekintettel átfogó intézkedési terv került kidolgozásra, mely konkrét pénzügyi intézkedéseket is tartalmaz, ennek fedezetét is biztosítja a módosítás.

Az országos tengelysúlymérő hálózat kialakításának elsődleges célja közlekedésbiztonsági, azaz a túlterhelt járművek engedély nélküli, vagy az engedélyben foglaltaktól eltérő közlekedésének visszaszorítása, amely a szabálytalanul közlekedő járművek hatékony ellenőrzésével és jogsértés esetén szankció alkalmazásával valósítható meg. A tengelysúlymérő rendszer és a kapcsolódó beruházások megvalósítása hozzájárul az útvagyon fokozottabb védelméhez és a közlekedésbiztonság további javításához. A módosítás a projekt 2016-ban felmerülő költségeire biztosít fedezetet.

Az Európai Olimpiai Bizottságok közgyűlése 2012-ben döntött arról, hogy a 2017-es Európai Ifjúsági Olimpiai Fesztivál házigazdája Magyarország lesz. A kiemelt sportesemény-sorozatot 2017. július 22-29. között Győrben rendezik, ahol várhatóan 50 nemzet képviselteti magát. A résztvevő sportolók létszáma elérheti a 4000 főt. A Széchenyi István Egyetem által megvalósítandó Olimpiai Falu beruházással, a rendelkezésre álló kollégiumi infrastruktúra bővítésével és felújításával méltó körülményeket biztosít a világesemény résztvevőinek fogadására, elszállásolására.

Magyarország Kormánya kiemelten kezeli a határ menti területek és a határon átívelő kapcsolatok fejlesztésének kérdését. A kelet-ukrajnai konfliktus és annak nyomán Ukrajna elmúlt évekbeli gazdasági nehézségei jelentősen gyengítették és egyre szűkítik a kárpátaljai magyarság boldogulásának gazdasági-anyagi feltételeit, ami felerősítette az elvándorlás folyamatát. A kárpátaljai magyarság szülőföldön maradásának és boldogulásának egyik legfontosabb feltétele a gazdasági fejlődés és munkahelyteremtés hosszú távú alapjainak megteremtése. Ennek érdekében került kidolgozásra a kárpátaljai gazdaságfejlesztési stratégia. A törvénymódosítás célja a stratégiában megfogalmazott célok megvalósításához forrás biztosítása.

Az állami vagyonnal kapcsolatos kiadások növelése részben folyamatban lévő programokhoz (Nemzeti Eszközkezelő programjának folytatása, a 2017. évi vizes világbajnokság megrendezéséhez kapcsolódó beruházások, részesedésvásárlás) teremt fedezetet, részben pedig a környezeti kármentesítés gyorsítását szolgálja.

Mindezeken felül a törvénymódosítás több olyan kiadást is tartalmaz, mely biztosítja az idei évben megvalósuló kulturális és sportrendezvények megfelelő színvonalú megtartását.

Számos kormányzati döntés finanszírozására a rendkívüli kormányzati intézkedések előirányzata (RKI) biztosított fedezetet. Az új intézkedések kiadásai és a váratlan helyzetek kezelése érdekében indokolt a központi tartalékkeret 20 milliárd forintos megemelése.

Az Országvédelmi Alap előirányzatának 10 milliárd forintos megemelése biztosítékot jelent arra, hogy az év közben felmerülő kiadások fedezete a költségvetésben rendelkezésre álljon.

A Kormány folyamatos egyeztetéseket folytat az egészségügyben dolgozók bérhelyzetéről az érdekképviseletekkel, szakmai szervezetekkel. Amennyiben ezen egyeztetések eredményeként, vagy a Kormány döntése alapján egyéb célból az egészségügy számára többletforrásra lesz szükség 2016-ban, az a költségvetési törvényben biztosított felhatalmazás alapján a Gyógyító-megelőző ellátás jogcímcsoport egyes előirányzatainak megemelésével év közben biztosítható. A Kormány tehát - a költségvetési mozgástér figyelembevétele mellett - saját hatáskörben biztosíthat többletforrást az egészségügyi ágazat számára a 2016. évben, ehhez nem szükséges a költségvetési törvény módosítása.

A Magyarország gazdasági stabilitásáról szóló 2011. évi CXCIV. törvény 24. §-a alapján a Kormány a Költségvetési Tanács (a továbbiakban: Tanács) számára megküldte a központi költségvetésről szóló törvény módosítását tartalmazó tervezetet.

A Tanács véleményében kifejtette, hogy a költségvetés bevételi és kiadási előirányzatai módosításának hitelességére és végrehajthatóságára nincsenek olyan alapvető ellenvetései, amelyek indokolnák az egyet nem értés jelzését.

A Tanács a bevételi előirányzatok megemelését - az előző évi kedvező folyamatok és 2016 első negyedévi adatai alapján - megalapozottnak tartja, s kiemeli, hogy a törvényben szereplő előirányzat-változások azonos összegben növelik a központi költségvetés bevételi és kiadási főösszegét, vagyis nullszaldósak, ezáltal az államháztartás pénzforgalmi hiánya és adóssága nem változik.

A Tanács az államháztartás 2016. évi uniós módszertan szerinti 2,0%-os GDP-arányos hiánycélját a magasabb kiadásokkal együtt is teljesíthetőnek látja, megítélése szerint az államadósság-szabály is teljesül.

Részletes indokolás

Az 1. §-hoz

A törvény számszaki módosításainak átvezetése a főösszegeken.

A 2. §-hoz

A Magyarország 2016. évi központi költségvetéséről szóló 2015. évi C. törvény (a továbbiakban: Kvtv.) szabálya a kvótabevétel terhére kiadás túllépést tesz lehetővé, ezzel szemben az államháztartásról szóló 2011. évi CXCV. törvény (a továbbiakban: Áht.) időközben született módosítása előirányzat-módosításra ad felhatalmazást. Így a Kvtv.-ben nem kell külön felhatalmazás, hanem az előirányzat növelés maximumát szükséges meghatározni az Áht.-val való összhang érdekében.

A 3. §-hoz

A szakképzésért és felnőttképzésért felelős miniszter által fenntartott szakképző iskolák működési költségéhez való hozzájárulás céljára a Nemzeti Foglalkoztatási Alap három milliárd forintos befizetést teljesít.

A 4. §-hoz

A törvény értelmében az Egészségbiztosítási Alap Gyógyító-megelőző ellátás jogcímcsoport Összevont szakellátás jogcím előirányzatának az egészségügyi intézmények finanszírozási színvonalának javítását célzó, Kormány általi megemelése az egészségügyi szakellátó intézményrendszer hatékonyabb működését biztosító intézkedések elfogadása esetén rendelhető el.

Az 5. §-hoz

Az önkormányzatok által ellátandó kéményseprő-ipari közszolgáltatás támogatása érdekében a törvény megteremti annak lehetőségét, hogy a Kormány a XIV. Belügyminisztérium fejezetben rendelkezésre álló keretből a IX. Helyi önkormányzatok támogatásai fejezetben e célból létrehozott jogcímre átcsoportosítást hajthasson végre.

A 6. §-hoz

Az ellátandó feladatok maradéktalan végrehajthatósága érdekében a törvény megteremti annak lehetőségét, hogy a Nemzeti Bűnmegelőzési Stratégia feladatrendszerének támogatására rendelt források terhére a személyi juttatások előirányzata is növelhető legyen.

A 7. §-hoz

A módosítás célja egyrészt, hogy lehetőséget biztosítson az uniós programok hétéves keretének közel teljes mértékű kötelezettségvállalással történő lefedéséhez, másrészt, hogy az uniós finanszírozású programok esetében biztosítva legyen az a törvényben korábban is rögzített elv, hogy az európai uniós támogatás mellett csak a minimálisan szükséges mértékű központi költségvetési társfinanszírozást kelljen biztosítania a hazai költségvetésnek.

A 8. §-hoz

Meghatározza a 2016. július 1-ét követően befizetésre kerülő szociális hozzájárulási adó megosztási arányait, valamint a Nemzeti Adó- és Vámhivatal feladatait a Nyugdíjbiztosítási Alap, az Egészségbiztosítási Alap és a Nemzeti Foglalkoztatási Alap vonatkozásában.

A 9. §-hoz

A módosítás célja, hogy a 2013. évben a Ferihegyi út meghosszabbítása jogcímen nyújtott támogatás felhasználási határideje a beruházáshoz szükséges ingatlanok megszerzésének elhúzódása miatt 2017. december 31-ére módosuljon.

A 10. §-hoz

Az igazságszolgáltatási szervezet bérrendezésének következő ütemeként a bírói és ügyészi illetményalap első lépésben 5 százalékkal emelkedik. Az illetményalap emelés végrehajtásához szükséges forrás az „ágazati életpályák” előirányzat.

A 11. §-hoz

A módosított uniós közbeszerzési értékhatárok hazai jogba történő átültetése kapcsán szükséges átmeneti rendelkezések.

A 12. §-hoz

A Kvtv. 1. melléklete módosításának indoka:

Az év eltelt időszakában már ismert kiadási és bevételi oldalt érintő számszaki módosítások átvezetése az 1. mellékleten.

A Kvtv. 2. melléklete módosításának indoka:

1.: A dinamikus gazdasági növekedés hatása megmutatkozik abban is, hogy az önkormányzatok által a 2015. II. negyedéves költségvetési jelentésben jelzett iparűzési adóerő-képesség alapján számított átlag jelentősen meghaladja a Kvtv. megalkotása során figyelembe vett mértéket. Az önkormányzatok által ellátott feladatok megfelelő finanszírozása érdekében indokolt a beszámítási-kiegészítési értékhatárok módosítása oly módon, hogy a gyengébb jövedelmi helyzetű önkormányzatoknál a jelenleginél nagyobb összegű támogatás maradhasson.

2.: Egyszerűsítés, az önkormányzatok májusi felmérését követő finanszírozási hónapok egységesítése érdekében.

3.: A 2014. évben kiválással érintett települési önkormányzat esetében a támogatások egymás közötti megfelelő rendezése érdekében szükséges pontosítani a szabályokat.

4.: Iskolai működtetési támogatás felhasználásával kapcsolatos szabály beépítése szükséges a támogatás cél szerinti felhasználásának biztosítása érdekében.

A Kvtv. 3. melléklete módosításának indoka:

1.: A törvény a kéményseprő-ipari közszolgáltatás helyi önkormányzat általi ellátásának támogatása új jogcímet hozza létre figyelemmel arra, hogy az önkormányzatok a közszolgáltatási szerződés lejártáig biztosítják e közszolgáltatást. A támogatás a közszolgáltatás 2015. július 1-jei állapot szerinti közszolgáltatási díjának megtérítésére szolgál.

2.: A törvény alapján az adósságkonszolidációban nem részesült valamennyi önkormányzat már a 2016. évben megkapja a 2014-2017 között biztosítandó támogatás fennmaradó összegét, így az önkormányzatok számára több idő áll rendelkezésre a tervezett fejlesztések megvalósítására.

A Kvtv. 4. melléklete módosításának indoka:

A törvény a tömeges bevándorlás kezeléséhez kapcsolódó kapcsolatos kiadások előirányzat, a terrorellenes intézkedések megvalósításához kapcsolódó kiadások előirányzat, a peres ügyek előirányzat, valamint a Magyar Nemzeti Filmalap Zrt. számára biztosított kifizetésekkel kapcsolatos előirányzat a Kormány hatáskörében felülről nyitását tartalmazza.

Kvtv. 7. melléklete módosításának indoka:

Az egyházi, nemzetiségi önkormányzati és a magán fenntartó eltérő támogatási rendszeréből adódóan a gyermekétkeztetési támogatás felhasználási szabályai teljes körűen nem feleltethetőek meg az önkormányzatoknál alkalmazott szabályoknak. Az új rendelkezés ezt hivatott rendezni.

A 13. §-hoz

(1) bekezdéshez:

Az 1. ponthoz: Jogtechnikai pontosítás, mely e törvényben szereplő módosítás miatt szükséges.

A 2. ponthoz: Az e törvény 3. mellékletével létrehozott új jogcímmel kapcsolatos felhasználási kötöttséget rögzíti.

A 3. ponthoz: Koherencia probléma felmerülése miatt szükséges a normaszöveg pontosítása. Az egyes szociális, gyermekvédelmi, családtámogatási tárgyú és egyéb kapcsolódó törvények módosításáról szóló 2015. évi CCXXIII. törvény módosította a gyermekek védelméről és a gyámügyi igazgatásról szóló 1997. évi XXXI. törvényt (a továbbiakban: Gyvt.), amelynek 2016. január 1-jétől hatályos 40/A. § (3) bekezdése alapján változott a települési önkormányzat által a gyermekjóléti központ feladatainak ellátására köthető ellátási szerződések tartalmára vonatkozó szabályozás.

A 4-11. ponthoz: Az Európai Bizottság (EU) 2015/2172 felhatalmazáson alapuló, (EU) 2015/2170 felhatalmazáson alapuló, valamint (EU) 2015/2171 felhatalmazáson alapuló rendeletével 2016. január 1-jével módosított uniós közbeszerzési értékhatárokat határozza meg a korábbi értékhatárok módosítása révén. A módosítás technikai jellegű, mellyel Magyarország eleget tesz az uniós szabályok hazai jogba történő átültetésére vonatkozó kötelezettségének.

A 12. ponthoz: Jogharmonizációs rendelkezés, egyértelművé teszi, hogy az egységes óvoda-bölcsődében foglalkoztatott felsőfokú végzettséggel rendelkezők után is óvodapedagógus bértámogatás igényelhető, mivel esetükben is érvényesülnek a pedagógus életpálya intézkedései.

A 13. ponthoz: Iskolai működtetési támogatás felhasználásával kapcsolatos szabály beépítése szükséges a cél szerinti felhasználás biztosítása érdekében.

A 14. és a 19. ponthoz: Jogharmonizációs rendelkezés, a gyermekétkeztetés finanszírozási szabályainak módosítása szükséges a szaktörvény változására tekintettel.

A 15. ponthoz: Szövegpontosítás, a hivatkozás nem megfelelő pontra mutat.

A 16-18. ponthoz: Jogharmonizációs rendelkezés, a kormányzati funkciók, államháztartási szakfeladatok és szakágazatok osztályozási rendjéről szóló 68/2013. (XII. 29.) NGM rendelettel való összhang megteremtése érdekében.

A 20. ponthoz: Eszközbeszerzési előirányzat kiterjesztése.

A 21. ponthoz: Szövegpontosítás, a módosítás egyértelművé teszi, hogy minden 10 ezer feletti lakosú település jogosult a támogatás igénylésére.

A 22-24. ponthoz: A törvény alapján Budapest Főváros Önkormányzatát a Pannon Park beruházási projekt 2016. évi munkálatainak megvalósítására 450,0 millió forinttal magasabb összegű támogatás illeti meg, továbbá Mezőkövesd Város Önkormányzatát 600,0 millió forint illeti meg a Zsóry Gyógy- és Strandfürdő fejlesztésének megvalósítására.

A 25. ponthoz: Az Önkormányzati elszámolások jogcím csökkenése teremt fedezetet az adósságkonszolidációban nem részesült önkormányzatok támogatásának növeléséhez és az önkormányzatok által ellátandó kéményseprő-ipari közszolgáltatás támogatása jogcím létrehozásához. E csökkenés egy részét ellensúlyozza annak az összegnek a visszapótlása, amely év közben e jogcímről átcsoportosításra került a Modern Városok Program céljára.

A 26. ponthoz: A törvény felhatalmazást ad a támogató szakminisztérium számára, hogy a 2015. évi költségvetési törvény 3. melléklete III. pont 5. alpontjában szereplő azon költségvetési támogatások esetében, amelyeknél a teljes összeg nem került 2015-ben lehívásra, a 2016. évi lehívás érdekében módosíthassa a támogatási szerződést.

A 27. ponthoz: A törvény az önkormányzatok által ellátandó kéményseprő-ipari közszolgáltatás támogatása jogcímmel kapcsolatos pályázati kiírás kibocsátásával kapcsolatos szabályt tartalmazza.

A 28. ponthoz: A Gyvt. szerkezetváltozása miatt szükséges a módosítás az óvodai ellátásban részesülő gyermekek ingyenes étkeztetéséhez.

A 29-30. ponthoz: A nem állami humánszolgáltatások esetén a bölcsődei ellátásban részesülő gyermekek ingyenes étkeztetéséhez nyújtott támogatási szabályok kiegészítése szükséges, a támogatás alapjául szolgáló igénybevevői gyermeklétszám meghatározása módjának feltüntetésével.

(2) bekezdéshez:

A nemzeti köznevelésről szóló 2011. évi CXC. törvény módosításáról szóló 2015. évi LXV. törvény 2016. szeptember 1-jével módosítja a szakképzési intézmények megnevezését, eszerint a szakiskola új megnevezése szakközépiskola, a szakközépiskoláé pedig szakgimnázium.

A 14. §-hoz

Jogtechnikai pontosítás, a szerencsejáték szervezéséről szóló törvény érintett része már nincs hatályban.

A 15. §-hoz

Hatályba léptető rendelkezés.