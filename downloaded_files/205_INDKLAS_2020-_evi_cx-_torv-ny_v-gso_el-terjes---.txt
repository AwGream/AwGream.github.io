2020. évi CX. törvény végső előterjesztői indokolása

a pénzügyi közvetítőrendszer egyes elemeit érintő törvények jogharmonizációs célú módosításáról

-----STARTING---POINT---ALTALANOS--- 

Jelen módosítás az uniós pénzügyi szabályozás szélesebb körű felülvizsgálatának része, amely a pénzügyi ágazat kockázatainak csökkentésére, és a gazdasági tevékenység fenntartható finanszírozásának elősegítésére fókuszál. Az új rendelkezések a közelmúltban véglegesített globális sztenderdekre épülnek, célzottan kiigazítva azokat az uniós sajátosságoknak megfelelően. A korábbi jogszabályok finomhangolása, a reformprogram kiteljesítése, a fennmaradt hiányosságok kezelése az uniós gazdaságot ért kihívásokra ad választ. Szükség van az intézmények megerősítésére annak érdekében, hogy képesek legyenek hozzájárulni a gazdaság szükségleteinek finanszírozásához. A módosítások erősen szabályozástechnikai jellegűek, azonban számviteli és gazdasági hatásuk a piac számára nem elhanyagolható.

A Javaslatcsomag egy részét a befektetési vállalkozások prudenciális felügyeletéről szóló szabályok alkotják. E rendelkezések alapját a befektetési vállalkozások prudenciális felügyeletéről, valamint a 2002/87/EK, a 2009/65/EK, a 2011/61/EU, a 2013/36/EU, a 2014/59/EU és a 2014/65/EU irányelv módosításáról szóló, 2019. november 27-i (EU) 2019/2034 európai parlamenti és tanácsi irányelv képezi. A Javaslat a befektetési vállalkozásokra az eddig alkalmazott, a hitelintézeti szabályokhoz képest enyhébb, a kockázatokhoz jobban igazodó előírásokat tartalmaz. A technikai részleteket a befektetési vállalkozásokra vonatkozó prudenciális követelményekről, valamint az 1093/2010/EU, az 575/2013/EU, a 600/2014/EU és a 806/2014/EU rendelet módosításáról szóló, 2019. november 27-i (EU) 2019/2033 európai parlamenti és tanácsi rendelet tartalmazza.

Szükséges továbbá a hitelintézetek és befektetési vállalkozások helyreállítását és szanálását célzó keretrendszer létrehozásáról szóló 2014/59/EU irányelvnek, valamint a 98/26/EK irányelvnek a hitelintézetek és befektetési vállalkozások veszteségviselő és feltőkésítési képessége tekintetében történő módosításáról szóló (EU) 2019/879 irányelv hazai jogba való átültetése is. A módosítás célja, hogy az uniós hitelintézetek és befektetési vállalkozások megfelelő mértékű veszteségviselő képességgel rendelkezzenek. A módosító javaslatok felülvizsgálják a szanálási szabályokat, ezen belül az MREL (a szavatoló tőkére és a leírható, illetve átalakítható kötelezettségekre vonatkozó minimumkövetelmény) követelményszintet, valamint kidolgozzák a TLAC-ra (teljes veszteségviselő képesség) vonatkozó keretelveket a nemzetközi sztenderdeknek megfelelően.

-----STARTING---POINT---RESZLETES---

1. A tőkepiacról szóló 2001. évi CXX. törvény módosítása

Az 1. §-hoz

A szabályozott piacra bevezetett értékpapírokkal kapcsolatos tájékoztatási kötelezettségről rendelkező V. fejezet alkalmazásában meghatározza a fogadó tagállam fogalmát, valamint összhangba hozza a járulékos vállalkozás fogalmát a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló törvény által tartalmazott definícióval.

A 2. §-hoz

A tőkepiaci intézményrendszert szabályozó egyéb törvényi rendelkezésekkel való összehangolás érdekében utaló rendelkezést tartalmaz.

A 3. §-hoz

Rendezi azt az esetet, hogy kit terhelnek a meghatározott törvényi kötelezettségek, ha az értékpapírt a kibocsátó hozzájárulása nélkül vezették be a szabályozott piacra.

A 4. §-hoz

Kiegészítő szabályozást ad az árlépésköz-rendszer alkalmazásához.

Az 5. §-hoz

A központi értéktár díjszabályzatához nem szükséges a Felügyelet engedélye (a tőzsde díjszabályzatához hasonlóan).

A 6. §-hoz

A központi szerződő fél díjszabályzatához nem szükséges a Felügyelet engedélye (a tőzsde és a központi értéktár díjszabályzatához hasonlóan).

A 7. §-hoz

Kiegészíti a jogharmonizációs záradékot a befektetési vállalkozások prudenciális felügyeletéről szóló (EU) 2019/2034 európai parlamenti és tanácsi irányelvvel.

A 8. §-hoz

A koherens szóhasználat érdekében Tpt.-ben egyébként használt minősített befolyás kifejezésre cseréli a befolyásoló részesedés fogalmát.

2. A fiatalok életkezdési támogatásáról szóló 2005. évi CLXXIV. törvény módosítása

A 9. §-hoz

A nevelésbe vett gyermekek esetében a törvényes képviselet és a családi pótlékra való jogosultság elválik egymástól. A családi pótlékra a gyermek nevelését, gondozását ellátó nevelőszülő vagy gyermekotthon jogosult. A családi pótlék felhasználása nem minősül vagyonkezelésnek a családból kiemelt gyermek esetében. Ezzel szemben a gyermek vagyonának kezelésére jogosult gyermekvédelmi gyámnak az éves számadásban nyilatkoznia szükséges a gyámhatóság felé a gyermek vagyonáról, melynek része a Start-számlán lévő összeg is. Felhatalmazás nélkül a gyermekvédelmi gyám nem jogosult a Start-számlát vezetőtől tájékoztatást kérni a számla egyenlegéről. Továbbá a megfelelő információk hiányában a gyermekvédelmi gyám nem tudja figyelemmel kísérni, ellenőrizni, hogy a gyámhatóság kiállította-e az igazolást a gyermeket megillető összeg Start-számlára történő utalása érdekében, holott a törvényes képviselői feladatai ellátásához ez az információ is szükséges.

3. A befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény módosítása

A 10. §-hoz

Az 575/2013/EU rendeletben meghatározott árutőzsdei kereskedők és kibocsátásiegység-kereskedők, a biztosítók és a befektetési alapkezelők befektetési szolgáltatási tevékenységük végzése esetén nem kerülhetnek a hitelintézetekre vonatkozó prudenciális szabályok hatálya alá.

A 11. §-hoz

A kis méretű és össze nem kapcsolt befektetési vállalkozásra vonatkozó rendelkezéseket határozza meg az (EU) 2019/2034 európai parlamenti és tanácsi irányelv 24. cikk (2) bekezdésével és 25. cikkével összhangban, továbbá a belső irányításra, az átláthatóságra, a kockázatok kezelésére és a javadalmazásra vonatkozó rendelkezések alkalmazását szabályozza az (EU) 2019/2034 európai parlamenti és tanácsi irányelv 25. cikk (4) bekezdésével összhangban.

A 12. §-hoz

A befektetési vállalkozások megújított prudenciális szabályozásához szükséges fogalom-meghatározásokat tartalmazza.

A 13. §-hoz

Meghatározza azon feltételeket, amelyek fennállása esetén a befektetési vállalkozásnak a hitelintézetekre előírt tevékenységi (működési) engedély iránti kérelmet kell benyújtania, és ezzel a befektetési vállalkozásra vonatkozó prudenciális szabályok alkalmazása helyett a hitelintézetekre vonatkozó prudenciális szabályokat kell alkalmaznia. Meghatározza a tevékenységi (működési) engedély visszavonásának feltételét.

A 14. §-hoz

Részletes szabályozást ad a befektetési vállalkozás induló tőkéjére. A tőkeszabályok az egyes befektetési szolgáltatásokhoz kapcsolódó kockázathoz igazodnak.

A 15. §-hoz

Rendelkezik az euróban meghatározott induló tőke átszámítási szabályáról.

A 16. §-hoz

Kiegészíti a javadalmazási politikára és gyakorlatra vonatkozó követelményeket azzal, hogy annak a nemek szempontjából semlegesnek kell lennie az (EU) 2019/2034 európai parlamenti és tanácsi irányelv 26. cikke alapján.

A 17. §-hoz

Az (EU) 2019/2034 európai parlamenti és tanácsi irányelvnek és az (EU) 2019/2033 európai parlamenti és tanácsi rendeletnek való megfelelést szolgálja a Felügyelet ellenőrzési jogkörével kapcsolatban.

A 18. §-hoz

Módosítja a kockázatvállalási-kockázatkezelési bizottság felállításának feltételét és a bizottság tagjainak körét az (EU) 2019/2034 európai parlamenti és tanácsi irányelv 28. cikke (4) bekezdésével összhangban.

A 19. §-hoz

Technikai jellegű módosítás. Elhagyja az ügyvezető büntetlen előéletére vonatkozó második mondatot e bekezdésből, mert a 22. § (1a) bekezdés a vezető állású személyre előírja a büntetlen előélet igazolását, és az ügyvezető a vezető állású személy kategóriájába beleértendő, így az érintett mondat szükségtelen.

A 20. §-hoz

Jogharmonizáció miatti pontosítás, az (EU) 2019/2034 irányelv 64. cikk (2) bekezdésének átültetését szolgálja. Pontosítja az engedély iránti kérelemhez csatolandó mellékletek körét.

A 21. §-hoz

Jogharmonizáció miatt pontosítás, az (EU) 2019/2034 irányelv 64. cikk (1) bekezdésének átültetését szolgálja. Pontosítja azt az esetkört, amikor a Felügyelet a befektetési szolgáltatási tevékenység végzésére jogosító engedélyt visszavonja.

A 22. §-hoz

Szabályozza, hogy a harmadik országban székhellyel rendelkező befektetési vállalkozás fióktelepe évente beszámolási kötelezettséggel tartozik a Felügyeletnek. A beszámolás részletei az egyes tevékenységektől, és azok mértékétől a kockázatkezelés módjain át a felelős személyekig számos részletre kiterjednek. A beszámoló kiterjed minden olyan információra, amely a fióktelep tevékenységének átfogó felügyelete szempontjából a Felügyelet fontosnak és szükségesnek tart.

A 23. §-hoz

Módosítja a kockázatkezelés szabályait az (EU) 2019/2034 európai parlamenti és tanácsi irányelv 29. cikke alapján.

A 24. §-hoz

Az (EU) 2019/2034 európai parlamenti és tanácsi irányelvnek és az (EU) 2019/2033 európai parlamenti és tanácsi rendeletnek való megfelelést szolgálja a Felügyelet ellenőrzési jogkörével kapcsolatban.

A 25. §-hoz

Lehetőséget biztosít, hogy a Felügyelet bizonyos feltételek fennállása esetén a befektetési vállalkozást arra kötelezze, hogy a befektetési vállalkozásra vonatkozó prudenciális szabályok alkalmazása helyett a hitelintézetekre vonatkozó prudenciális szabályokat alkalmazza. Ezen feltételek, hogy az összevont alapon számított eszköz értéke 12 hónap átlagában az 5 milliárd eurót meghaladja és fennálljon a Javaslatban megfogalmazott további egy feltétel. Természetesen amennyiben a feltételek immár nem állnak fenn, a Felügyelet köteles határozatát visszavonni.

A 26. §-hoz

Az (EU) 2019/2034 európai parlamenti és tanácsi irányelv átültetése érdekében a Javaslat rögzíti, hogy a Felügyelet összefoglaló vagy összesített formában történő adatátadása - feltéve, hogy egy adott személy vagy szervezet azonosítását nem teszi lehetővé - nem sért üzleti titkot, illetve azt, hogy a Felügyelet mely szervezetekkel és milyen feltételek mellett köthet nemzetközi együttműködési megállapodást.

A 27. §-hoz

Az egyes meghatározott eljárásokra vonatkozóan kiterjeszti az értékpapír-titoktartási kötelezettség alóli mentességet a Magyar Könyvvizsgálói Kamarára és az ügyvédi kamarára.

A 28. §-hoz

A befektetési vállalkozás számára előírt kiegészítő vagy gyakoribb adatszolgáltatás feltételeit határozza meg az (EU) 2019/2034 európai parlamenti és tanácsi irányelv 39. cikk (3) bekezdésének megfelelően.

A 29. §-hoz

Módosítja a nyilvánosságra hozatali szabályokat az (EU) 2019/2034 európai parlamenti és tanácsi irányelv 27. cikkével összhangban, továbbá nyilvánosságra hozatali kötelezettséget határoz meg az (EU) 2019/2034 európai parlamenti és tanácsi irányelv 44. cikke alapján.

A 30. §-hoz

Módosítja a rendeleti hivatkozást.

A 31. §-hoz

Az olyan leányvállalat esetében, amely nem tartozik e törvény hatálya alá, az anyavállalatnak biztosítania kell, hogy a leányvállalatok egyedi alapon megfeleljenek az ágazat-specifikus követelményeknek. További technikai jellegű módosításokat tartalmaz, a rendeleti hivatkozásokat módosítja.

A 32. §-hoz

Akként módosítja az (EU) 2019/2034 európai parlamenti és tanácsi irányelv 46. cikkével összhangban, illetve a szerint forgatja át az összevont alapú felügyelet, illetve a csoporttőke-tesztnek való megfelelés felügyeletének esetköreit, hogy mely esetekben látja el a pénzügyi közvetítőrendszer felügyeletével kapcsolatos feladatkörében eljáró MNB az összevont alapú felügyeletet, illetve a csoporttőke-tesztnek való megfelelés felügyeletét.

A 33. §-hoz

A Felügyelet válsághelyzetben való tájékoztatási kötelezettségét kiterjeszti az Európai Rendszerkockázati Testületre is az (EU) 2019/2034 európai parlamenti és tanácsi irányelv 47. cikkével összhangban, továbbá a Javaslat módosítja az összevont alapú felügyelet ellátásával kapcsolatos együttműködési kötelezettség részletszabályait az (EU) 2019/2034 európai parlamenti és tanácsi irányelv 49. cikkével összhangban. A módosítások közül kiemelendő az Európai Bankhatósághoz fordulás joga és a hatáskörrel rendelkező felügyeleti hatóságok közötti egyeztetés tartalma.

A 34. §-hoz

A befektetési holding társaság és a vegyes pénzügyi holding társaság bevonását szolgálja a csoporttőke-tesztnek való megfelelés ellenőrzése alá az (EU) 2019/2034 európai parlamenti és tanácsi irányelv 51. cikke alapján.

A 35. §-hoz

Az (EU) 2019/2034 európai parlamenti és tanácsi irányelv 36. cikke alapján módosítja, hogy a Felügyeletnek mit kell értékelnie a felülvizsgálati és értékelési eljárás során, illetve ez az eljárás mire terjed ki. Ezen kívül a rendeleti hivatkozás is módosításra kerül.

A 36. §-hoz

Az (EU) 2019/2034 európai parlamenti és tanácsi irányelv 40-41. és 43. cikkében előírt, a többlettőke-követelményre vonatkozó rendelkezések átültetését szolgálja, többek között az alábbiak meghatározásával: a többlettőke-követelmény előírásának feltételei, a követelménynek való megfelelés módja, az indokolási kötelezettség, a szanálási feladatkörében eljáró MNB tájékoztatása.

A 37. §-hoz

A „belső módszerre” vonatkozó hivatkozásokat módosítja „belső modellre” az (EU) 2019/2034 európai parlamenti és tanácsi irányelv 37. cikkével összhangban.

Az egyedi likviditási követelmények szabályait egészíti ki az (EU) 2019/2034 európai parlamenti és tanácsi irányelv 42. cikkében előírt rendelkezések átültetésével, többek között az alábbiak meghatározásával: az egyedi likviditási követelmények előírásának feltételei, a követelmények szintje és az elégtétel módja, valamint az indokolási kötelezettség.

A 38. §-hoz

Az (EU) 2019/2034 európai parlamenti és tanácsi irányelv 38-39. cikkében foglalt felügyeleti hatáskörök átültetését szolgálja. Továbbá az (EU) 2019/2034 irányelv 54. cikke alapján kiterjeszti a Felügyelet intézkedéseinek és szankcióinak alkalmazhatóságát a befektetési holding társaságra, a vegyes pénzügyi holding társaságra, a vegyes tevékenységű holding társaságra, valamint ezek vezető állású személyére.

A 39. §-hoz

Együttműködési kötelezettséget ír elő a Felügyeletre a befektetési vállalkozások prudenciális követelményeknek való megfelelése szempontjából minden olyan esetben, amikor az érintett befektetési vállalkozás tevékenysége több EGT-államot érint.

Ez az együttműködési kötelezettség komoly információ-megosztást jelent általánosságban és konkrét esetekben is. Ez utóbbi eset áll fenn, ha a fogadó EGT-államban az ügyfelek védelmére vagy a pénzügyi rendszer stabilitására hatással lévő potenciális problémákra és kockázatokra vonatkozik az együttműködése.

Továbbá jelenti bizonyos esetben az információk alapján felmerülő intézkedési kötelezettséget a potenciális problémák és kockázatok elhárítása vagy megszüntetése érdekében.

Rögzítésre kerül, hogy felhatalmazást kap a Felügyelet a szükséges intézkedések megtételére akkor, ha az egyébként eljárásra hatáskörrel rendelkező, fogadó EGT-állam hatáskörrel rendelkező felügyeleti hatósága a szükséges intézkedéseket nem tette meg. Ez esetben sajátos tájékoztatási, illetőleg egyeztetési kötelezettségek kerülnek meghatározásra.

A 40. §-hoz

Felhatalmazza a Felügyeletet, hogy a más EGT-államban székhellyel rendelkező befektetési vállalkozás Magyarország területén létesített fióktelepe által végzett tevékenységét a pénzügyi rendszer stabilitásának biztosítása érdekében ellenőrizze. Ennek során a székhely szerinti EGT-állam hatáskörrel rendelkező felügyeleti hatóságával szorosan köteles együttműködni.

A 41. §-hoz

Átmeneti rendelkezés.

A 42. §-hoz

Nevesíti a befektetési vállalkozások prudenciális felügyeletéről, valamint a 2002/87/EK, a 2009/65/EK, a 2011/61/EU, a 2013/36/EU, a 2014/59/EU és a 2014/65/EU irányelv módosításáról szóló, 2019. november 27-i (EU) 2019/2034 európai parlamenti és tanácsi irányelvnek való megfelelést, valamint kiegészíti a jogharmonizációs záradékot a befektetési vállalkozások prudenciális felügyeletéről szóló (EU) 2019/2034 európai parlamenti és tanácsi irányelvvel, valamint a befektetési vállalkozásokra vonatkozó prudenciális követelményekről szóló (EU) 2019/2033 európai parlamenti és tanácsi rendelettel.

A 43. §-hoz

Módosítja a javadalmazási politikára vonatkozó szabályokat az (EU) 2019/2034 európai parlamenti és tanácsi irányelv előírásai alapján. Az alábbi főbb módosítások emelendőek ki: a javadalmazási politikának a nemek szempontjából semleges volta; a rendkívüli állami pénzügyi támogatás hatása a teljesítményjavadalmazásra; a teljesítményjavadalmazás egyes feltételeinek meghatározása; a visszatartási politika célja; alternatív megoldások alkalmazása a teljesítményjavadalmazás elemeiként; a javadalmazási bizottság felállításának feltételeit, a bizottság összetételét, feladatait érintő módosítások; valamint az 575/2013/EU rendeleti hivatkozás módosítása.

A 44. §-hoz

Az (EU) 2019/2034 irányelv átültetése miatt szükséges módosításokat, a Bszt. 22. § (1) bekezdése szerinti módosítással összefüggő, valamint a módosításokhoz technikai hivatkozások hozzáigazítását tartalmazza.

A 45. §-hoz

Hatályon kívül helyező rendelkezések.

4. A kötelező gépjármű-felelősségbiztosításról szóló 2009. évi LXII. törvény módosítása

A 46. §-hoz

Meghatározza az e-kárbejelentő fogalmát.

A 47. §-hoz

Kiegészíti a kártörténeti nyilvántartás célját az ugyanarra a biztosítási időszakra vagy ugyanazon biztosítási időszak egy részére kötött további biztosítási szerződés fennállása ellenőrzésének elősegítésével, továbbá az e-kárbejelentő kapcsán az e-kárbejelentőt üzemeltető Magyar Biztosítók Szövetsége tekintetében adatátadási kötelezettséget ír elő a kárnyilvántartó részére.

A 48. §-hoz

Kiegészíti a Magyar Biztosítók Szövetségének feladatait az e-kárbejelentő működtetésével.

A 49. §-hoz

Szabályozza, hogy a Magyar Biztosítók Szövetsége az e-kárbejelentő kapcsán megismert személyes adatokat mely időpontig kezelheti.

Az 50. §-hoz

Szövegcserés módosítás.

5. A pénzforgalmi szolgáltatás nyújtásáról szóló 2009. évi LXXXV. törvény módosítása

Az 51. §-hoz

A Polgári Törvénykönyv írásbeliségre vonatkozó rendelkezéseivel összhangban kerül meghatározásra a fizetési számla fölött rendelkezésre jogosult bejelentésére vonatkozó pénzforgalmi rendelkezés.

Az 52. §-hoz

Rendelkezést tartalmaz arra az esetre, amikor a pénzforgalmi szolgáltató amiatt mentesül a felelőssége alól, mert a fizető fél a kárt kötelezettségeinek súlyosan gondatlan megszegésével okozta. A kiegészítés a leggyakrabban előforduló kötelezettségszegést nevesíti, azaz a készpénz-helyettesítő fizetési eszköz használatához szükséges személyi hitelesítési adatok arra nem jogosult harmadik fél részére történő átadását vagy megismerhetővé tételét.

6. A fogyasztónak nyújtott hitelről szóló 2009. évi CLXII. törvény módosítása

Az 53. §-hoz

A technológia fejlődésével megteremtődtek azok a feltételek, amelyek biztosítják, hogy a nem kizárólag papír alapon történő nyilatkozattétel ugyanazon, vagy szélesebb körű garanciális biztosítékokat tud nyújtani, mint a papír alapú nyilatkozat. A Polgári Törvénykönyv rendelkezéseivel összhangban a hitelintézetekről és a pénzügyi vállalkozásokról szóló 2013. évi CCXXXVII. törvény lehetőséget teremt arra, hogy az ügyfél írásbelinek minősülő úton tudjon pénzügyi szolgáltatásra irányuló szerződést kötni.

A jelzáloghitel-szerződés, továbbá az ingatlanra vonatkozó pénzügyi lízingszerződés esetén továbbra is indokolt a szigorúbb fogyasztóvédelmi szempontoknak való megfelelés, így ezen szerződések megkötésére továbbra is a felek fizikai jelenléte vagy a szerződésnek megfelelő alakiság mellett történő elfogadása mellett kerülhet sor.

Az 54. §-hoz

A fogyasztók jogi és gazdasági érdekeinek védelme érdekében szükséges annak az időtartamnak a korlátozása, amely alatt a hitelezőnek a fogyasztó előtörlesztési szándékára válaszolnia kell, illetve az előtörlesztés teljesítését el kell számolnia az előtörlesztési folyamat lezárása érdekében.

Az 55. §-hoz

Átmeneti rendelkezést állapít meg.

7. A postai szolgáltatásokról szóló 2012. évi CLIX. törvény módosítása

Az 56. §-hoz

Ha a Posta Elszámoló Központot működtető intézmény egy bankcsoport része, akkor a hitelintézetek összevont alapú felügyelésére vonatkozó prudenciális szabályozás alapján pénzügyi vállalkozásnak tekintendő.

8. A Polgári Törvénykönyvről szóló 2013. évi V. törvény módosítása

Az 57. §-hoz

Mivel a tőkepiaci szabályozásban a nyilvános, illetve zártkörű forgalomba hozatal fogalma módosult, ezért a Javaslat - alkalmazkodva a tőkepiaci szabályozás változásához - továbbra is biztosítja, hogy a zártkörűen működő részvénytársaság részvényei a korábbiaknak megfelelő feltételek mellett legyenek forgalomba hozhatóak.

Az 58. §-hoz

Mivel a tőkepiaci szabályozásban a nyilvános, illetve zártkörű forgalomba hozatal fogalma módosult, ezért a Javaslat a tőkepiaci szabályozás változásához alkalmazkodó pontosító rendelkezést tartalmaz.

9. A Magyar Nemzeti Bankról szóló 2013. évi CXXXIX. törvény módosítása

Az 59-61. §-hoz

A tőkepufferekre vonatkozó szabályrendszer korszerűsítését, jogharmonizációs célból történő módosítását tartalmazza.

A 62. §-hoz

Rögzíti azt az irányelvi forrású garanciális szabályt, amely szerint a Magyar Nemzeti Bank (a továbbiakban: MNB) biztosítani köteles a feladatai ellátásához szükséges szakértelmet és működési kapacitást biztosítani.

A 63. §-hoz

Rögzíti az MNB hatáskörét a befektetési vállalkozásokra vonatkozó prudenciális követelményekről szóló 2019/2033 európai parlamenti és tanácsi rendelet, a pénzügyi szolgáltatási ágazatban a fenntarthatósággal kapcsolatos közzétételekről szóló (EU) 2019/2088 európai parlamenti és tanácsi rendelet, az (EU) 2016/1011 rendeletnek az uniós éghajlatváltozási referenciamutatók, a Párizsi Megállapodáshoz igazodó uniós referenciamutatók és a referenciamutatókra vonatkozó, fenntarthatósággal kapcsolatos közzétételek tekintetében történő módosításáról szóló 2019/2089 európai parlamenti és tanácsi rendelet, valamint a fenntartható befektetések előmozdítását célzó keret létrehozásáról, valamint az (EU) 2019/2088 rendelet módosításáról szóló (EU) 2020/852 európai parlamenti és tanácsi rendelet 5-7. cikkének végrehajtása tekintetében.

A 64. §-hoz

Az MNB közzétételére vonatkozó kötelezettségek körét bővíti a befektetési vállalkozásokra vonatkozó prudenciális követelményekről szóló 2019/2033 európai parlamenti és tanácsi rendelet megsértése következtében hozott határozatokkal.

A 65. §-hoz

Bővíti az MNB azon feladatainak körét, amelyek ellátása során mérlegelnie kell döntéseinek a többi érintett tagállam és az Európai Unió egésze pénzügyi rendszerének stabilitására gyakorolt hatását is.

Továbbá előírja, hogy a pénzügyi közvetítőrendszer felügyeletének ellátása során az MNB szem előtt tartja az Európai Bankhatóság által kibocsátott iránymutatásokat és ajánlásokat, valamint az Európai Rendszerkockázati Testület által kiadott figyelmeztetéseket és ajánlásokat.

A 66. §-hoz

Módosul azon esetek köre, amikor az MNB hatóságként jár el.

A 67. §-hoz

Egyértelművé teszi, hogy az MNB hatósági eljárása és ellenőrzése kapcsán nem csak az általános közigazgatási rendtartásról szóló 2016. évi CL. törvény (a továbbiakban: Ákr.) felsorolt rendelkezéseit alkalmazza, hanem az Ákr. felsorolt rendelkezéseihez kapcsolódó, az Ákr. felhatalmazása alapján kiadott rendeleteket is.

A 68. §-hoz

Az az (EU) 2019/2034 európai parlamenti és tanácsi irányelv átültetése érdekében egyértelművé teszi, hogy az MNB a feladatellátásához rendelkezésre bocsátott iratokról kivonatot, illetve másolatot is jogosult készíteni.

A 69. §-hoz

A rendelkezés az MNB-re vonatkozó kézbesítési szabályokat teszi naprakésszé és biztosítja a kézbesítésre vonatkozó szabályoknak modern kor követelményeinek való megfelelését.

A 70. §-hoz

Az az (EU) 2019/2034 európai parlamenti és tanácsi irányelv átültetése érdekében kiegészíti az MNB anonim módon nyilvánosságra hozandó, szankció kiszabásáról szóló határozatainak eseteit a pénzügyi piacok stabilitása veszélyeztetésének esetével.

A 71. §-hoz

Az azonnali átutalások kapcsán hozott felügyeleti döntések tekintetében eltérő határidőt állapít meg a kézbesítési fikció beálltára.

A 72. §-hoz

Lehetővé teszi az MNB számára, hogy ne folytasson le átfogó vizsgálatot abban a körben, ha a közvetlenül megelőző átfogó vizsgálat óta az adott szervezetnél vagy személynél már folytatott le cél-, rendkívüli cél-, téma-, csoport-, illetve utóvizsgálatot vagy intézkedések alkalmazását eredményező folyamatos felügyeleti tevékenységet.

A 73. §-hoz

Meghatározza az MNB számára az utóvizsgálatra nyitva álló határidőt is.

A 74. §-hoz

Az (EU) 2019/2034 európai parlamenti és tanácsi irányelv átültetése érdekében rögzíti az irányelvben felsorolt jogsértések esetén alkalmazandó szankciókat.

A 75. §-hoz

Egyértelművé teszi, hogy az MNB a 39. §-ban meghatározott törvények hatálya alá tartozó személy vagy szervezet által nyújtott szolgáltatást igénybe vevő fogyasztóval szemben tanúsítandó magatartásra vonatkozó kötelezettséget megállapító közvetlenül alkalmazandó uniós jogi aktusban előírt rendelkezéseket is ellenőrzi.

A 76. §-hoz

Meghatározza az MNB számára a fogyasztóvédelmi utóvizsgálatra nyitva álló határidőt is.

A 77. §-hoz

Lehetővé teszi, hogy a Pénzügyi Békéltető Testület eljárása során az iratokat elektronikus úton is kézbesíthesse.

A 78. §-hoz

A jelenleg hatályos EU-szabályok alapján a pénzügyi szektor egyes ágazataihoz kapcsolódó pénzmosás és terrorizmusfinanszírozás elleni EU-szintű felügyeleti feladatokat külön-külön látja el az Európai Bankhatóság, az Európai Biztosítás- és Foglalkoztatóinyugdíj-hatóság, valamint az Európai Értékpapír-piaci Hatóság. E feladatokat azonban az Európai Parlament és a Tanács (EU) 2019/2177 irányelve alapján 2021. június 30-tól kezdve egységesen az Európai Bankhatóság fogja ellátni az EU teljes pénzügyi szektora vonatkozásában.

E változás következtében az MNB tájékoztatásra csak az Európai Bankhatóság felé köteles, így indokolt a másik két hatóság irányába teljesítendő tájékoztatási előírások hatályon kívül helyezése.

A 79. §-hoz

Módosítja a javadalmazási szabályok MNB általi felügyelete ellátásához szükséges, az MNB által gyűjtendő információk körét az (EU) 2019/2034 európai parlamenti és tanácsi irányelv 34. cikkével összhangban.

A 80. §-hoz

Módosítja a rendszerkockázati tőkepufferráta kapcsán értesítendő szervetek körét.

A 81. §-hoz

Módosítja az MNB, mint összevont alapú felügyeleti feladatot ellátó hatóság által létrehozott felügyeleti kollégiumra vonatkozó részletszabályokat az (EU) 2019/2034 európai parlamenti és tanácsi irányelv 48. cikkével összhangban. Kiemelendő a felügyeleti kollégium feladatköreinek módosítása.

A 82. §-hoz

Kiegészíti a jogharmonizációs záradékot a befektetési vállalkozások prudenciális felügyeletéről szóló (EU) 2019/2034 európai parlamenti és tanácsi irányelvvel.

A 83. §-hoz

Kiegészíti a jogharmonizációs záradékot a befektetési vállalkozásokra vonatkozó prudenciális követelményekről szóló 2019/2033 európai parlamenti és tanácsi rendelet, a pénzügyi szolgáltatási ágazatban a fenntarthatósággal kapcsolatos közzétételekről szóló (EU) 2019/2088 európai parlamenti és tanácsi rendelet, az (EU) 2016/1011 rendeletnek az uniós éghajlatváltozási referenciamutatók, a Párizsi Megállapodáshoz igazodó uniós referenciamutatók és a referenciamutatókra vonatkozó, fenntarthatósággal kapcsolatos közzétételek tekintetében történő módosításáról szóló 2019/2089 európai parlamenti és tanácsi rendelet, valamint a fenntartható befektetések előmozdítását célzó keret létrehozásáról, valamint az (EU) 2019/2088 rendelet módosításáról szóló (EU) 2020/852 európai parlamenti és tanácsi rendelet 5-7. cikkének tekintetében.

A 84. §-hoz

Szövegcserés módosítások.

A 85. §-hoz

Hatályon kívül helyező rendelkezések.

A hatályon kívül helyező rendelkezések érintik a törvény sarkalatossági záradékát, tekintettel arra, hogy a Magyar Nemzeti Bankról szóló törvény 44. §-a tartalmánál fogva az Alaptörvény 41. cikke alapján nem minősül sarkalatosnak.

10. Az egyes fizetési szolgáltatókról szóló 2013. évi CCXXXV. törvény módosítása

A 86. §-hoz

A belső piaci pénzforgalmi szolgáltatásokról szóló (EU) 2015/2366 európai parlamenti és tanácsi irányelv 29. cikk (4) bekezdése alapján a tagállamok döntésétől függ, hogy másik EGT-államban található, de pénzforgalmi közvetítő révén a tagállamban is szolgáltató pénzforgalmi intézmény, elektronikuspénz-kibocsátó intézmény kapcsolattartó pontot legyen köteles kijelölni azzal, hogy a Bizottság felhatalmazást kapott arra, hogy az arányosságra is figyelemmel meghatározza azon kritériumokat, amikor a tagállamoknak ezen kötelezésre lehetőségük van. A vonatkozó bizottsági rendelet az Európai Unió Hivatalos Lapjában 2020. október 9-én jelent meg.

A 87. §-hoz

A fizetési titok kiadására vonatkozó szabályokat a titkot megismerő személyek, továbbá a titok megismerését lehetővé tevő eljárások tekintetében részletező rendelkezést tartalmaz, mely az egyéb titok körökhöz igazodóan rendezi a fizetési titok kiadására irányadó szabályokat.

A 88. §-hoz

A pénzforgalmi intézmény, elektronikuspénz-kibocsátó intézmény és utalványkibocsátó felé felmerülő ügyfél panaszokra vonatkozó szabályozást kiegészítő rendelkezés.

11. A hitelintézetekről és a pénzügyi vállalkozásokról szóló 2013. évi CCXXXVII. törvény módosítása

A 89. §-hoz

A hitelintézeti törvény fogalmainak jogharmonizációs célú kiegészítését tartalmazza.

A 90. §-hoz

Lehetővé teszi, hogy a pénzügyi intézmények az általuk végezhető pénzügyi, kiegészítő pénzügyi szolgáltatásokon kívül önálló digitális csatorna rendelkezésre bocsátására irányuló keretszerződést is köthessenek ügyfeleikkel.

A 91. §-hoz

Az alapítási engedélyezéstől elkülönülve főszabályként külön felügyeleti jóváhagyási eljárást ír elő a tagállami pénzügyi holding társaságok, tagállami vegyes pénzügyi holding társaságok, EU-szintű pénzügyi holding társaságok és EU-szintű vegyes pénzügyi holding társaság anyavállalatok működéséhez.

Ezen külön jóváhagyási eljárás alól a holding társaságok kizárólag akkor mentesülhetnek, ha érdemben nincsenek hatással az összevont alapú felügyelésre.

A 92. §-hoz

Kiegészítő szabályokat állapít meg a holding társaságok külön jóváhagyására.

A 93. §-hoz

Kiegészíti a hitelintézetek tevékenységi engedélyéhez benyújtandó információk körét a vállalatirányítási rendszer és a kockázatkezelési eljárások bemutatásával. E mellett részletesebb elvárásokat ír elő abban az esetben, ha az alakuló hitelintézet egy csoport része.

A 94. §-hoz

A tevékenységi engedély elutasításának esetkörét kiegészíti azzal, hogyha a kérelmező vállalatirányítási rendszere, kockázatkezelési eljárása és mechanizmusa nem megfelelő.

A 95. §-hoz

Egyes holding társaságok működésének kiegészítő jóváhagyására állapít meg feltételeket.

A 96. §-hoz

Pontosítja a pénzügyi intézmények alapítási vagy tevékenységi engedélyének visszavonására vonatkozó szabályozást.

A 97. §-hoz

A módosítás a Felügyelet által a hitelintézetek tevékenységi engedélyének visszavonására irányuló jogkörét bővíti egy újabb esetkörrel. Hitelintézetek esetében a Felügyelet akkor is visszavonhatja a hitelintézet tevékenységi engedélyét, ha megállapítja, hogy az intézmény fizetésképtelen vagy várhatóan fizetésképtelenné válik és a szanálási feladatkörében eljáró MNB megítélése szerint a körülményekre tekintettel nem valószínűsíthető, hogy a szanálási intézkedéseken kívül bármilyen más intézkedés megakadályozná az intézmény fizetésképtelenné válását.

A 98. §-hoz

A szanálási hatóság és a felügyeleti hatóság feladatköreinek jobb elhatárolása, továbbá a két hatóság intézménnyel kapcsolatos cselekvési lehetőségeinek behatárolása érdekében a pénzügyi intézmények felszámolása esetén irányadó meglévő szabályokat módosító rendelkezést tartalmaz.

A 99. §-hoz

Új prudenciális eszközként a Felügyelet a jövőben tőke ajánlás formájában állapítja meg a hitelintézetek számára a rendelkezésre tartandó tőkeösszegeket, amely ajánlást hitelintézet-specifikusan szükséges elkészíteni. A rendelkezésre tartandó tőkeösszeg a releváns minimum szavatoló tőke követelményt, a többlettőke-követelményt és adott esetben a kombinált pufferkövetelményt vagy a tőkeáttételi mutató puffer követelménye kiigazítását tartalmazza, annak érdekében, hogy a hitelintézet kezelni tudja az esetleges stressz-helyzetet is.

A 100. §-hoz

Az egységes Szanálási Mechanizmusra figyelemmel kiegészítő szabályozást állapít meg a globálisan rendszerszinten jelentős hitelintézetek meghatározására.

A 101. és 102. §-hoz

Módosítja az egyéb rendszerszinten jelentős hitelintézetekre vonatkozó pufferkövetelményt.

A 103. §-hoz

Kiegészítő szabályokat állapít meg a rendszerkockázati tőkepuffer előírására és kiszámítására. E mellett rögzíti, hogy vagy a hitelintézet összes kitettségére vagy a kitettségek alcsoportjaira szükséges meghatározni.

A 104. és 105. §-hoz

Módosítja a kombinált pufferkövetelményre vonatkozó szabályozást.

A 106. §-hoz

Kifizetési korlátozásokat állapít meg a tőkeáttételi mutató pufferkövetelményt nem teljesítő hitelintézetek számára.

A 107. §-hoz

A tőke ajánlással összefüggésben kisegítő szabályokat rögzít a tőkemegfelelés belső értékelési eljárására.

A 108. §-hoz

Rögzíti, hogy ugyanazon harmadik országbeli csoporthoz tartozó EGT-államban letelepedett több intézménynek közbenső EU-szintű anyavállalattal szükséges rendelkeznie.

A 109. §-hoz

Kisegítő szabályokat állapít meg a nem kereskedési tevékenységet érintő, esetleges kamatváltozásból származó kockázatok értékelésére, mérésére és kezelésére.

A 110. §-hoz

Általános elvárásként rögzíti, hogy a hitelintézetek vezető testületének összetétele biztosítsa a tapasztalatok megfelelően széles skáláját, valamint azt, hogy a testület minden egyes tagja befolyástól mentesen és függetlenül járjon el.

A 111-113. §-hoz

A kis méretű hitelintézetekre tekintettel egyszerűsíti a változó javadalmazásra vonatkozó szabályozást.

A 114. §-hoz

Kisegítő szabályokat állapít meg a belső hitelek felügyeleti kontrolljára.

A 115. §-hoz

Szigorú feltételek betartása mellett lehetővé teszi, hogy egyes nemzetközi szervezetek is feladatkörükhöz kapcsolódva üzleti titokhoz juthassanak.

A 116. §-hoz

A banktitok kiadására vonatkozó szabályokat a titkot megismerő személyek, továbbá a titok megismerését lehetővé tevő eljárások tekintetében részletező rendelkezést tartalmaz, mely az egyéb titok körökhöz igazodóan rendezi a banktitok kiadására irányadó szabályokat.

A 117. §-hoz

A banktitokhoz való hozzájutás negyedik esetkörét érintő módosítás során a jogalkotó tulajdonosi érdekeket szem előtt tartva meghatározza azon esetköröket, melyek nem minősülnek a banktitok sérelmének, így kiadásuk sem sérti a banktitkot.

A 118. §-hoz

Az adminisztrációs terhek csökkentése érdekében előírásra kerül, hogy a rendkívüli adatszolgáltatásnak az információkérés célja szempontjából arányosnak kell lennie és nem eredményezhet kétszeres adatszolgáltatás.

A 119. §-hoz

Az olyan leányvállalat esetében, amely nem tartozik a hitelintézeti törvény hatály alá, az anyavállalatnak biztosítania kell, hogy a leányvállalatok egyedi alapon megfeleljenek az ágazat-specifikus követelményeknek.

A 120. §-hoz

Módosítja az illetékes felügyeleti hatóságok többoldalú eljárás keretében hozandó döntéseire vonatkozó szabályozást.

A 121. §-hoz

Szabályokat állapít meg a holding társaságok jóváhagyásához kapcsolódó illetékes felügyeleti hatóságok együttműködésére.

A 122. és 123. §-hoz

Kisegítő szabályokat rögzít az összevont alapú felügyeleti faladatok ellátása érdekében.

A 124. §-hoz

A felügyeleti felülvizsgálat és értékelés szempontrendszerét egészíti ki és egyértelműen elhatárolja a prudenciális és makroprudenciális feladatkört. E mellett rögzítésre kerül, hogy az Európai Bankhatóságnak történő bejelentés mellett a felügyeleti felülvizsgálatra és értékelésre vonatkozó módszertan egységesíthető, annak érdekében, hogy figyelembe vegye a hasonló kockázati profillal rendelkező hitelintézeteket.

A 125. §-hoz

A felügyeleti vizsgálati programra vonatozó szabályoknak a makroprudenciális feladatkörtől történő elhatárolás érdekében megfogalmazott rendelkezés.

A 126. §-hoz

Pontosítja a hitelintézet-specifikus likviditási követelmények meghatározása során figyelembe veendő felügyeleti szempontrendszert, tekintettel arra, hogy a rendszerszintű likviditási kockázatok figyelembevétele makroprudenciális kérdés.

A 127. §-hoz

A holding társaságok viszonylatában ír elő közbelépési lehetőségeket.

A 128. §-hoz

Újraszabályozza a Felügyelet által előírható többlettőke-követelményre vonatkozó szabályrendszert.

Amint az (EU) 2019/878 irányelv preambuluma is rögzíti, a Felügyelet által előírt többlettőke-követelmény jelentősen befolyásolja a hitelintézet teljes szavatoló tőkéjének szintjét és lényeges a piaci résztvevők számára, mivel kihatással van az osztalékfizetésre, a jutalmak kifizetésére és a kiegészítő alapvető tőkeinstrumentumokra vonatkozó kifizetéseket érintő korlátozásokat életbe léptető küszöbértékekre. Ezért egyértelműen meg kell határozni azokat a feltételeket, amelyek mellett többlettőke-követelményt kell előírni a szabályok valamennyi tagállamban való következetes alkalmazásának és a belső piac megfelelő működésének a biztosítása érdekében.

A 129. §-hoz

További felügyeleti intézkedési lehetőségeket rögzít arra az esetre, ha a holding társaságok nem teljesítik a működésük jóváhagyására vonatkozó követelményeket.

A 130. §-hoz

Sok kártalanításra jogosult betétes nem veszi fel a kártalanítás összegét, mert annak felvétele számára nagyobb ráfordítással, költségekkel járna. Annak érdekében, hogy ezek az ügyek lezárhatóak legyenek, indokolt egy elegendően hosszú jogvesztő határidőt meghatározni a kártalanítási követelés érvényesítésére.

A 131. §-hoz

Panaszkezelésre vonatkozó szabályozást kiegészítő rendelkezés.

A 132. §-hoz

Átmeneti rendelkezést állapít meg.

A 133. §-hoz

Átmeneti rendelkezést állapít meg a közbenső EU-szintű anyavállalatok létrehozására.

A 134. §-hoz

A rendszerkockázati tőkepuffer számításának módosítása, valamint a tőkeáttételi mutató pufferkövetelménye okán szükséges a 4. mellékletet módosítani. Ezen felül kiegészítésre kerül a jogharmonizációs záradék is.

A 135. §-hoz

Szövegcserés módosítások.

A 136. §-hoz

Hatályon kívül helyező rendelkezések.

12. A kollektív befektetési formákról és kezelőikről, valamint egyes pénzügyi tárgyú törvények módosításáról szóló 2014. évi XVI. törvény módosítása

A 137. és 138. §-hoz

Az új prudenciális szabályozáshoz szükséges fogalom-meghatározásokat, illetve jogharmonizációs célú kiegészítéseket tartalmazza.

A 139. §-hoz

Kiegészíti a jogharmonizációs záradékot a befektetési vállalkozások prudenciális felügyeletéről szóló (EU) 2019/2034 európai parlamenti és tanácsi irányelvvel.

13. A pénzügyi közvetítőrendszer egyes szereplőinek biztonságát erősítő intézményrendszer továbbfejlesztéséről szóló 2014. évi XXXVII. törvény módosítása

A 140. §-hoz

A rendelkezés a vonatkozó irányelvben bevezetett, a törvényben is használt fogalmak meghatározását tartalmazza.

A 141. §-hoz

A szanálási feladatkörében eljáró MNB egyedi és csoportszintű szanálási tervet készít, mely tartalmazza azokat a lehetséges szanálási intézkedéseket és eljárásokat, amelyeket az MNB az egyedi intézmény vagy csoport válsághelyzete esetén alkalmazhat a szanálási célok érvényre juttatása érdekében. A szanálási terveket, melyek a szanálási hatóság szanálásra való felkészülését szolgálják - az egyedi válsághelyzethez képest és a piaci körülmények változása fényében - a rendszeres felülvizsgálaton túl a szanálási intézkedés végrehajtását követően is köteles felülvizsgálni a szanálási feladatkörében eljáró MNB.

A 142. és 143. §-hoz

A csoportszintű szanálási terv készítésére vonatkozó rendelkezéseket módosítja akként, hogy arra az esetre is meghatározzanak szabályokat, ha a pénzügyi csoport több csoportot is tartalmaz. A törvény ennek megfelelően további kiegészítő szabályokat állapít meg a csoportszintű szanálási terv elkészítéséhez kapcsolódó hatáskörökre, többoldalú eljárásra.

A 144. §-hoz

A szanálási hatóságnak vizsgálni kell, hogy a szervezet vagy csoport szanálható-e oly módon, hogy a kritikus (alapvető) funkciók nyújtása folyamatos maradjon és a szanálás a pénzügyi stabilitást ne veszélyeztesse. A módosítással a szanálhatósági akadályok azonosítására és megszüntetésére irányadó meglévő rendelkezések kiegészítésére kerül sor, lehetőséget teremtve a hatóság általi hatékony szanálási tervezésnek és az adott esetben az eredményes szanálásnak.

A 145. §-hoz

A szanálhatósági akadályok kezelése vagy megszüntetése érdekében a szanálási feladatkörében eljáró MNB beavatkozási jogosultságait bővítő és meglévő beavatkozási lehetőséget kiegészítő rendelkezéseket tartalmaz.

A 146-148. §-hoz

A szanálhatóság értékelését és a szanálhatóság esetleges akadályainak megszüntetését érintő rendelkezések csoportszinten történő elvégzését rendezi.

A 149. §-hoz

A Felügyeletnek és a szanálási hatóságnak megfelelő módon kezelniük és orvosolniuk kell a teljes veszteségviselő képesség minimumkövetelményének és a szavatoló tőkére és a leírható, illetve átalakítható kötelezettségekre vonatkozó minimumkövetelményszint bármilyen megsértését. Mivel ezen követelmények nemteljesítése akadályozhatja az intézmény vagy csoport szanálhatóságát, azt is lehetővé kell tenni a szanálási hatóságok számára, hogy megtilthassanak bizonyos nyereségkifizetéseket, ha úgy ítélik meg, hogy egy intézmény nem felel meg a számára e törvény szerinti elvárt kombinált pufferkövetelményeknek.

A 150. §-hoz

A törvény a központi szerv és annak valamennyi tartósan kapcsolt, ugyanazon szanálás alá vonható csoporthoz tartozó hitelintézete vonatkozásában kiegészíti a szanálási eljárás megindítására vonatkozó feltételrendszert.

A 151. §-hoz

A rendelkezés a magyarországi székhelyű pénzügyi holding társaság, vegyes pénzügyi holding társaság vagy vegyes tevékenységű holding társaság szanálás alá vonására vonatkozó rendelkezéseket pontosítja.

A 152. §-hoz

Módosítja a szanálási kollégium feladatkörét.

A 153. §-hoz

Bővíti az európai szanálási kollégium feladatkörét, valamint meghatározza azokat az esetköröket, amikor az európai szanálási kollégium elnöki tisztjét a szanálási feladatkörében eljáró MNB látja el.

A 154. és 155. §-hoz

Szanálási intézkedésként tartalmazza a hitelezői feltőkésítést, melynek célja, hogy a csőd közeli helyzetben lévő intézmény tőkehelyzetét, hosszú távú életképességét elsősorban a tulajdonosoknak és az intézmény hitelezőinek teherviselésével állítsák helyre. Ezen eszköz nem alkalmazható az olyan követelésekre, amelyek biztosítékkal vannak ellátva vagy más módon garantáltak. A törvény az említett elvek keretén belül kiegészíti és részletesen meghatározza a hitelezői feltőkésítés alól kivett kötelezettségeket.

A 156. §-hoz

Ügyfélvédelmi okokból szabályokat állapít meg az alárendelt leírható, illetve átalakítható kötelezettségek lakossági ügyfelek részére történő értékesítésére, azok lehetséges kockázatai okán.

A 157-159. §-hoz

Új módszertant és szabályrendszert ír elő a szavatoló tőkére és a leírható, illetve átalakítható kötelezettségekre vonatkozó minimumkövetelményre. Az új szabályozás a korábbihoz képest részletesebb annak érdekében, hogy az intézmények és szerveztek számára előírt követelmények egy átláthatóbb és egységesebb módszerrel kerüljenek meghatározásra.

A szabályozás további célja, hogy megteremtse az egy pontból kiinduló (SPE), valamint a több pontból kiinduló (MPE) szanálási stratégia hatékonyabb alkalmazásának feltételeit. Ezek jelentősége a szanálási csoportoknál, szanálási kollégiumok alá tartozó intézménycsoportoknál jelentős. Az új szabályozás alapján a teljes kockázati kitettségérték és a teljes kitettség mérték százalékában egyaránt ki kell fejezni, és az intézménynek egyidejűleg kell teljesítenie a követelményeket, a gyakorlatban a szigorúbb értéket.

A jogszabály - a meghatározott feltételek fennállása esetén - mentesíti a minimumkövetelménynek történő megfelelés alól a biztosítékkal fedezett kötvényekből finanszírozott jelzáloghitel-intézeteket, amelyek ebben az esetben nem vesznek részt a szanálás alá vonható csoport szintű konszolidációban sem.

A módosítás részletezi, hogy mit kell, illetve mit lehet egy szanálás alá vonható szervezet leírható, illetve átalakítható kötelezettségének tekinteni; továbbá részletesen meghatározásra kerültek a kötelező, valamint a szanálási hatóság által mérlegelés során megállapítható alárendelés szabályai.

Az említett szanálási stratégiák rendszerébe jobban illeszkedő új számítási metodika alapján immár a szanálás alá vonható szervezetként azonosított intézmények és szervezetek esetében a szavatoló tőkére és a leírható, illetve átalakítható kötelezettségekre vonatkozó minimumkövetelmény csak a konszolidált szanálás alá vonható csoport szintjén alkalmazandó. Egyedi szintű minimumkövetelménynek csak a szanálás alá vonható szervezetnek nem minősülő intézményeknek vagy szervezeteknek kell megfelelniük.

Speciális követelményrendszer került meghatározásra a globálisan rendszerszinten jelentős intézmények, valamint azon intézmények tekintetében, amelyek nem tartoznak a legjelentősebb bankok közé, azonban esetleges fizetésképtelenségük rendszerszintű kockázatot jelentene.

A módosítás rögzíti, hogy a szanálás alá vonható szervezetnek nem minősülő szervezet a minimumkövetelményt szavatoló tőkeelemekkel és a részletesen rögzített feltételnek megfelelő kötelezettségekkel teljesítheti.

Külön előírásra került a minimumkövetelményekkel kapcsolatos mentesítési szabály, amely a központi szervekre és azokhoz tartósan kapcsolt hitelintézetekre vonatkozik.

Részletszabályok jelennek meg a szavatoló tőkére és a leírható, illetve átalakítható kötelezettségekre vonatkozó minimumkövetelmény meghatározásával kapcsolatban abban az esetben, ha határon átnyúló csoport esetén kell azt meghatározni. Ennek formája a korábbiakhoz hasonló többoldalú eljárás, a határozati forma pedig az együttes határozat.

Részletszabályokat határoz a szanálási hatóság és a Felügyelet közötti információáramlás folyamatával kapcsolatban; valamint szabályozza a minimumkövetelmény nyilvánosságra hozatalával kapcsolatos részletszabályokat.

Bevezeti a bizonyos nyereségkifizetések korlátozásában megnyilvánuló minimumkövetelmény-sértés esetére alkalmazható szankciót, amely mértéke a követelménysértés mértékéhez igazodik.

A 160. §-hoz

A hitelezői feltőkésítés olyan szanálási eszköz, melynek célja, hogy a csőd közeli helyzetben lévő intézmény tőkehelyzetét, hosszú távú életképességét elsősorban a tulajdonosoknak és az intézmény hitelezőinek teherviselésével állítsák helyre. A törvény vonatkozó rendelkezésének kiegészítése a hitelezői feltőkésítés eredményességét és az eszköz lehető legoptimálisabb felhasználását hivatott biztosítani, továbbá a megfelelő joghatás kiváltása érdekében a szanálási hatóság számára biztosít további intézkedési jogosultságot.

A 161. és 162. §-hoz

A módosítás célja, hogy az uniós hitelintézetek és befektetési vállalkozások megfelelő mértékű veszteségviselő képességgel rendelkezzenek. A módosító javaslatok felülvizsgálják a szanálási szabályokat, ezen belül az MREL (a szavatoló tőkére és a leírható, illetve átalakítható kötelezettségekre vonatkozó minimumkövetelmény) követelményszintet, valamint kidolgozzák a TLAC-ra (teljes veszteségviselő képesség) vonatkozó keretelveket a nemzetközi sztenderdeknek megfelelően.

A 163. §-hoz

Az intézmény tőkehelyzetének javítására szolgál a tőkeelemek leírására, valamint az intézmény részvényeivé történő átalakítása, melyre sor kerülhet önállóan és szanálási eszközzel együtt is. A törvény egyértelműsíti a szanálási hatóság feladatát, továbbá az intézmény tőkeelemeinek leírására, valamint az intézmény részvényeivé történő átalakítására vonatkozó jogosultság szanálási eszköztől független gyakorlását követően az érintett tulajdonosok és hitelezők érdekében szükséges megteendő intézkedéseket.

A 164. és 165. §-hoz

A módosítás célja, hogy az uniós hitelintézetek és befektetési vállalkozások megfelelő mértékű veszteségviselő képességgel rendelkezzenek. A módosító javaslatok felülvizsgálják a szanálási szabályokat, ezen belül az MREL (a szavatoló tőkére és a leírható, illetve átalakítható kötelezettségekre vonatkozó minimumkövetelmény) követelményszintet, valamint kidolgozzák a TLAC-ra (teljes veszteségviselő képesség) vonatkozó keretelveket a nemzetközi sztenderdeknek megfelelően.

A 166. §-hoz

A tőkeelemek leírása és átalakítása során gondoskodni kell arról, hogy a folyamat eredménye tartós legyen és az a jogszabályban meghatározott veszteségviselési sorrendet eredményezze. A releváns tőkeelemek átalakítása céljából előírható az intézmény számára, hogy bocsásson ki elsődleges alapvető tőkeelemeket a releváns tőkeelemek, illetve a leírható és átalakítható kötelezettségek tulajdonosai, birtokosai számára.

A 167. §-hoz

A tőkeelemek leírására, átalakítására vonatkozó szabályrendszer módosítása miatt az összevont alapon való alkalmazásra vonatkozó szabályok is pontosításra kerülnek.

A 168. §-hoz

Szükséges a szanálási hatóság intézmények és szervezetek bizonyos szerződéses kötelezettségeinek meghatározott időre történő felfüggesztését lehetővé tevő jogkörét kiigazítani és lehetővé kell tenni, hogy a szanálási hatóság ezt a hatáskörét már az intézmény vagy szervezet szanálás alá vonását megelőzően gyakorolhassa.

A 169. §-hoz

Másik EGT állam szanálási hatósága által alkalmazott intézkedésekre vonatkozó rendelkezést tartalmaz.

A 170. §-hoz

A módosítás kiigazítja a szanálási hatóságoknak az intézmények és a szervezetek bizonyos szerződéses kötelezettségeinek meghatározott időre történő felfüggesztésére irányadó hatáskörét. Lehetővé teszi a jogszabály, hogy a szanálási hatóság ezt a hatáskört már egy intézmény vagy szervezet szanálás alá vonását megelőzően gyakorolhassa, attól a pillanattól kezdve, amikor megállapítást nyer, hogy az intézmény vagy a szervezet csődhelyzetben van vagy valószínűleg csődbe jut, amennyiben nem áll azonnal rendelkezésre olyan magánszektorbeli intézkedés, amely a szanálási hatóság szerint észszerű időn belül megakadályozná az intézmény vagy a szervezet csődjét, és ha az említett hatáskör gyakorlását szükségesnek ítélik annak elkerüléséhez, hogy az intézmény vagy a szervezet pénzügyi helyzete tovább romoljon. E tekintetben lehetővé teszi a módosítás a szanálási hatóság számára, hogy akkor is gyakorolja a szerződéses kötelezettségek felfüggesztésére vonatkozó hatáskört, ha nincsen megelégedve az azonnal rendelkezésre álló, javasolt magánszektorbeli intézkedéssel. Lehetőséget biztosít a hatóság számára, hogy megállapítsa, hogy egy szanálási intézkedés a közérdeket szolgálja-e, hogy megválassza a legmegfelelőbb szanálási eszközt, valamint hogy biztosítsa egy vagy több szanálási eszköz hatékony alkalmazását. A felfüggesztés időtartamát legfeljebb két munkanapra kell korlátozni, de a szerződéses kötelezettségek felfüggesztését lehetővé tevő hatáskör alkalmazásának arányossága érdekében a szanálási hatóság számára a jogszabály biztosítja, hogy a felfüggesztés hatályát az egyes esetek körülményeit figyelembe véve határozza meg.

A 171. §-hoz

A szanálás alatt álló intézmény biztosított hitelezőinek birtokában levő hitelbiztosítékoknak a szanálás alatt álló intézmény eszközeivel összefüggésben történő érvényesítésére vonatkozó korlátozó rendelkezéseket nem indokolt alkalmazni a 98/26 EK irányelvvel összhangban kijelölt rendszerekkel vagy rendszerüzemeltetőkkel szembeni kötelezettségekre, vagy a központi bankokra, az engedélyezett központi szerződő felekre, vagy az európai felügyeleti hatóság által elismert harmadik országbeli központi szerződő felekre, mivel ezek csökkentik a fizetési és értékpapír elszámolási rendszerekben való részvétellel járó kockázatokat. pontosítása. A szanálási és felügyeleti hatóságok megfelelő információhoz való jogosultságát a meglévő rendelkezések kiigazításával szükséges biztosítani.

A 172. §-hoz

A szanálás alatt álló intézménnyel szerződéses viszonyban álló feleknek a szerződés felmondására vonatkozó jogaira vonatkozó rendelkezések.

A 173. §-hoz

A törvény kiegészítésének célja a határokon átnyúló szanálási esetek kezelése, ameddig az uniós jog vonatkozó szerződéses elismerési keretrendszere nem épül ki. Adódhatnak olyan helyzetek, amikor nem kivitelezhető az intézmények számára a szerződéses elismerésre vonatkozó záradéknak a kötelezettségekre vonatkozó szerződésekbe való belefoglalása. A hatékony határokon átnyúló szanálási folyamat lehetővé tétele érdekében a szanálási hatóság meghatározhatja a kötelezettségek azon kategóriáit, amelyek esetében indokolt lehet kivitelezhetetlenségre hivatkozni, e kereten belül pedig - a hatóság folyamatos tájékoztatása és kontrolja alatt - az intézmények állapítják meg, hogy a hitelezői feltőkésítésre vonatkozó záradéknak a szerződésekbe vagy szerződésosztályokba való beillesztése nem valósítható meg. Továbbá, annak biztosítása érdekében, hogy az intézmények és a szervezetek szanálhatósága ne sérüljön, azok a kötelezettségek, amelyek esetében a vonatkozó szerződéses rendelkezéseket nem illesztették be, nem ismerhetők el az MREL teljesítésére.

A 174. §-hoz

A bevezetett bizonyos nyereség kifizetések megtiltására vonatkozó jogkört nevesíti új szankcióként.

A 175. §-hoz

Rendezi a szanálási feladatkörében eljáró MNB hatósági eljárásainak a Magyar Nemzeti Bankról szóló törvényhez való viszonyát.

A 176. és 177. §-hoz

Kiegészíti a szanálási feladatkörében eljáró MNB értesítési és közzétételi kötelezettségeit.

A 178. §-hoz

Meghatározza a harmadik országbeli intézmények magyarországi fióktelepeinek Szanálási Alapba történő díjfizetését.

A 179. §-hoz

Átmeneti rendelkezések.

A 180. §-hoz

Jogharmonizációs záradék kiegészítése.

A 181. §-hoz

Módosítja a mellékletben szereplő, az egyedi és a csoportszintű szanálási terv minimális tartalmi elemeire vonatkozó rendelkezéseket, valamint technikai szabályokat állapít meg a nyereségkifizetések megtiltására.

A 182. §-hoz

Szövegcserés rendelkezések.

A 183. §-hoz

Hatályon kívül helyező rendelkezések.

14. A biztosítási tevékenységről szóló 2014. évi LXXXVIII. törvény módosítása

A 184. §-hoz

Lehetővé teszi a kölcsönös biztosító egyesületek számára, hogy megfelelő szavatolótőke-szint mellett a tárgyévi nyereség alapszabályban meghatározott részét visszajuttassák tagjaik részére.

A 185. §-hoz

Az ügyfelek számára átlátható és gyors kárrendezési folyamat érdekében előírja, hogy a biztosítók készítsenek a kárrendezés lényegi elemeit tartalmazó kárrendezési tájékoztatót, és azt honlapjaikon tegyék nyilvánosan elérhetővé.

A 186. §-hoz

A kötelező gépjármű-felelősségbiztosításról szóló 2009. évi LXII. törvényben szabályozásra kerülő e-kárbejelentő alkalmazhatósága miatt oldja fel a biztosítási titok megtartásának kötelezettségét az e-kárbejelentőt üzemeltető Magyar Biztosítók Szövetségével szemben.

A 187. §-hoz

Lehetővé teszi, hogy a szerződő fél elhalálozása esetén a hagyatéki eljárás lezárása előtt a vagyonbiztosítási szerződés fenntartásához elengedhetetlenül szükséges adatokat a biztosító kiadhassa az elhunyt közeli hozzátartozójának, illetve az érintett vagyontárgy birtokosának kérésére.

A 188. §-hoz

Az az (EU) 2019/2177 európai parlamenti és tanácsi irányelv átültetése érdekében további részletszabályokkal egészíti ki a határon átnyúló tevékenységet végző biztosítók és viszontbiztosítók engedélyezésére, illetve felügyeletére vonatkozó szabályokat.

A 189. §-hoz

Az az (EU) 2019/1935 bizottsági rendeletnek megfelelően módosítja a többes ügynök számára előírt felelősségbiztosítás, illetve vagyoni biztosíték legalacsonyabb összegét.

A 190. §-hoz

Az (EU) 2019/1935 bizottsági rendeletnek megfelelően módosítja az alkusz számára előírt felelősségbiztosítás, illetve vagyoni biztosíték legalacsonyabb összegét.

A 191. §-hoz

Kiegészíti a jogharmonizációs záradékot az (EU) 2019/2177 európai parlamenti és tanácsi irányelvvel.

A 192. §-hoz

Kiegészíti a jogharmonizációs záradékot az (EU) 2019/1935 felhatalmazáson alapuló bizottsági rendelettel.

15. A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény módosítása

A 193. §-hoz

A pénzügyi rendszerek pénzmosás vagy terrorizmusfinanszírozás céljára való felhasználásának megelőzéséről szóló (EU) 2015/849 irányelv, valamint a 2009/138/EK és a 2013/36/EU irányelv módosításáról szóló, 2018. május 30-i (EU) 2018/843 európai parlamenti és tanácsi irányelv (a továbbiakban: 5. irányelv) és a pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (a továbbiakban: Pmt.) 72/A. § rendelkezései közötti teljes összhang megteremtése érdekében szükségessé vált a Pmt. ezen szakaszának (kis terjedelmű) módosítása, kiegészítése. Az 5. irányelv 1. cikk 37. pontjának megfelelően a Javaslat kiegészíti a Pmt. 72/A. §-t egy új (8) bekezdéssel, amely rendelkezik arról, hogy a felügyeletet ellátó szerv a nemzetközi információcsere és együttműködés keretében tudomására jutott információkat kizárólag az információkat átadó szerv hozzájárulásával és az általa meghatározott célból fedheti fel.

16. A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény és egyes kapcsolódó törvények módosításáról szóló 2019. évi CXIX. törvény módosítása

A 194. §-hoz

A pénzmosás és a terrorizmus finanszírozása elleni szabályozás keretében létrehozandó központi adatbázisok felállítására a tervek szerint 2021 júniusára kerül sor. Ennek megfelelően szükséges az adatbázisok működéséhez kapcsolódó törvényi rendelkezések hatálybalépési határidejét 2021. június 1-re módosítani.

-----STARTING---POINT---VEGE---

17. Záró rendelkezések

A 195. §-hoz

Hatályba léptető rendelkezések.

A 196. §-hoz

Az Európai Unió jogának való megfelelésről szóló rendelkezések.