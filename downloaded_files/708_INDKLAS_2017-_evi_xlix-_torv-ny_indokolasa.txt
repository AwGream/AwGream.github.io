2017. évi XLIX. törvény indokolása

a csődeljárásról és a felszámolási eljárásról szóló 1991. évi XLIX. törvény, valamint az azzal összefüggő egyes törvények módosításáról

-----STARTING---POINT---ALTALANOS--- 

A törvény célja a csődeljárásról és a felszámolási eljárásról szóló 1991. évi XLIX. törvényben (a továbbiakban: Cstv.) a jogalkalmazásban problémát jelentő egyes rendelkezések pontosítása, a Cstv. belső és a kapcsolódó törvényekkel való koherenciájának biztosítása. A törvénymódosítás figyelembe veszi a bírói, valamint a felszámolói szakma javaslatait is. A törvénymódosítás az eljárási szabályok pontosítását tartalmazza, és a jogalkalmazó szervek által jelzett joghézagok megszüntetését célozza, a joggyakorlat egységesítését és ezzel az eljárások hatékonyabb és gyorsabb lefolytatását szolgálja.

A törvénymódosítás egyértelművé teszi a fizetésképtelenségi eljárásokban a zálogjogi bizományos, továbbá a hitelbiztosítéki nyilvántartásba bejegyzett biztosítéki célú vételi jog és biztosítéki célú jogátruházás jogosultjának helyzetét. Ez utóbbi jogszerzésre jogosultak tekintetében szükséges a hitelbiztosítéki nyilvántartás szabályainak kiegészítése is.

A törvénymódosítás a felszámolókra vonatkozó hatósági nyilvántartás szabályait is érinti, a felszámolók névjegyzékének adattartalmát pontosítja és egészíti ki, ezen túlmenően összehangolja a felszámolási ügyekben eljáró bíróság, valamint a felszámoló szervezeteket nyilvántartó hatóság feladatait, elősegíti a felszámolói szakma hatékonyabb állami felügyeletét és a felszámoló szervezetek hatósági ellenőrzését.

A felszámolási eljárások sikerét alapvetően befolyásolja az adós vagyonának hatékony és teljes összegyűjtése. Ennek érdekében a felszámoló szervezet feladatainak részletezése és egyéb törvények módosítása is szükségessé vált.

A törvénymódosítás a hitelbiztosítéki nyilvántartásba bejegyezhető hitelbiztosítéki nyilatkozatok körét kiegészíti a fiduciárius jellegű hitelbiztosítéki nyilatkozatokkal, nevezetesen azokkal, amelyek a nem lajstromozott ingóra vonatkozó tulajdonjognak, más jognak vagy követelésnek biztosítéki célból történő átruházására, vagy e vagyontárgyakra vonatkozó vételi jognak biztosítéki célból történő engedésére nem fogyasztó által vállalt szerződéses kötelezettséget tartalmaznak (a Polgári Törvénykönyvről szóló 2013. évi V. törvény 6:99. §-a szerint ugyanis a fogyasztó által tett ilyen tartalmú szerződéses jognyilatkozatok változatlanul semmisnek minősülnek). A fiduciárius hitelbiztosítéki nyilatkozatnak a hitelbiztosítéki nyilvántartásba történő bejegyzésére a szerződés alapján jogot szerző fél köteles, hiszen az ő érdeke az, hogy a csőd- és felszámolási eljárásban se kerülhessen a zálogjogosultnál kedvezőtlenebb helyzetbe. E hitelbiztosítéki nyilatkozat alapján a jogszerzés tényét és a jogot, illetve követelést átruházó, illetve a vételi jogot engedő személyét kell a nyilvántartásba bejegyezni, illetve utóbb a nyilatkozatot törölni, és ezekre lényegében ugyanazon szabályokat kell alkalmazni, amelyek a tulajdonjog-fenntartásra irányuló eladói nyilatkozat tekintetében is változatlanul irányadóak.

A törvénymódosítás - az adminisztrációs terhek csökkentése érdekében - lényegesen egyszerűsíti a hitelbiztosítéki nyilvántartásba bejegyzett jogosult vagy kötelezett jogutódlásának nyilvántartásban történő átvezetését az átalakulás és az egyesülés esetében. Ebben a két esetben a jogutód a jogelőd általános jogutódjának tekintendő, így szükségtelen előírni, hogy a közjegyző az egyes közjegyzői nemperes eljárásokról szóló 2008. évi XLV. törvény (a továbbiakban: Kjnp.) 36/P. §-a szerint jogviszonyonként határozzon az alanyváltozás tárgyában. Ezekben az esetekben elegendő olyan megoldást biztosítani, amely a közjegyző közreműködését az iratok vizsgálatára, a fél adatainak rögzítésére és - új jogintézményként - a jogelőd bejegyzéseihez (nyilatkozataihoz) való jogutódi hozzáférési jogosultság megadására szorítja. A fél halála, valamint jogutódlással történő megszűnése - átalakuláson és egyesülésen kívüli - egyéb eseteiben a változás hitelbiztosítéki nyilvántartási átvezetése során továbbra is a Kjnp. 36/P. §-át kell alkalmazni.

Ezzel összefüggésben módosul a hitelbiztosítéki nyilvántartásról szóló 2013. évi CCXXI. törvény, amelyben új jogintézményként a jogutódi hozzáférési jogosultság igénylésének szabályai is megalkotásra kerülnek. A jogutódi hozzáférési jogosultság biztosítása tárgyában a közjegyző végzést hoz, amely ellen kizárólag a jogutódlás által közvetlenül érintett személyek fellebbezhetnek. Az új jogintézmény bevezetésével lehetővé válik, hogy maguk a felek végezhessék el az átalakulás és egyesülés folytán bekövetkező változások hitelbiztosítéki nyilvántartási átvezetését, és ezáltal lényegesen egyszerűbbé, gördülékenyebbé és költséghatékonyabbá váljon az átvezetés menete. Az újonnan bevezetésre kerülő eljárás gyorsaságát és költséghatékonyságát kívánja fokozni az a rendelkezés, amely a jogutódi hozzáférési jogosultság biztosítása tárgyában hozott végzést elektronikus úton rendeli kézbesíteni a közjegyző által. Ennek érdekében a módosítás meghatározott körben lehetővé teszi az iratok hitelbiztosítéki rendszerben történő elektronikus kézbesítését és rögzíti ennek garanciáit.

-----STARTING---POINT---RESZLETES---

Az 1. §-hoz

Egyértelművé kell tenni azon eszközök csődvagyontól történő elkülönítését, amelyeket az adós - mint támogatásközvetítői feladatokat ellátó szervezet - elszámolási kötelezettséggel kapott államháztartási vagy nemzetközi forrásból, annak érdekében, hogy ezeket az eszközöket elkülönített kezelje és meghatározott befektetésekre, támogatásokra fordítsa. Ennek érdekében a Cstv. 4. §-ában a csődvagyon fogalma úgy módosul, hogy a fenti módon elkülönítetten kezelt, támogatási célú befektetett eszközök, részesedések, illetve a támogatottakkal szemben fennálló követelések sem tartoznak a csődvagyonba.

A 2. §-hoz

A biztosítéki célú vételi jog, illetve biztosítéki célú jogátruházás jogosultja ezeket a biztosítékokat a csődeljárás, illetve a felszámolási eljárás kezdeményezését követően akkor gyakorolhatja, ha az említett jogszerzésre jogosult ezt a nyilatkozatot bejegyeztette a hitelbiztosítéki nyilvántartásba, vagy pedig ha ingatlanra vonatkozóan vételi jogot kötött ki, azt bejegyeztette az ingatlan-nyilvántartásba, és ezzel összefüggésben azt is igazolni tudja, hogy ezt a követelését korábban valamely követelése biztosítékául kötötte ki.

A 3. §-hoz

Ha a csődeljárásban vagy a felszámolási eljárásban csak egyetlen hitelező vesz részt, célszerű kimondani, hogy őt egyben megilletik a hitelezői képviselő jogai is.

A 4. §-hoz

A Cstv. 6. § új (1e) bekezdése kifejezett felhatalmazást ad a csődeljárásban és a felszámolási eljárásban eljáró bíróságnak, továbbá a kirendelt felszámolónak, hogy a szükséges esetekben megkereshesse a személyi- és lakcímnyilvántartót az adós volt vezető tisztségviselője, valamit más olyan személyek lakcím- és értesítési cím adatainak megismerése érdekében, akiket a feladatai ellátása érdekében értesítenie kell, vagy a bírósági határozatokat kell neki kézbesíteni.

A Cstv. 6. § új (5b) bekezdése egyértelművé teszi, hogy mikor kezdődik a fellebbezés elbírálására vonatkozó határidő.

A Cstv. 6. § (7) bekezdésében - a bírák ügyterheinek csökkentése érdekében - bővülnek azok az esetkörök, amikor bírósági titkár önállóan is eljárhat, és bírói jóváhagyás nélkül határozatot hozhat. A módosítás értelmében bírósági titkár önállóan is elrendelheti a felszámolást nemcsak azokban az eljárásokban, ahol a felszámolás elrendelése a cégbíróság értesítése alapján, hivatalból történik, hanem azokban az esetekben is, amikor a felszámolást maga az adós kezdeményezi, vagy pedig ha az adós a hitelező követelését maga is elismerte vagy legalábbis nem vitatta. Az egyszerűsített felszámolások közül azokban az esetekben, amikor felhívás ellenére sincs olyan adat, amely alapján az adósnak a hitelezők között felosztható vagyona lenne, és az adós vállalkozás vezetője sem tett eleget a Cstv. 31. §-a szerinti iratátadási kötelezettségének, a felszámolást lezáró végzés meghozatalára bírósági titkár is jogosult lesz.

Az 5. §-hoz

Ha a jogi személy ellen alkalmazható büntető intézkedés miatt kellett a felszámolási eljárást felfüggeszteni, ez alatt az időszak alatt is köteles a felszámoló a közbenső mérlegkészítésére vonatkozó számviteli jogszabályokban részletezett kötelezettségének eleget tenni. A közbenső mérlegben azonban nem szerepelhet vagyonfelosztási javaslat, tekintettel arra, hogy később dől el, lesz-e olyan büntető intézkedés, amely érinti a csődvagyont.

A 6. §-hoz

Célszerű a Cstv.-ben egyértelművé tenni, hogy az adós (az adós vezető tisztségviselője), a hitelezők és a vagyonfelügyelő, illetve a felszámoló közötti kapcsolattartás során mely nyilatkozatokat kell írásban megtenni. Erre tekintettel egészül ki a Cstv. I. fejezete egy új 6/E. §-sal.

Az iratok postai úton történő kézbesítése esetén a hivatalos iratok kézbesítésére vonatkozó szabályokat kell alkalmazni (hasonló szabályt mond ki a törvénymódosítás, mint amit a végrehajtási eljárásokra nézve a bírósági végrehajtásról szóló törvény (Vht.))

A 7. §-hoz

A Cstv. 12. § (3) bekezdésének módosítása egyértelművé teszi, hogy zálogjogosulti bizományos kijelölése esetén ún. biztosított követelésnek kell tekinteni az adós vagyontárgyát terhelő zálogjoggal biztosított olyan a követelést is, amely követeléssel a zálogjogosulti bizományos nem rendelkezik. Ez az egyetlen olyan eset ugyanis, amikor a zálogjogosult és a biztosított követelés jogosultjának személye tipikusan nem esik egybe.

A Cstv. 12. § (3) bekezdésének módosítása továbbá kimondja, hogy a biztosított követelések közé kell sorolni a csődeljárás kezdeményezését megelőzően biztosítéki célból alapított vételi jog, illetve biztosítéki célú jogszerzés jogosultjának követelését is, ha ez a jogszerzés bejegyzésre került a hitelbiztosítéki nyilvántartásba, vagy pedig ha ingatlanra vonatkozóan vételi jogot kötött ki, azt bejegyeztette az ingatlan-nyilvántartásba, és a jogosult igazolni tudja ezzel összefüggésben azt is, hogy a vételi jogot valamely követelése teljesítésének biztosítékául kötötte ki korábban.

A 8. §-hoz

A Cstv. 26. § (3a) bekezdésének módosítása egyértelművé teszi, hogy ha az eljárást azért kell megszüntetni, mert az azt kezdeményező fél elállt a felszámolást kezdeményező kérelmétől, akkor az eljárást megszüntető végzésben rendelkezni kell a korábbi, okafogyottá vált végzések hatályon kívül helyezéséről is.

A Cstv. 26. §-ában az adós által a felszámolási eljárás legfontosabb készkiadásaira vonatkozó céltartalék alsó összeghatára valorizálást igényel. A módosítás értelmében a kötelező tartalékolás minimális összege 150 000 Ft-ra változik. A céltartalékot úgy kell megképezni, hogy az várhatóan fedezze az adóst a felszámolás elrendelésével összefüggésben terhelő, a felszámolást elrendelő végzésben megállapított költségeket, továbbá az adós tevékenységének lezárásával összefüggésben az iratok rendezésével, elhelyezésével és a vagyontárgyak megőrzésével összefüggő legszükségesebb költségekre. A tartalékképzésnél ezen felül figyelembe kell venni azt a bírósági döntést is, amely az adóst a felszámolás elrendeléséig felmerült költségekben marasztalja [lsd. a Cstv. 27. § új (1a) bekezdését.]

A 9. §-hoz

A Cstv. 27. § új (1a) bekezdéséhez: A bíróságoknak a költségjegyzék vezetésével összefüggő adminisztrációs terhei csökkentése érdekében a bíróság már a felszámolást elrendelő végzésben az adós vállalkozást az eljárást kezdeményező fél addig felmerült költségeinek (különösen az eljárási illeték, a közzétételi költségtérítés és a jogi képviselő munkadíja) megfizetésére kötelezi. Ezt az összeget a felszámolás elrendelésekor már ki kell fizetni az említett hitelező számára. A kifizetésre a felszámolási költségek között történő elszámolással kerül sor.

A Cstv. 27. § (2c) és (3) bekezdésében logikusabb elrendezésre kerülnek az adósnak a vele szemben érvényesíteni kívánt követelés vitatására vonatkozó szabályok. A (3) bekezdésben továbbá az adós részére címzett - a felszámolást megelőzően foganatosított írásos felszólítás tartalmi elemei, továbbá a felszólító levél postai úton történő eljuttatásának szabályai kerülnek kiegészítésre.

A 10. §-hoz

Az új felszámolói névjegyzékbe felvételre nem került felszámoló szervezetek csődeljárásban és felszámolási eljárásban új kijelölést nem kaphatnak, de a folyamatban lévő ügyeket végigvihetik. Számukra indokolatlan adminisztratív és pénzügyi teher, hogy felszámolói és vagyonfelügyelői szakképesítéssel, jogi és közgazdasági végzettséggel, valamint könyvvizsgáló képesítéssel rendelkezők mindegyikéből legalább 2-2 személyt kelljen folyamatosan foglalkoztatniuk. A módosítás ezért lehetővé teszi, hogy a fent említett képzettséggel, illetve szakképesítéssel rendelkező személyek közül 2-2 helyett 1-1 személy kötelező foglalkoztatására kerülhessen sor.

A Cstv. 27/A. § (7) bekezdés módosítása azokra az esetekre tekintettel szükséges, ha a másodfokú bíróság nem hagyja jóvá a felszámoló felmentéséről szóló elsőfokú határozatot. A másodfokú bíróság döntéséig a felmentett felszámoló még a tisztségében marad, de csak legszükségesebb, halaszthatatlan teendőket láthatja el, azaz pl. nem rendelkezhet az adós vagyonával. A felszámolót felmentő jogerős végzés ellen nincs helye felülvizsgálatnak.

A (7) bekezdés módosításával összhangban módosul a (10) bekezdés is. Az új (11) bekezdés a felmentett felszámoló részére a feladatátadás érdekében mérlegkészítési kötelezettséget ír elő, és szabályozza, hogy azt milyen határidőn belül kell elkészíteni és kinek kell megküldeni. Ennek a kötelezettségnek a megszegése esetén a felmentett felszámolót a bíróság bírsággal sújtja.

A 11. §-hoz

A Cstv. 27/C. § (2) bekezdés a) pont módosítása a felszámoló társaság köztartozás-mentességi követelményeit pontosítja.

Cstv. 27/C. § (4) bekezdés f) pontban a felszámolói névjegyzékben fel kell tüntetni a felszámoló szervezet által foglalkoztatott, felszámolóbiztosi tevékenységre jogosult személyek nyilvántartási számát, természetes személyazonosító adatait, lakcímadatait, a lakcímnyilvántartásba bejelentett értesítési címét, ez utóbbit természetesen csak akkor, ha van ilyen adat bejelentve. A névjegyzékbe be kell jegyezni továbbá a kötelező szakmai továbbképzésre jogosultak esetében a továbbképzés teljesítését igazoló tanúsítvány számát is.

Az új (4a) bekezdést az indokolja, hogy elegendő egyetlen §-ban kimondani a Cstv.-ben, hogy a felszámoló szervezetekről vezetett közhiteles hatósági nyilvántartások (felszámolók névjegyzéke, a felszámolók névjegyzékébe nem került, de tevékenységük folytatására még jogosult felszámoló szervezetek nyilvántartása, az állami felszámoló szervezetekről vezetett hatósági nyilvántartás) adatai közérdekből nyilvános adatnak minősülnek.

A felszámoló szervezettel szemben kiszabható bírságok mértékét a jogsértés jellegétől és súlyától függően, differenciáltan kell megállapítani, ennek érdekében a törvénymódosítás a Cstv. 27/C. § (5) bekezdésében valorizálja a bírság mértékét. Indokolt továbbá a bírsággal fenyegetett mulasztások körét kiegészíteni azokkal az esetekkel, ha a felszámoló szervezet nem teljesíti a vagyoni biztosítéknyújtási kötelezettségét vagy megszegi az elektronikus értékesítési rendszer használatával összefüggő, jogszabályban meghatározott kötelezettségeit.

A 12. §-hoz

A Cstv. 28. § (2) bekezdés f) pontjának módosítása nyilvánvalóvá teszi, hogy a felszámolási eljárás során a zálogjogosulti, alzálogjogosulti bizományost abban az esetben is fel kell hívni a zálogjoggal biztosított követelés bejelentésére, ha e követelésnek ő nem jogosultja, ahhoz ugyanis, hogy a felszámolási eljárás során a hitelezőket érintő követelést biztosított követelésként érvényesíthesse, e követeléseket is be kell jelentenie. A zálogtárggyal nem fedezett hitelezői követelések érvényesítésére a zálogjogosulti, alzálogjogosulti bizományos nem jogosult, kivéve, ha a biztosított követelések jogosultjai erre vonatkozóan őt meghatalmazzák.

Ugyancsak fel kell hívni a biztosítéki célú vételi jog, illetve a biztosítéki célú jogszerzésre jogosultat is a követelésének bejelentésére, hiszen ha ez a jogszerzési nyilatkozat bejegyzésre került a hitelbiztosítéki nyilvántartásba, (vagy vételi jog kikötése esetén az ingatlan-nyilvántartásba), a felszámolási eljárásban is a biztosított hitelezők privilegizált jogállása illeti meg.

A 13. §-hoz

A Cstv. 29. § (1) bekezdésében a felszámolás elrendeléséről értesítendő szervezetek elnevezése kerül pontosításra. A Cstv. 29. § (2) bekezdésében - a felszámolás tényének az ingatlan- nyilvántartásba történő feljegyzése érdekében - a törvény szabályozza, hogyan kell az erre irányuló bírósági megkereséshez az adatokat összegyűjteni, és hogyan történik a bírósági megkeresés adatainak megküldése az ingatlanügyi hatóságnak.

A 14. §-hoz

A felszámolás alatt álló vállalkozásnál sok esetben nincs készpénz, így a felszámoló kénytelen megelőlegezni a hatósági nyilvántartásokból történő adatszolgáltatás illetékét, illetve díját, amelynek következtében hitelezőjévé is válik az adósnak, ami összeférhetetlenségi helyzetet eredményez. Az adós vagyonának a felszámolási eljárásban történő eredményes és teljes körű felkutatása közérdek és hitelezővédelmi érdek, ezért a felszámoló megkeresésére ingyenesen kötelesek a megkeresett szervek a rendelkezésükre álló adatokat szolgáltatni. A módosítás az adatszolgáltatás határidejét is megszabja, annak érdekében, hogy a csődvagyonra vonatkozó információk az eljárás lefolytatásához rendelkezésre álljanak.

A TAKARNET rendszerből az adós ingatlanainak helyrajzi számára vonatkozó adatot ingyenesen kapja meg a felszámoló.

Azoknak a pénzügyi szervezetek a listáját és elérhetőségét, akik belföldön működnek, a pénzügyi szervezetek felügyeletét ellátó hatóság eljuttatja a bíróságok részére annak érdekében, hogy elősegítse a felszámolók vagyonkutatási feladatát.

A 15. §-hoz

A Cstv. 31. § (1) bekezdésének módosítása összefügg a 4. § új (4a) bekezdésével. A Cstv. 31. §-ában az adós volt vezetőjének feladatai közé tartozik az is, hogy külön kimutatást adjon azokról a vagyoni elemekről, amelyek a 4. § értelmében nem tartoznak a csődvagyonba, és köteles ezeket a felszámoló szervezetnek átadni. A felszámoló szervezet feladata, hogy a csődvagyon részét nem képező vagyoni elemeket kiadja a külön jogszabály alapján jogosult részére (lsd. ezzel összefüggésben a Cstv. 38. §-ának kiegészítését).

Az adós volt vezetőjének a felszámolás elrendelésétől számított három munkanapon belül értesítenie kell azokat, akiknek az adós vagyontárgyán

A volt vezető tisztségviselőnek tájékoztatást kell adnia a felszámoló részére a Cstv. 26. § (5) bekezdése alapján céltartalékként elkülönített pénzeszközökről, amely céltartaléknak a legszükségesebb felszámolási költségek céljára történő rendelkezésre tartását a Cstv. 26. § (5)-(6) bekezdés előírja az adós vezetője számára.

A 16. §-hoz

Amennyiben az adós vezetője nem értesíti a felszámolás elrendeléséről a zálogjoggal, végrehajtási joggal, illetve óvadékkal rendelkező jogosultakat, akkor ezt a felszámolónak kell teljesítenie.

A 17. §-hoz

A Cstv. 33/A. § szerinti keresetek a jogalkalmazásban sok problémát okoztak, ezért a joggyakorlat egységessé tétele és a jogalkotói szándék egyértelművé tétele érdekében a szabályozást át kellett tekinteni, és olyan megoldást kellett kidolgozni, amely eljárásjogi szempontból is jól értelmezhető. A Cstv. 33/A. §-ban továbbá egyes bekezdések sorrendjét célszerű megváltoztatni annak érdekében, hogy a § felépítése érthetőbb és logikusabb legyen.

Az (1) bekezdésben pontosításra került, hogy az adós volt vezetője ellen indítható megállapítási keresetnek mi a tárgya. A megállapítási keresetben azt kell tisztázni, hogy az adós volt vezetője a jogi személy fizetésképtelenségét fenyegető helyzetének bekövetkezését követően figyelembe vette-e a hitelezők összességének érdekeit, azaz azt, hogy az adós elleni hitelezői követelések fedezete ne csökkenjen. Ha nem vette figyelembe, ennek a ténynek akkor van jelentősége, ha ennek eredményeképpen az adós jogi személy vagyona csökkent, vagy ha a más olyan körülményt idézett elő, hogy a hitelezők teljes mértékben történő kifizetése meghiúsulhat.

A környezeti kárveszély okozásával, illetve a kármentesítés elmulasztásával kapcsolatban a környezetvédelmi jogszabályokra történik utalás, ezek határozzák meg ugyanis azokat a részletes kötelezettségeket, amelyek megszegése megalapozhatja a hitelezők felé fennálló polgári jogi felelősséget azon okból, hogy a kárelhárítási költségek és a kár bekövetkezte miatt a vagyon értékének csökkenése a hitelezők követeléseinek kifizetését meghiúsítja a felszámolási eljárásban.

A (2) és a (3) bekezdésbe kerültek át az értelmező rendelkezések az adós jogi személy vezetőjére, valamint a fizetésképtelenséggel fenyegető helyzet meghatározására vonatkozóan.

A (4) bekezdés pontosítja a megállapítási perben felhozható kimentési okokat. Új szabály, hogy a vezető kimentheti magát annak bizonyításával, hogy a fizetésképtelenséggel fenyegető helyzet bekövetkeztét követően nem vállalt az adós pénzügyi helyzetéhez képest indokolatlan üzleti kockázatot. Mentesül továbbá abban az az esetben is, ha azt bizonyítja, hogy az adott helyzetben az ilyen tisztséget betöltő személytől elvárható valamennyi intézkedést megtette a hitelezői veszteségek elkerülése, csökkentése, továbbá az adós gazdálkodó szerve intézkedéseinek kezdeményezése érdekében.

Az (5) bekezdésbe került át azon jogkövetkezmény megállapítása, ha az adós volt vezetője oly módon nehezítette meg a vele üzleti kapcsolatba kerülők számára az adós való pénzügyi helyzetének megismerését, hogy nem vagy nem megfelelően tett eleget a számviteli kötelezettségeinek, vagy a felszámolás elrendelését követően nem teljesítette a teljes körű vagyonleltár készítési, illetve vagyon- és iratátadási kötelezettségét a felszámoló részére. Ebben az esetben nem tényállási elem a vagyoncsökkenés, illetve a vezető mulasztása és a vagyoncsökkenés közötti okozati összefüggés. Ezt azt jelenti, hogy a hitelezőnek (vagy a felszámolónak) elegendő a vezetőt terhelő mulasztást bizonyítania. Ez alól ugyan a vezető kimentheti magát, de az (5) bekezdésben a bizonyítási teher is megfordul. Ennek megfelelően a vezetőnek az őt terhelő felelősség alóli kimentéshez azt kell bizonyítania, hogy vezetői tisztségének időtartama alatt nem következett be fizetésképtelenséggel fenyegető helyzet, vagy ha ilyen körülmény fennállt, a vezetési feladatai ellátása során a hitelezők érdekeit is figyelembe vette.

A (6) és (8) bekezdés: Annak érdekében, hogy minden érdekelt hitelező bekapcsolódhasson a folyamatban lévő megállapítási perekbe, a bíróság a keresetindításról értesíti a felszámolót, a felszámolónak pedig értesítenie kell a hitelezőket.

A (7) bekezdés módosítása: Ugyanazon vezetői magatartás elbírálására nem célszerű külön-külön pereket indítani, ezért ha már jogerős ítéletet hoztak a megállapítási perben, vagy az elsőfokú eljárásban már berekesztették a tárgyalást, ugyanazon ténybeli alapon, ugyanazon vezető ellen már nem indítható megállapítási kereset.

A (9) bekezdés: A biztosítéknyújtás elrendelése esetén annak formája kizárólag bírósági letétbe helyezett pénzösszeg lehet, tekintettel arra, hogy más esetekben a vagyoni biztosíték végrehajtása, illetve későbbi felosztása nehézségekbe ütközhet. A biztosítéknyújtás tárgyában hozott végzést külön is meg lehet fellebbezni.

A (10) bekezdés: Joghézagot pótló rendelkezés, hogyan történik a vagyoni biztosíték visszautalása, ha a megállapítási kereseteket a bíróság jogerősen elutasította.

A (11) és (12) bekezdés: A módosítás értelmében a felszámolási eljárás lezárása előtt nem lehet marasztalási keresetet indítani, és a most hatályos (7) bekezdés elhagyásra kerül, mert a gyakorlatban megoldhatatlan vagy súlyosan méltánytalan helyzetet eredményez a későbbi igényérvényesítők számára.

A felszámolás jogerős lezárását követően indítható marasztalási keresetek tárgyát összhangba kell hozni az (1) bekezdés szerinti keresetekkel. Nyilvánvaló ugyanis - és ezt követte a bírósági gyakorlat is - hogy az adós vezetőjét csak az általa okozott vagyoni hátrány mértékéig lehet kötelezni arra, hogy álljon helyt a felszámolási eljárásban meg nem térült követelések megfizetéséért.

A keresetindításra nyitva álló jogvesztő határidőt 60 napról 90 napra növeli meg a módosítás, a hitelezői igényérvényesítések megkönnyítése érdekében.

A (13) bekezdés: A marasztalási keresetekben a hitelezői követelések kielégítésének módját pontosítja, továbbá a vagyoni biztosíték felosztásáról is rendelkezik.

A (14) bekezdés: A Cstv. és a külön törvényekben a vezető tisztségviselők ugyanazon magatartásával összefüggő deliktuális felelősségi szabályok között meg kell teremteni az összhangot azokra az esetekre, ha a vezető irányítása alatt álló jogi személy felszámolási eljárással szűnik meg jogutód nélkül.

A 18. §-hoz

A Cstv. 36. §-ának a beszámítási jog korlátozásával összefüggő esetkörei kiegészítésre kerülnek az új Ptk. szerinti teljesítésátvállalásra, továbbá az adós tartozásainak elvállalására vonatkozó jognyilatkozatokkal. A kiegészítés az esetleges visszaélések megelőzését szolgálja.

A 19. §-hoz

A Cstv. 38. § (4) bekezdése kiegészül azzal a rendelkezéssel, hogy ha a szerződésen alapuló elővásárlási jogával nem él a jogosult a felszámolási eljárás során foganatosított értékesítéskor, akkor ez a joga megszűnik.

Cstv. 38. § új (5a) bekezdés: Ha a fiduciárius hitelbiztosíték kikötését bejegyezték a hitelbiztosítéki nyilvántartásba - vagy az ingatlanra biztosítéki céllal kikötött vételi jogot az ingatlan-nyilvántartásba -, az ilyen biztosítékkal rendelkező hitelező a zálogjogosultakra irányadó szabályok szerint kap kielégítést a felszámolási eljárásban.

A Cstv. 38. §-a kiegészül egy új (7) bekezdéssel, amely kimondja, hogy a felszámoló az adós iratanyagának rendezésével, kezelésével, tárolásával és elhelyezésével, valamint a vagyontárgyak őrzésével, állagmegóvásával kapcsolatos szolgáltatások igénybevétele érdekében milyen szempontok szerint köteles kiválasztani az összességében gazdaságilag legelőnyösebb ajánlatot tevő szolgáltatót. A felszámoló, a felszámolóbiztos, illetve ezek közeli hozzátartozói többségi részesedésével működő vállalkozások számára nem lehet ilyen megbízásokat adni. A szolgáltató igénybevételére és vele kötendő szerződés tartalmának kialakítására vonatkozó szempontrendszert a felszámoló dokumentálni köteles. Ez a szabály a felszámoló által kötött szerződéskötések átláthatóságát szolgálja.

A Cstv. 38. § új (8) bekezdése összefügg a Cstv. 4. és a 31. §-ának kiegészítésével. A csődvagyonba nem tartozó azon eszközöket, amelyeket az adós gazdálkodó szervezet vezetője ilyen megjelöléssel adott át a felszámoló részére, a felszámoló 30 napon belül köteles kiadni a külön jogszabály szerinti jogosultnak.

A 20. §-hoz

A fedezetelvonó szerződések felszámoló vagy hitelező általi megtámadásának esetkörei kiegészítést igényelnek egyes hitelbiztosítékokkal összefüggésben.

A 21. §-hoz

A Cstv. 46. § (4a) bekezdésében szabályozni kell azt az esetet is, ha a felszámolás alatt álló vállalkozásnál nem választanak hitelezői választmányt vagy hitelezői képviselőt. Ebben az esetben a hitelezők követelésarányosan számított többségének döntése irányadó az ott említett szerződések megkötésére.

A Cstv. 46. § (6) bekezdése kiegészül azzal, hogy a felszámoló a hitelezői igénybejelentéseket köteles írásban visszaigazolni a hitelezők számára. A módosítás a hitelezői érdekeket szolgálja és joggyakorlásukat segíti elő.

A 22. §-hoz

A Cstv. 49/A. § már most is tartalmazza, hogy a zálogtárgy sikertelen pályázati értékesítéseit követően a zálogjogosult megvásárolhatja a zálogtárgyat. Hiányzott azonban az a szabály, hogyan kell ilyenkor a zálogjogosulttal elszámolni, erre tekintettel kerül a 49/A. § kiegészítésre.

A Cstv. 49/A. § (1) bekezdés módosítása értelmében a felszámolási pályázati értékesítéskor alkalmazandó minimálárat kötelező közzétenni a pályázati értékesítési hirdetményben. A minimálár meghatározásának szabályait kormányrendelet tartalmazza.

A 23. §-hoz

A Cstv. 49/B. § már most is tartalmazza, hogy a zálogtárgy sikertelen árveréses formában történő értékesítéseit követően a zálogjogosult megvásárolhatja a zálogtárgyat. Hiányzott azonban az a szabály, hogyan kell ilyenkor a zálogjogosulttal elszámolni, erre tekintettel kerül a 49/B. § kiegészítésre.

A Cstv. 49/B. § (1) bekezdés módosítása értelmében a felszámolási árverés hirdetményben minimálárat kötelező közzétenni az árverési hirdetményben. A minimálár meghatározásának szabályait kormányrendelet tartalmazza.

A 24. §-hoz

A 49/D. § most hatályos szövege a gyakorlatban sok értelmezési problémát keletkeztetett, ezért a módosítás a szabályozást egyszerűbbé és áttekinthetőbbé teszi.

Az (1) bekezdésben felsorolásra kerül, hogy milyen jogcímeken lehet a zálogjogosultat megillető vételárból a zálogtárggyal összefüggő költségeket levonni. A levonások azt célozzák, hogy a zálogjogosult viselje a zálogtárgyhoz kapcsolódó ráfordításokat, továbbá a minimum felszámolói díjak finanszírozása érdekében a központi költségvetési megillető hányad is valorizálásra kerüljön. Az is pontosításra kerül, hogy a zálogértékesítés esetén a felszámolói díjelőlegre eső áfát is elszámolhatja a felszámoló.

Hiányzott a Cstv. 49/D. §-ából olyan elszámolási szabály, amelyet akkor kell alkalmazni, ha a zálogjogosult maga is részt vesz árverezőként vagy pályázóként az értékesítési eljárásban, és mint nyertes licitáló, ő jogosult megvásárolni a zálogtárgyat. Erre tekintettel egészül ki a Cstv. 49/D. §-a új (8)-(9) bekezdéssel.

A Cstv. 49/A. § új (2a) bekezdése egyértelművé teszi, hogy a felszámolási eljárás során az olyan követelésen alapított zálogjogot is létrejöttnek kell tekinteni, amely követelés a felszámolás kezdő időpontja előtti jogviszonyból származik, de csak az említett időpontot követően keletkezett, vagyis csak e későbbi időpontban válhatott a felszámolást megelőzően alapított zálogjog tárgyává. Ennek következtében a felszámolási eljárás megindulása után keletkező követelést is olyan zálogtárgynak kell tekinteni, amelyre a Cstv. 49/D. § (1) bekezdésében írt általános szabályok az irányadóak. Ezzel a törvény egyértelművé teszi, hogy a felszámolás megindulása előtt a jövőbeli követeléseken alapított zálogjog az adóst megillető azokra a követelésekre is kiterjed, amelyek a felszámolási eljárás megindulása után keletkeztek, illetve folytak be az adóshoz.

A Cstv. 49/D. §-ának (3) bekezdését érintő módosítást az önálló zálogjog intézményének újraszabályozása tette szükségessé. A módosítás azt célozza, hogy a zálogjoggal biztosított követelésekkel azonos elbírálás alá essen az önálló zálogjog is, amely a követelésre nem közvetlenül, hanem a biztosítéki szerződésben meghatározott biztosítéki célnak megfelelően nyújt fedezetet. Önálló zálogjog alapítása esetén ugyanis a biztosítéki szerződésben kell - egyebek között - azt a követelést is meghatározni, amelyre biztosítékként az önálló zálogjog szolgál. Az önálló zálogjog alapján tehát a biztosítéki szerződés szerint kielégíthető követelés az a követelés, amelyet ebben az esetben a biztosított követeléssel azonosan kell megítélni a Cstv. hivatkozott szabályának alkalmazása során.

A 25. §-hoz

Elektronikus árverés esetén felesleges a második árverési forduló meghirdetése, tekintettel arra, hogy az árverseny alapján az egyfordulós elektronikus licitálás is biztosítja az árversenyt a felszámolási elektronikus értékesítési szabályok szerint. Erre tekintettel a második értékesítési fordulóra vonatkozó rendelkezés elhagyásra kerül a Cstv. 49/E. § (2) bekezdéséből.

A 26. §-hoz

A Cstv. 51. § (1) bekezdés módosításához: A felszámolási eljárásokban is indokolatlanul rövid a felszámoló mulasztása vagy jogszabálysértése esetén a kifogás benyújtására nyitva álló határidő, a módosítás ezt 8 napról 15 napra emeli.

A jogalkalmazás egységesítése érdekében egyértelmű szabály szükséges arra vonatkozóan, hogy a kifogást kivel szemben kell benyújtani.

Ha a kifogást a bíróság megalapozottnak találja, de a felszámoló nem járt el felróhatóan, a kifogásolást elbíráló határozatban a bíróság mentesíti a felszámolót azon költségek viselése alól, amely költségek a kifogást benyújtó félnél merültek fel. Ezekben az esetekben a kifogást benyújtó fél költségeit a felszámoló a felszámolási költségek között elszámolva fizetheti ki.

A Cstv. 51. § (4) bekezdése kiegészül a kifogást elbíráló bírósági végzés ellen benyújtott fellebbezés elbírálására vonatkozó határidővel, továbbá azzal, hogy külön is meg lehet fellebbezni a végzésnek azt a részét, amely megengedi vagy elutasítja a felszámoló arra vonatkozó kérelmét, hogy a kifogásnak helyt adó végzésben őt terhelő költségeket kifizethesse az adós vagyonából, felszámolási költségként.

A 27. §-hoz

A felszámoló szervezet többszöri bírságolása a felszámolók névjegyzékéből történő törlést, illetve más jogkövetkezményt vonhat maga után, ezért ezeket ezért a bíróságnak meg kell küldenie a felszámoló szervezetet nyilvántartó hatóságnak.

A 28. §-hoz

A Cstv. 52. § (2) bekezdésében a gyakorlati tapasztalatokat figyelembe véve kell meghatározni, hogy a folyamatban lévő perek miatt milyen esetekben nem időszerű a felszámolási zárómérleg elkészítése.

A 29. §-hoz

A felszámoló szervezet ellen indított kártérítési keresetekre vonatkozóan állapítja meg a kizárólagos illetékességi szabályt.

A 30. §-hoz

A Cstv. 56. § (1) bekezdése a hitelezői joggyakorlásának elősegítése érdekében kimondja, hogy a felszámoló köteles a felszámolási zárómérleghez kapcsolódó szöveges jelentést is megküldeni a hitelezőknek.

A Cstv. 56. § (3) bekezdésének kiegészítése joghézag megszüntetését célozza. A jelenlegi bírósági gyakorlat alapulvételével a módosítás rendezi, hogy a zálogtárgy értékesítésének elmaradása esetén hogyan kell a hitelezői igényeket rendezni a felszámolási zárómérlegben és vagyonfelosztási javaslatban.

A 31. §-hoz

A Cstv. 57. § (1) bekezdés b) pontjának módosítása azért vált szükségessé, mert a Cstv. 49/D. § (2) bekezdése módosult. A módosítás rendezi, hogy a 49/D. § (1) bekezdése szerint a zálogtárgy értékesítéskor a zálogjogosultnak járó összegből elkülönített tartalékot a felszámolási eljárás végén kell felhasználni a zálogjogosult számára, a korábban még ki nem egyenlített követeléseire.

A Cstv. 57. § (2) bekezdésben a felszámolási költségek között a munkavállalók munkaviszonyának megszüntetésével összefüggésben a munkáltatót terhelő fizetési kötelezettségeket indokolt azonosan kezelni, függetlenül attól, hogy a jogviszony megszüntetése szabályszerűen vagy jogellenesen történt.

A Cstv. 57. § (2) bekezdésében továbbá egyértelművé kell tenni, hogy a felszámoló számára a 49/D. § (1) bekezdése, valamint az 50. § (6) bekezdés alapján kifizetett díjelőleget is felszámolási költségként kell elszámolni.

A Cstv. 57. § (2) bekezdése a Cstv. 51. §-ának módosításával összefüggésben kiegészül azzal, hogy a felszámoló felszámolási költségként veheti fel és számolhatja el azokat a kiadásait, amelyek megfizetése alól a bíróság - az 51. § (3a) bekezdése szerinti körülményekre tekintettel - mentesítette.

A 32. §-hoz

A Cstv. 60. §-a kiegészül a felszámolási eljárást befejező végzés ellen benyújtott fellebbezés elbírálásának határidejével.

A 33. §-hoz

A módosítás az eljáró bíróság hatáskörére és illetékességére történő utalás tekintetében, továbbá annak érdekében szükséges, hogy a bekezdés tegye egyértelművé, hogy a bírósághoz nem megállapítási, hanem marasztalás iránti keresetet kell benyújtani, továbbá ha a keresetindítás sikeres, akkor a keresetet indító hitelező - felszámolási eljárásban nyilvántartásba vett, de a felszámolási eljárásban ki nem elégített - követelésének megfizetésére kötelezi a bíróság a minősített többségi befolyással rendelkező tagot.

A 34. §-hoz

A Cstv. 63/A. §-a az eljáró bíróság hatáskörére és illetékességére történő utalással egészül ki, továbbá szövegpontosítások is szükségesek. A felszámoló keresetindítási jogának ezekben az esetekben nincs értelme, mert a kereseti kérelem tárgya nem az adós csődvagyonával függ össze, a pernyertesség esetén a volt tag korlátlan felelősségének megállapítására irányul. Erre tekintettel a felszámoló keresetindítási joga elhagyásra kerül a bekezdés szövegéből.

A 35. §-hoz

A Cstv. 63/B. § (6) bekezdésének módosítása összefügg a Cstv.-nek a jelen törvénymódosítás által beiktatott 27. § új (1a) bekezdésével. Ha ugyanis a felszámolást kezdeményező hitelezőnek az eljárás kezdeményezésével kapcsolatban felmerült költségei a 21. § új (1a) bekezdés szerinti döntést követően megtérültek, akkor okafogyottá válik ugyanezen költségek megtérítésére kötelezni a felszámolt gazdálkodó szervezet vezető tisztségviselőjét. A Cstv. 63/B. § (6) bekezdés c) pontjában a felszámoló is kérheti a díjkülönbözet megtérítését, tekintettel arra, hogy a központi költségvetésből összesen 150 000 Ft minimumdíjra jogosult, de az egyszerűsített felszámolási eljárásokban 300 000 Ft a minimumdíja.

A Cstv. 63/B. § (3) bekezdésében törvényi szinten is kimondásra kerül, hogy ha az adósnak az egyszerűsített felszámolási időszakában nem volt sem bevétele, sem kiadása, akkor a felszámolónak nem kell közbenső mérleget készítenie.

A Cstv. 63/B. § (7) bekezdésében egyértelművé válik, hogy mivel a Fővárosi Törvényszék a központi költségvetés javára hajt be követelést, a végrehajtási költséget is a központi költségvetés fizeti meg az adóhatóságnak, ha az az adós volt vezetőjétől sem térülne meg.

A 36. §-hoz

A Cstv. 66. § (2a) bekezdésének kiegészítése a következők miatt indokolt:

Ha az adós felszámolását a hitelező kérte, de a bíróság azt nem rendelte el, a hitelező köteles lesz az ideiglenes vagyonfelügyelő eljárásával összefüggő költséget a polgári jogi felelősségi szabályok szerint megtéríteni.

Ha több felszámolási kérelmet nyújtottak be, csak egyszer kell az ideiglenes vagyonfelügyelő kirendelése iránt intézkedni és az ezzel összefüggő költségeket az állammal megelőlegeztetni.

Az eljárás egyszerűsítése érdekében az ideiglenes vagyonfelügyelő díjának a központi költségvetésből történő megelőlegezését az eljáró bíróság kezdeményezi.

A Cstv. 66. § (4) bekezdésében az állami felszámolóra vonatkozó kizárási okok pontosításra kerülnek.

A Cstv. 66. § új (6a) bekezdése egyértelművé teszi, hogy az állami felszámoló szervezetnek és azok foglalkoztatottjainak meg kell felelniük azoknak a jogszabályi feltételeknek, mint amit a felszámolói névjegyzékbe vett felszámolóknak is teljesíteniük kell.

A 37. §-hoz

A Cstv. új 83/R. §-ában az átmeneti rendelkezések szerint a már folyamatban lévő eljárásokban a módosuló rendelkezéseket értelemszerűen a törvénymódosítás hatályba lépését követően megtett eljárási cselekményekre már alkalmazni kell. A nem eljárási cselekményeket szabályozó módosításoknak pedig akkor van relevanciája, ha a módosítással érintett tény vagy körülmény a módosítás hatálybalépését követően következik be.

Sajátos átmeneti szabályok kerülnek megalkotásra a Cstv. 4/B. §-ával, 12. § (3) bekezdésével, 29-30. §-ával, 31. § (1) bekezdés h) pontjával, 33/A. §-ával, 36. § (1) bekezdésével, 38. § (5a)-(5b) bekezdésével, 40. §-ával, 48. § (2) bekezdésével, 49. § (6) bekezdésével, 49/A. § (5) bekezdésével, 49/B. § (7) bekezdésével, 49/D. § (3) bekezdésével, 49/D. §-ával, 57. § (1) bekezdés b) pontjával összefüggő módosításokra. Ezeknek az indoka, az, hogy a módosítások kihatnak az eljárás kezdetétől érvényesítendő hitelezői jogokra vagy már az eljárások megindításakor alkalmazandó intézkedéseket mondanak ki.

A felszámolási eljárásban az elővásárlási jog érvényesítésére vonatkozó szabályokat a módosítás hatályba lépését követően elrendelt felszámolási eljárásokban kell alkalmazni.

Az újraszabályozott Cstv. 33/A. § rendelkezéseit a törvénymódosítás hatálybalépését követően kezdeményezett megállapítási és az azokat követő keresetekben lehet először alkalmazni. A már folyamatban lévő pereket tehát még a régi szabályok szerint kell végigvinni. A felszámoló szervezeteknek a törvénymódosítás által nyilvántartani rendelt adataikat 2017. október 1-jéig kell bejelenteniük a hatóságnak.

A 38. §-hoz

Jogharmonizációs rendelkezést tartalmaz, továbbá tájékoztatást tartalmaz arról, hogy a belső piaci szolgáltatási irányelv 15. cikk (7) bekezdésében előírt notifikáció megtörtént.

A 39. §-hoz

Szövegcserés módosítások.

A 40. §-hoz

Hatályon kívül helyező rendelkezések.

A 41. §-hoz

Az illetéktörvény 43. § (8) bekezdése kiegészül arra tekintettel, hogy a jogorvoslati illeték visszatérítésre kerülhessen, ha a kifogásnak a másodfokú bíróság helyt adott.

Az illetéktörvény 62. § (1) bekezdés v) pontjában pontosan megjelölésre kerülnek az illetékfeljegyzési joggal érintett perek..

A 42. §-hoz

Az ingatlan-nyilvántartási igazgatási-szolgáltatási díjakat szabályozó 1996. évi LXXXV. törvény 32/E. § kiegészítése értelmében a felszámolás tényének az ingatlan-nyilvántartásba történő bejegyzése tárgyában lefolytatott hatósági eljárás díját utólagos esedékességgel kell megfizetni. Ezt a díjat ugyanis az adós vagyonából fizeti meg a felszámoló, felszámolási költségként. Ha az ingatlant a felszámolási eljárás során értékesítik (ez a tipikus eset) a felszámoló a bevételből felszámolási költségként elszámolva fizeti meg a díjat az ingatlanügyi hatóság számára. Ha a felszámolási eljárás úgy fejeződik be, hogy az ingatlant nem értékesítik, a felszámolás tényének törlésére irányuló kérelem benyújtásakor kell megfizetni a halasztott esedékességű díjat is.

A 43. §-hoz

A külföldi székhelyű vállalkozások magyarországi fióktelepeiről és kereskedelmi képviseleteiről szóló 1997. évi CXXXII. törvény (a továbbiakban: Fkt.) 11. §-ának kiegészítése egyértelművé teszi, hogy a fióktelep tevékenységével kapcsolatos ügyekben az anyavállalkozás ellen is indíthatók a magyar joghatóság alapján eljárások.

Az Fkt. 11. §-ában továbbá az is egyértelművé válik, hogy a fogyasztói szerződésekkel összefüggésben magyar bíróság eljárhat azokban az ügyekben is, amikor az eljárásokat nem maguk a fogyasztók, hanem a fogyasztók érdekében erre feljogosított szervezetek kezdeményezik, ide értve azokat a pereket is, amelyekben a per tárgya a fogyasztói szerződések tisztességtelen szerződéses feltételei érvénytelenségének megállapítása. A törvénymódosítás továbbá abban is eligazítást ad a joggyakorlat számára, hogy a fogyasztók érdekei miatt nem lehet egyéb joghatósági okra hivatkozni, valamint ezekben az ügyekben a joghatósági kikötés nem eredményezheti azt sem, hogy a belföldi fogyasztót ne Magyarországon pereljék, hanem külföldön.

A pénzügyi fióktelepre vonatkozó rendelkezések kiegészítésre kerülnek annak érdekében, hogy a fióktelep működéséből származó jogvitákra, valamint a fogyasztók polgári jogi igényeinek érvényesítésére, illetve a fogyasztói szerződések tisztességtelen szerződéses feltételei érvénytelenségének megállapítására irányuló perekben érvényesülő joghatósági szabályok azokban az esetekben is alkalmazandóak legyenek, ha az ügyletet ugyan nem a Magyarországon bejegyzett fióktelep cégneve alatt kötötték belföldön, de az ennek a fióktelepnek a működési körében jött létre. Ezekben az esetekben is irányadók tehát a magyar joghatóságot megalapozó szabályok annak érdekében, hogy magyar bíróságok eljárására akkor is sor kerülhessen, ha a szerződéskötéskor a fióktelep képviselői minőségben járt el.

A 44. §-hoz

A cégeljárási törvény (Ctv.) most hatályos 118/B. §-ának szövegében nem értelmezhető a „hitelezői érdekek sérelmére” vonatkozó vélelem tartalma. Ehelyett azt kell kimondani, hogy ha a kényszertörlési eljárást végelszámolás előzte meg, és a volt vezető tisztségviselő nem teljesítette vagy nem megfelelően teljesítette a számviteli, adójogi kötelezettségeit vagy megszegte a végelszámoló számára történő iratátadási kötelezettségét, akkor azt is neki kell bizonyítania, hogy a vezető tisztségviselői jogviszonya alatt nem következett be vagyonvesztés. Ugyanez a szabály irányadó, ha a számviteli és adójogi kötelezettségeket maga a végelszámoló nem teljesítette vagy pedig nem tett eleget a végelszámolói tisztségéből eredő, jogszabályban meghatározott tájékoztatási feladatainak. Ez utóbbi esetben a vezető tisztségviselő csak abban az esetben tud mentesülni, ha bizonyítja a (4) bekezdésben említett mentesülési körülményeket, ezen felül pedig azt is, hogy a tisztsége alatt nem következett be vagyonvesztés. Ez a bizonyítási teher azért terheli a volt vezetőt, illetve a végelszámolót, mert a szabályszerű számviteli mérlegek és iratok hiányában külső személyek nem tudják megállapítani, hogy volt-e tényleges vagyonvesztés, és ha igen, az miből adódott.

A Ctv. 118/B. § új (7) bekezdése a Ptk., valamint a környezetvédelmi törvényben megállapított szerződésen kívüli kártérítési felelősségi szabály érvényesíthetősége érdekében kerül be nemcsak a Cstv. 33/A. §-ába, hanem a Ctv. 118/B. §-ába is.

A Ctv. 118/B. §-ának módosítása ezen kívül hasonló jogi pontosításokat tartalmaz, mint amit a jelen törvénymódosítás a Cstv. 33/A. §-ának szövegében is átvezet.

A 45. §-hoz

A befektetési szolgáltatók a csődeljárásról és a felszámolási eljárásról szóló törvényben meghatározott felszámoló szervezetek vonatkozásában felmentést kapnak az értékpapírtitok megtartásának követelménye alól, és kötelesek lesznek adatot szolgáltatni a felszámoló szervezeteket nyilvántartó hatóság számára. A hatóság ugyanis hatósági ellenőrzés keretében megvizsgálja, hogy a felszámoló szervezet a jogszabályokban meghatározott, a tevékenysége folytatásához elengedhetetlenül szükséges pénzügyi biztosítékkal folyamatosan rendelkezik-e. A felszámolók névjegyzékéről szóló kormányrendelet értelmében ilyen pénzügyi biztosítéknak tekinthetők többek között az értékpapírszámlán kezelt pénzügyi eszközök is, ezért szükséges e tekintetben az említett szerződések adatainak a hatósági ellenőrzés céljaira történő rendelkezésre bocsátása.

A 46. §-hoz

A módosítás - az adminisztrációs terhek csökkentése érdekében - lényegesen egyszerűsíti a hitelbiztosítéki nyilvántartásba bejegyzett jogosult vagy kötelezett jogutódlásának nyilvántartásban történő átvezetését az átalakulás és az egyesülés esetében. Ebben a két esetben a jogutód a jogelőd általános jogutódjának tekintendő, így szükségtelen előírni, hogy a közjegyző az egyes közjegyzői nemperes eljárásokról szóló 2008. évi XLV. törvény (a továbbiakban: Kjnp.) 36/P. §-a szerint jogviszonyonként határozzon az alanyváltozás tárgyában. Ezekben az esetekben elegendő olyan megoldást biztosítani, amely a közjegyző közreműködését az iratok vizsgálatára, a fél adatainak rögzítésére, valamint - új jogintézményként - a jogelőd bejegyzéseihez való (általános) jogutódi hozzáférési jogosultság megadására szorítja, míg a bejegyzett jogviszonyok tekintetében a változás átvezetését a felekre hagyja. A közjegyző az alanyváltozás nyilvántartási rögzítése és a jogutódi hozzáférési jogosultság megadása tárgyában a hitelbiztosítéki nyilvántartásról szóló 2013. évi CCXXI. törvény (a továbbiakban: Hbnytv.) újonnan beiktatott 24/A. §-a szerinti eljárásban dönt.

A fél halála, valamint jogutódlással való megszűnése átalakuláson és egyesülésen kívüli egyéb eseteiben a változás hitelbiztosítéki nyilvántartási átvezetése során továbbra is a Kjnp. 36/P. §-át kell alkalmazni, azzal a kiegészítéssel, hogy, ha fél a kérelemhez nem csatolta a cégjegyzékbe bejegyzett szervezet cégmásolatát, akkor azt a közjegyző köteles elektronikus úton beszerezni a cégbíróságtól.

A módosítás az esetleges értelmezési bizonytalanságok elkerülése érdekében a rendelkezés tartalmával összhangba hozza az alcím címét, egyértelművé téve, hogy az ott szabályozott rendelkezés nem a jogutód személyének megállapításával kapcsolatos szabályokat rögzít, hanem a jogutódlásra tekintettel történő hitelbiztosítéki nyilvántartásba vétel menetét határozza meg.

A fent említett módosításokra tekintettel a szükségtelenné váló szövegrészek hatályon kívül helyezésre kerülnek a Kjnp.-ből.

A 47. §-hoz

A módosítás kiegészíti a hitelbiztosítéki rendszer működtetésével kapcsolatos rendelkezéseket a közjegyző által elektronikusan kézbesíteni rendelt iratok kézbesítésének szabályaival. Ilyen iratnak tekintendő a Hbnytv. 24/A. §-a szerinti adatváltozás nyilvántartási rögzítése és jogutódi hozzáférési jogosultság biztosítása tárgyában hozott közjegyzői végzés.

A rendelkezés értelmében az elektronikus iratokhoz a címzett (regisztrált felhasználó) a regisztrációjához tartozó felhasználói felületről férhet hozzá, és az irat átvételéhez az átvételi elismervényt minősített elektronikus aláírásával és minősített időbélyegzővel történő ellátása szükséges. Ha a címzett az elektronikus iratot annak hozzáférhetővé válásától számított nyolc munkanapon belül elmulasztja átvenni, akkor az iratot a hozzáférhetővé válást követő nyolcadik munkanapon a MOKK honlapján hirdetmény útján kell kézbesíteni. A rendelkezés értelmében a kézbesítéshez fűződő joghatályok a hirdetmény közzétételét követő napon beállnak. Meghatározásra kerülnek a MOKK honlapján közzétételre kerülő hirdetmény kötelező tartalmi elemei, melyek közül a legfontosabb garanciáliselem, hogy a hirdetmény szövegében tájékoztatást kell adni arról, hogy az irat a hirdetmény közzétételét követő napon kézbesítettnek tekintendő.

A Ptk. módosítása lehetővé tette, hogy meghatározott körben (a fogyasztókkal kötött hitelmegállapodások kivételével) érvényesen alapíthatók legyenek fiduciárius hitelbiztosítékok. Ezeknek a hitelbiztosítékoknak a csőd- és felszámolási eljárás keretében való kezelése szükségessé tette, hogy azok a hitelbiztosítéki nyilvántartásban is megjelenjenek, hiszen ezeket is biztosítéki célból alapították, így elkerülhetetlen, hogy a zálogjog alapításához hasonlóan harmadik személyek számára is megállapítható legyen e minőségük.

A bejegyzés elmulasztása e hitelbiztosítékok létrejöttét - a zálogjogtól eltérően - nem érinti ugyan, de a mulasztónak a csőd- és felszámolási eljárásban a helyzete elnehezül, és a bejegyzés nélküli jogügyletével nemcsak annak biztosítéki célját, de adott esetben magát a jogszerzését sem tudja érvényre juttatni.

A módosítás ennek megfelelően kiegészíti a hitelbiztosítéki nyilvántartásba bejegyezhető hitelbiztosítéki nyilatkozatok körét azon fiduciárius jellegű hitelbiztosítéki nyilatkozatokkal, amelyek nem lajstromozott ingóra vonatkozó tulajdonjognak, más jognak, valamint követelésnek biztosítéki célból történő átruházására, vagy e vagyontárgyakra vonatkozó vételi jognak biztosítéki célból történő engedésére nem fogyasztó által vállalt szerződéses kötelezettséget tartalmaznak. A Ptk. 6:99. §-a szerint ugyanis a fogyasztó által tett ilyen tartalmú szerződéses jognyilatkozatok változatlanul semmisnek minősülnek. Az érintett hitelbiztosítéki nyilatkozatnak a hitelbiztosítéki nyilvántartásba történő bejegyzése értelemszerűen annak a szerződő félnek a kötelezettsége, amely a szerződés alapján jogot szerez, és ekként érdeke, hogy a csőd- és felszámolási eljárásban se kerülhessen a zálogjogosultnál kedvezőtlenebb helyzetbe. E hitelbiztosítéki nyilatkozat alapján a jogszerzés tényét és a jogot, illetve követelést átruházó, illetve a vételi jogot engedő személyét kell a nyilvántartásba bejegyezni, lényegében ugyanazon szabályok alkalmazása mellett, mint amelyek a tulajdonjog-fenntartásra irányuló eladói nyilatkozat tekintetében is irányadóak. E nyilatkozat bejegyzése elmaradásának, illetve elmulasztásának jogkövetkezményeit a Cstv. 38. §-t és 40. § (1) bekezdését érintő módosítások tartalmazzák.

A Hbnytv. új 24/A. §-a szerint a jogutódlás miatti alanyváltozás hitelbiztosítéki nyilvántartási átvezetése kétféleképpen történik: átalakulás és egyesülés esetén nem a közjegyző, hanem maguk a felek végzik a változás jogviszonyonként történő átvezetését, így a közjegyző közreműködése alapvetően az ehhez szükséges jogutódi hozzáférési jogosultság biztosítására szorítkozik. A fél halála, vagy jogutódlással való megszűnése - átalakuláson és egyesülésen kívüli -egyéb eseteiben továbbra is a Kjnp. 36/P. §-a marad irányadó, azaz a nyilvántartásba bejegyzett jogviszonyok tekintetében változatlanul a közjegyző vezeti át a jogutódlás folytán bekövetkezett alanyváltozást.

Átalakulás és egyesülés esetén a módosítás nyomán egyszerűsödik az átvezetés menete: akár a jogutód, akár a bejegyzett jogosult vagy kötelezett a jogutódlás bejelentésekor a megfelelő elektronikus adatlap kitöltése és a rendszer e célra biztosított online felületén történő továbbítása útján jogutódi hozzáférési jogosultságot igényelhet. A kérelmezőnek a jogutódlás tényét a törvényben meghatározott módon kell igazolnia; valamint a közjegyzői díjszabásról szóló 14/1991. (XI. 26.) IM rendeletben meghatározott összegű közjegyzői díjat a kérelem benyújtását követő 8 napon belül, külön felhívás nélkül meg kell fizetnie. A cégjogi szabályokkal összhangban a módosítás arról is rendelkezik, hogy, ha a cégjegyzékbe bejegyzett szervezet nem mutatja be a közjegyző előtt a cégmásolatot, akkor azt a közjegyző köteles a cégbíróságtól elektronikus úton beszerezni.

A kérelem egyéb hiányossága, valamint a közjegyzői díj előírt határidőn belüli megfizetésének elmulasztása esetén a közjegyző a kérelmet indokolt végzéssel elutasítja.

A közjegyző az alanyváltozás nyilvántartásban történő rögzítése és a jogutódi hozzáférési jogosultság megadása tárgyában végzéssel határoz. A kérelemnek helyt adó végzés esetén a közjegyző rögzíti a jogutód adatait a rendszerben, aktiválja a jogutódként rögzített személy hozzáférési jogosultságát a jogelőd (zálogjogosult, vagy zálogkötelezett) bejegyzéseihez, valamint ezzel egyidejűleg a jogelőd állandó képviselője képviseleti jogosultságára vonatkozó nyilvántartási adatot törli a rendszerből. A közjegyző végzését a jogutód, a jogelőd, illetve, a kérelmező (ha az előbbiek egyikének sem minősül) részére elektronikus úton, a 6/A. § alkalmazásával rendeli kézbesíteni. A kérelemnek helyt adó és a kérelmet elutasító végzés ellen a kézbesítéstől számított 15 napon belül fellebbezéssel élhetnek mindazok, akik részére a végzést a törvény kézbesíteni rendeli. A közjegyző végzése elleni fellebbezésnek a végzés végrehajtására - a rögzítésre és a hozzáférési jogosultság biztosítására - halasztó hatálya nincs. A hozzáférési jogosultság aktiválását követően maguk a felek végezhetik el -hitelbiztosítéki nyilatkozat tétele útján - az átalakulás, vagy egyesülés folytán bekövetkező változások hitelbiztosítéki nyilvántartási átvezetését. Ez a megoldás a közjegyző közreműködését minimálisra csökkenti, és a jogutódlás átvezetésének menete lényegesen egyszerűbbé, gördülékenyebbé és költséghatékonyabbá válik.

A jogutódlás zálogjogosult általi átvezetéséről a zálogkötelezett, a zálogkötelezett általi átvezetésről pedig a zálogjogosult rendszerüzenetben értesül. Bármelyik fél által végzett átvezetés esetén a másik fél az erről való értesüléstől számított 30 napon belül tehet az átvezetés fenntartására irányuló nyilatkozatot, e határidő elteltéig az átvezetés nem válik hatályossá. Ha a zálogjogosult vagy zálogkötelezett az átvezetés fenntartására irányuló nyilatkozatot tett, ezzel kapcsolatos igényét a Hbnytv. 1. § (2) bekezdése szerint bírósági úton az ellen érvényesítheti, aki a változás nyilvántartási átvezetése érdekében a hitelbiztosítéki nyilatkozatot tette.

A jogutódlás átvezetésére vonatkozó újonnan bevezetésre kerülő szabályokat megfelelően alkalmazni kell a faktoring szerződéssel, tulajdonjog-fenntartással történő eladással, pénzügyi lízingszerződéssel kapcsolatos nyilatkozatokra, valamint a jogszerzési nyilatkozatokra is.

A 48. §-hoz

A pénzügyi intézmények a csődeljárásról és a felszámolási eljárásról szóló törvényben meghatározott felszámoló szervezetek vonatkozásában felmentést kapnak a banktitok megtartásának követelménye alól, és kötelesek lesznek adatot szolgáltatni a felszámoló szervezeteket nyilvántartó hatóság számára. A hatóság ugyanis hatósági ellenőrzés keretében megvizsgálja, hogy a felszámoló szervezet a jogszabályokban meghatározott, a tevékenysége folytatásához elengedhetetlenül szükséges pénzügyi biztosítékkal folyamatosan rendelkezik-e. A felszámolók névjegyzékéről szóló kormányrendelet értelmében ilyen pénzügyi biztosítéknak tekinthető többek között a hitelintézetnél erre a célra lekötött pénzbeli letét, valamint a bankgarancia is, ezért szükséges e tekintetben az említett szerződések adatainak a hatósági ellenőrzés céljaira történő rendelkezésre bocsátása.

A 49. §-hoz

A biztosítási titok alól kivételek körét indokolt kiegészíteni a fizetésképtelenségi eljárásokban eljáró, a bíróság által kirendelt fizetésképtelenségi szakértőkkel, akik a csődeljárásban, illetve a felszámolási eljárásban meghatározott feladataik ellátása érdekében kérhetnek a biztosítótól, illetve a viszontbiztosítótól olyan adatokat, amelyeket biztosítási titok véd.

A biztosítók továbbá a csődeljárásról és a felszámolási eljárásról szóló törvényben meghatározott felszámoló szervezetek vonatkozásában is felmentést kapnak a biztosítási titok megtartásának követelménye alól, és kötelesek lesznek adatot szolgáltatni a felszámoló szervezeteket nyilvántartó hatóság számára. A hatóság ugyanis hatósági ellenőrzés keretében megvizsgálja, hogy a felszámoló szervezet a jogszabályokban meghatározott, a tevékenysége folytatásához elengedhetetlenül szükséges pénzügyi biztosítékkal folyamatosan rendelkezik-e. A felszámolók névjegyzékéről szóló kormányrendelet értelmében ilyen pénzügyi biztosítéknak tekinthető többek között a biztosító által kibocsátott biztosítói garancia, készfizető kezességvállalást tartalmazó kötelezvény, a biztosító készfizető kezességvállalását tartalmazó kötelezvény, valamint a biztosítóval kötött felelősségbiztosítási szerződés is, ezért szükséges e tekintetben az említett szerződések adatainak a hatósági ellenőrzés céljaira történő rendelkezésre bocsátása.

-----STARTING---POINT---VEGE---

Az 50. §-hoz

A törvénymódosítás alkalmazására felkészülési időt szükséges biztosítani, ezért a módosítás a kihirdetést követő második hónap első napján lép hatályba.

Az 51. §-hoz

A belső piaci szolgáltatási irányelv 15. cikk (7) bekezdésében előírt notifikációról tartalmaz tájékoztatást és jogharmonizációs rendelkezést tartalmaz.