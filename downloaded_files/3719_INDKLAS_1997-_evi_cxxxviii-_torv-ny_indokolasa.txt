1997. évi CXXXVIII. törvény indokolása

a gazdasági kamarákról szóló 1994. évi XVI. törvény módosításáról

-----STARTING---POINT---ALTALANOS--- 

A gazdasági kamarákról szóló 1994. évi XVI. törvény (a továbbiakban: Gktv.) módosításáról rendelkező törvény elkészítése során a következő elvek kerültek figyelembevételre:

A törvény a közigazgatási feladatok a kamarák részére való átadásának elősegítése érdekében úgy rendelkezik, hogy közigazgatási feladatok ellátására a kamarákat kormányrendelettel is fel lehet hatalmazni. A törvény a közigazgatási feladatok ellátásának pénzügyi feltételeit is biztosítja azáltal, hogy lehetővé teszi a kamarák részére közigazgatási szolgáltatási díj szedését.

A törvénymódosítás e mellett néhány működési probléma megoldására is tartalmaz javaslatot. A kamarai tagdíjrendszer felülvizsgálata alapján mérsékelni kell a kamarai tagok terheit és a jelenleginél arányosabb teherviselést biztosító tagdíjrendszer kialakítása indokolt.

A gazdasági kamarák közötti elhatárolódást segíti elő az a rendelkezés, amely szerint a vállalkozások maguk dönthetik el, melyik gazdasági kamarához kívánnak tartozni. A fogyasztók érdekeinek hatékonyabb védelme érdekében a tervezet több jogot biztosít a kamarák részére, így a kamarák is kezdeményezhetik tisztességtelen tevékenységet folytató szervezetek tevékenységének felfüggesztését.

A törvény néhány szervezeti módosítást is tartalmaz.

-----STARTING---POINT---RESZLETES---

Az 1. és 10. §-hoz

A székhely szerinti tagság alapján a több fiókteleppel rendelkező jelentősebb gazdasági szervezetek csak a székhely szerint fizetik a tagdíjat. Ennek következtében a tagdíjbevételek aránytalanul oszlanak meg és a tényleges kamarai szolgáltatást végző területi kamaráknál nem jelentkezik a tevékenységükkel arányos tagdíjbevétel.

A Gktv. 2. §-ának kiegészítése meghatározza a fióktelep fogalmát.

A Gktv. 33. §-ának (3) bekezdése úgy módosul, hogy az Országos Gazdasági Kamara Alapszabálya rendelkezhet arról, hogy a gazdálkodó szervezetet a fióktelepek szerint illetékes területi gazdasági kamarában megilletik a tag jogai és terhelik a kötelezettségei is. Ebben az esetben az érintett területi gazdasági kamarák között a helyi adókról szóló törvény megosztási szabályai szerint kell a szervezet által fizetett tagdíjat megosztani.

A 2. és 9. §-hoz

A módosítás lehetővé teszi, hogy ne csak törvény adhasson feladatkört a gazdasági kamarák részére, hanem kormányrendelet is. Amennyiben ilyen alacsonyabb szintű jogszabályban történik meg a feladatátadás, ehhez mindenkor a gazdasági kamara egyetértése szükséges. A Gktv. 29. §-a kiegészül azokkal a közigazgatási feladatokkal, amelyek elsősorban mezőgazdasági tevékenységhez kötődnek és indokolt a törvényi szintű szabályozásuk. A közigazgatási eljárásért igazgatási szolgáltatási díjat kell fizetni, amely megegyezik az államigazgatási eljárási díj mértékével és általános forgalmi adót nem tartalmaz.

A 3. §-hoz

A hatályos Gktv. csak az azonos fajtájú területi gazdasági kamarák egyesülését teszi lehetővé. A kamarai feladatok hatékonyabb ellátása érdekében felmerült az az igény, hogy a jövőben különböző fajtájú területi kamarák is egyesülhessenek. A 4.§ (2) bekezdésének módosítása biztosítja ezt a lehetőséget. Az egyesülés során létrejövő gazdasági kamara fajtáját az egyesülésről döntő küldöttgyűlés határozza meg.

A 4-5. és 21. §-hoz

Azon gazdálkodó szervezetek számára, amelyek többfajta gazdasági kamara tagsági körébe tartozó tevékenységet folytatnak, a Gktv. módosítás szabadabb választási lehetőséget biztosít. A tag bármelyik gazdasági kamarát (kamarákat) választhatja, amelyik tagsági körébe tartozó tevékenységet ténylegesen folytatja. A tagsági kör stabilitásának megőrzése érdekében indokolt, hogy a tag a kamaraválasztás jogával öt évente egy alkalommal élhessen. Az átjelentkezés feltétele, hogy ne legyen a kamarával szemben tartozása.

A szabad kamaraválasztás biztosítása miatt a módosítás hatályon kívül helyezi a Gktv. 8. §-ának (2) bekezdését, 9. §-ának (2) bekezdését, 10. §-ának (4)-(6) bekezdéseit és a 21. §-ának (3)-(4) bekezdéseit.

A 6. §-hoz

A szabad kamaraválasztás felveti annak a lehetőségét, hogy néhány területi gazdasági kamara tagság nélkül marad. A Gktv. 23. §-ának (1), illetve (5) bekezdése alapján a területi gazdasági kamara akkor is megszűnik, ha a tagsága más fajtájú területi gazdasági kamarába átjelentkezik. Ebben az esetben a területi gazdasági kamara általános jogutódja az azonos fajtájú gazdasági kamara.

A 7. §-hoz

A Gktv. 26. §-ának (1) bekezdése foglalkozik a gazdasági kamarák gazdaság fejlesztésével összefüggő feladataival. A Gktv. módosítás a kamarák részére már nem csak közreműködést biztosít a mesterképzésben és a mestervizsgáztatásban, hanem ezek végzésére a gazdasági kamarákat hatalmazza fel.

A 26.§ (2) bekezdésének módosítása lehetőséget ad arra, hogy a gazdasági kamarák a feladataikkal összefüggő célokat szolgáló elkülönített állami pénzalapok és költségvetési előirányzatok felhasználására vonatkozó döntések előkészítésében részt vegyenek.

Új szabályozása a törvénynek, hogy évente legalább kétszer szakmai konzultációt kell tartani a kijelölt miniszterek és az országos gazdasági kamarák által kijelölt tisztségviselők között a gazdaság egészét érintő jogszabályok és intézkedések koncepcióinak megvitatására és egyeztetésére.

A 8. §-hoz

A 27. § (1) bekezdése i) pontjának módosítása a kamaráknak jogot ad arra, hogy a fogyasztók érdekeivel ellentétes gazdasági tevékenységet folytató és ezzel a gazdálkodó szervezetek széles körének jó hírnevét sértő, vagy veszélyeztető tagjaikkal kapcsolatosan súlyosabb vagy ismétlődő esetben kezdeményezzék a tevékenység gyakorlásának meghatározott időre történő felfüggesztését.

A Gktv. 27. § (1) bekezdése kiegészül olyan rendelkezésekkel, amelyek alapján a gazdasági kamarák az üzleti forgalom biztonságának és a piaci magatartás tisztességének megteremtése, megőrzése, illetve fokozása érdekében együttműködnek a fogyasztóvédelmi hatóságokkal és a Gazdasági Versenyhivatallal, és a cégeljárás szabályai szerint törvényességi felügyeleti eljárást kezdeményezhetnek.

A 11-12. és 14. §-hoz

A gazdasági kamarák megnövekedett feladatai indokolják, hogy az alapszabály több alelnök működését biztosítsa. A Gktv. 37. §-a (1) bekezdésének és 40. §-ának módosítása lehetőséget ad több alelnöki tisztség, és alelnöki jogkör meghatározására.

A 13. §-hoz

A Gktv. módosítás a területi gazdasági kamarák vonatkozásában lehetővé teszi, hogy titkárrá lehessen kinevezni, aki főjegyzővé kinevezhető, vagy közigazgatási szervnél legalább kétéves gyakorlatot szerzett, vagy felsőfokú szakirányú végzettséggel és közigazgatási alapvizsgával rendelkezik.

A 15. §-hoz

A gazdasági kamarák az általuk végzett közigazgatási feladatok ellátásáért igazgatási szolgáltatási díjat szednek. A Gktv. 53. §-a egy új b) ponttal egészül ki, amely az igazgatási szolgáltatási díjat a pénzügyi források között felsorolja.

A 16. §-hoz

A fióktelepi tagdíjat az országos gazdasági kamara alapszabálya állapítja meg. Annak érdekében, hogy a fióktelepi tagdíjfizetés a gazdálkodó szervezetekre nézve többletterhet ne jelentsen, a módosítás 10 millió forintban határozza meg a gazdálkodó szervezet által fizetendő tagdíj legnagyobb mértékét, míg az évi legkisebb mérték háromezer forint.

A meg nem fizetett tagdíj köztartozásnak minősül, a kamara az adózás rendjéről szóló törvény rendelkezéseinek megfelelő alkalmazásával jogerős határozat alapján adók módjára hajtja be.

A 17. §-hoz

A közigazgatási feladatok ellátása érdekében a községi, városi, fővárosi kerületi jegyző az egyéni vállalkozók nevével, székhelyével és tevékenységével kapcsolatos 1998. január 1-jei állapotnak megfelelő adatokat tartalmazó nyilvántartást átadja az illetékes területi gazdasági kamaráknak.

A 18-19. §-hoz

Törvényben meghatározott közfeladatokat csak törvénymódosítással lehet a gazdasági kamarák részére átadni. Ennek megfelelően módosítani kell a földadóról, gázszolgáltatásról és a közoktatásról szóló törvényt.

A 20. §-hoz

A törvény felhatalmazást ad a közigazgatási feladat átadásában illetékes miniszternek, hogy a feladatellátáshoz kapcsolódó igazgatási szolgáltatási díjat rendeletben állapítsa meg.

-----STARTING---POINT---VEGE---