2018. évi LXXI. törvény indokolása

az 1976. szeptember 20-i 76/787/ESZAK, EGK, Euratom tanácsi határozathoz csatolt, az Európai Parlament tagjainak közvetlen és általános választójog alapján történő választásáról szóló okmány módosításáról szóló, 2018. július 13-i (EU, Euratom) 2018/994 tanácsi határozat kihirdetéséről

Általános indokolás

A törvény célja az 1976. szeptember 20-i 76/787/ESZAK, EGK, Euratom tanácsi határozathoz csatolt, az Európai Parlament tagjainak közvetlen és általános választójog alapján történő választásáról szóló okmány módosításáról szóló 2018. július 13-i (EU, Euratom) 2018/994 tanácsi határozat (a továbbiakban: Határozat) kihirdetése.

2018. július 16-án az Európai Unió Hivatalos Lapjában került kihirdetésre a Határozat, amely módosította az Európai Parlament tagjainak közvetlen és általános választójog alapján történő választásáról szóló Választási Okmányt (a továbbiakban: Választási Okmány).

Részletes indokolás

Az 1-2. §-hoz

A Határozat kötelező hatályának elismeréséről rendelkezik. A Határozat sajátos jogalapjából adódóan, valamint annak 2. cikke (1) bekezdésének első mondata szerint a Határozatot a tagállamoknak alkotmányos kötelezettségeiknek megfelelő eljárásban is el kell fogadniuk, ugyanis tényleges kötelmet nem a Határozat Tanács általi elfogadása, hanem a tagállamoknak a Határozatot elfogadó aktusa keletkezteti. Az Alaptörvény 1. cikk (2) bekezdés d) pontja szerint, valamint a nemzetközi szerződésekkel kapcsolatos eljárásról szóló 2005. évi L. törvény 7. cikk (1) bekezdésének a) pontja szerint a nemzetközi szerződés kötelező hatályának elismerésére az Országgyűlés adhat felhatalmazást a feladat- és hatáskörébe tartozó nemzetközi szerződések esetén.

A Határozatot a fenti jogalapra tekintettel, szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a (1) bekezdésének első mondata értelmében törvénnyel szükséges kihirdetni. Magyarországon tanácsi vagy európai határozatok megerősítése vagy jóváhagyása törvényi kihirdetéssel történik, ezt a gyakorlatot indokolt követni jelen esetben is.

A 3. §-hoz

A Határozatnak a Hivatalos Lapban közzétett magyar nyelvű hiteles szövegét rögzíti.

A Határozat rendelkezéseinek egy része az európai parlamenti választásokra vonatkozó alapelveket állapítja meg. Erre vonatkozóan a (4) preambulumbekezdés hangsúlyozza a választási folyamat átláthatóságát és a nagyarányú választási részvétel biztosítását, míg a (6) preambulumbekezdés az uniós polgároknak azon jogát, hogy részt vegyenek az Unió demokratikus életében különösen úgy, hogy szavaznak, illetve jelöltként indulnak az európai parlamenti választásokon. Ezekre vonatkozóan a Határozat 1. cikkének 1. pontja jelöli a Választási Okmány 1. cikkének módosítását, amely módosított cikk (1) bekezdése az Európai Parlamenti tagjainak valamennyi tagállamban arányos képviselet elve alapján történő választását, valamint (3) bekezdése az általános, szabad és titkos választás kötelezettségét írja elő. Ezek azok a választási alapelvek, amelyek valamennyi tagállamában jellemzik a választási rendszereket, és amelyek alapelvi minimumként is szolgálnak ezen a téren.

A Határozat egyes rendelkezéseinek átültetése a tagállamok számára nem kötelező. Többek között a ’fentebb jelölt módosított cikk (2) bekezdése engedélyezi a tagállamok számára a preferenciális lista alapján történő szavazást, valamint a Határozat 1. cikkének 2. pontja által módosított Választási Okmány 3. cikkének (1) bekezdése lehetővé teszi azt is, hogy a tagállamok a helyek megszerzését minimális szavazatküszöbhöz kössék. Ugyanezen módosított jogszabályhely (2) és (3) bekezdése a listás rendszer alkalmazása esetén állapít meg részletszabályokat. A Határozat 1. cikkének 3. pontja rendelkezik a Választási Okmány új 3a. és 3b. cikkéről, amelyek az európai parlamenti választási jelölések benyújtására vonatkozó határidőről, valamint a szavazólapon feltüntethető európai politikai párt lógójáról rendelkeznek. Emellett a Határozat 1. cikkének 4. pontja felveti a lehetőségét a szavazásnak alternatív módjairól is (többek között levélben szavazás, elektronikus szavazás). Ezek a rendelkezések lehetőségeket biztosítanak a tagállamok számára arra vonatkozóan, hogy egyes, a tagállamok jogrendszerének részét képező specifikus rendelkezések is megjelenjenek a saját európai parlamenti választásukon.

Az egyik legfontosabb vívmánya a Határozatnak, hogy arra ösztönzi a tagállamokat, hogy az uniós lakóhellyel nem rendelkező állampolgáraik számára is megteremtsék annak lehetőségét, hogy az Európai Parlament tagjainak választásán részt vehessenek. Ez már létező gyakorlat a tagállamok jogában, találunk példát rá Ausztria, Finnország, Hollandia, Franciaország és az Egyesült Királyság esetében is, ugyanakkor a gyakorlat az unióban nem egységes.

A (7) preambulumbekezdés erre vonatkozóan kiemeli, hogy a tagállamok számára javasolt meghozni „az ahhoz szükséges intézkedéseket, hogy a harmadik országban lakóhellyel rendelkező állampolgáraik is szavazhassanak az európai parlamenti választásokon”. Ebből kiindulva a Határozat 1. cikkének 6. pontja egészíti ki a Választási Okmány szövegét a 9a. és 9b. cikkekkel. Ezek lehetővé teszik a tagállamok számára, hogy nemzeti választási eljárásaikkal összhangban lehetővé tegyék, hogy a harmadik országban lakóhellyel rendelkező állampolgáraik is szavazhassanak az európai parlamenti választásokon. A 9b. cikk (1) bekezdése a tagállamok számárja azt is előírja, hogy jelöljenek ki egy kapcsolattartó hatóságot, amely a választókra és a jelöltekre vonatkozó adatoknak a többi tagállam ilyen hatóságaival való cseréjéért felelős, míg a (2) bekezdés a választói névjegyzékbe való felvételre vonatkozó adattovábbításra vonatkozó részletszabályokat állapítja meg.

A 4. §-hoz

A Határozatot magában foglaló törvény kihirdetésével azok a szakaszok lépnek hatályba, amelyek ahhoz szükségesek, hogy Magyarország teljesítse a Határozat alkotmányos követelményeknek megfelelő eljárásban való elfogadását. A kihirdető rendelkezések a Határozat uniós szinten történő hatálybalépésétől lesznek hatályosak. A hatályba lépés időpontját a külpolitikáért felelős miniszter a Magyar Közlönyben közzétett közleményében állapítja meg. A törvény végrehajtáshoz szükséges intézkedésekről a választójogi és népszavazási szabályozásért felelős miniszter gondoskodik.

Az 5. §-hoz

Joghamonizációs záradék.