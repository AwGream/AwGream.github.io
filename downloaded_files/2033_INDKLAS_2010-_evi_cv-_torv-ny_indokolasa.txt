2010. évi CV. törvény indokolása

az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény módosításáról

-----STARTING---POINT---ALTALANOS--- 

A Tanács által 2009. május 5-én elfogadott és 2009. augusztus 27-én hatályba léptetett, a kettős felhasználású termékek kivitelére, transzferjére, brókertevékenységére és tranzitjára vonatkozó közösségi ellenőrzési rendszer kialakításáról szóló 428/2009/EK tanácsi rendelet jogharmonizációjára a külgazdaságért felelős miniszter által vezetett minisztérium munkaanyagot készített.

A munkaanyag közigazgatási egyeztetése során felmerült, hogy a korlátozások elrendelésére, az azonos feladatkörre jelenleg meglévő kormány-, illetve a miniszteri szintű jogi szabályozás párhuzamos fenntartása helyett elegendő a terület kormányrendeletekben való szabályozása.

A külkereskedelmi engedélyezési eljárásban kivethető bírságra jelenleg nincs törvényi háttér. A külkereskedelmi korlátozásokkal kapcsolatos rendelkezések közé - mivel a tervezett jogharmonizáció egésze az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény 140. §-ában foglaltak köré csoportosul - kell beilleszteni a bírságfizetésre vonatkozó felhatalmazást.

Az engedélyező hatóság a 2004. évi XXIX. törvény 140. § (3) bekezdése értelmében jogosult a hatósági feladata ellátása során a birtokába kerülő, a vállalkozások - beleértve az érintett természetes személyek - azonosító és a tevékenység végzésével összefüggő adatait kezelni, az adatokról nyilvántartást vezetni azonban nem rendelkezik törvényi felhatalmazással, így szükségessé vált annak szabályozása is.

-----STARTING---POINT---RESZLETES---

Az 1. §-hoz

A törvény 1. §-ában a 2004. évi XXIX. törvény 140. §-a módosul. A módosított 140. § (1) bekezdése az áruk, szolgáltatások és anyagi értékeket képviselő jogok kereskedelmi forgalomban történő kivitele, behozatala, valamint azoknak a Magyar Köztársaság területén történő átszállítása esetén a nemzetközi szerződéssel, valamint az Európai Unió rendelkezéseivel összhangban lévő, a kereskedelmi forgalmat korlátozó intézkedések jogszabályi szintjét szabályozza. A (2)-(3) bekezdés a korlátozásokkal kapcsolatos engedélyezési és más hatósági feladatok meghatározásáról, valamint a feladatokat ellátó nemzeti külkereskedelmi államigazgatási szervről rendelkezik.

A 2. §-hoz

A 2. § a jelenleg hatályos 2004. évi XXIX. törvény 140. §-át kiegészítő 140/A-140/C. §-ok rendelkezéseit tartalmazza.

A 140/A. § a 140. § (1) bekezdése szerint korlátozás alá tartozó tevékenységet folytatók nyilvántartásba vételi kötelezettségének elrendelhetőségét szabályozza.

A 140/B. § az eljáró hatóság birtokába kerülő személyes és egyéb adatok kezelését és nyilvántartását szabályozza. Az (1) bekezdés a korlátozások érvényesítése céljából jogosultságot biztosít a hatóságnak a hatósági eljárás során megismert adatok kezelésére, az a)-c) pontok a nyilvántartható és kezelhető adatok körét tartalmazzák. A (2) bekezdés az (1) bekezdésben részletezett személyes adatok nyilvántarthatásának időkorlátját rögzíti. A szabályozás indoka az, hogy egyes eljárásoknál természetes személy is jogalany lehet.

A 140/C. § rendelkezik a nemzetközi szerződésben és az Európai Unió intézményeinek rendeleteiben meghatározott személyes adatok kezeléséről, valamint valamennyi, az eljáró hatóság által kezelt vagy nyilvántartott adat átadhatóságáról. Az (1) bekezdés nemzetközi szerződésben és az Európai Unió intézményeinek rendeleteiben meghatározott korlátozásokkal kapcsolatos hatósági feladatok ellátásával összefüggésben jogosítja fel a hatóságot a személyes adatok kezelésére. A (2) bekezdés a)-g) pontjai az eljáró hatóság által kezelt vagy nyilvántartott valamennyi adatnak felsorolásban meghatározott hatóságoknak, kérelemre való átadhatóságát szabályozzák.

A 3. §-hoz

A 3. § a jelenleg hatályos 2004. évi XXIX. törvény 140. §-át kiegészítő 140/D. § rendelkezéseit tartalmazza.

A 140/D. § a külkereskedelmi engedélyezési eljárásban kivethető bírság törvényi háttérét biztosítja. Az (1) bekezdés rendelkezik arról, hogy a kereskedelmi forgalom nemzeti és közösségi szintű korlátozásából eredő kötelezettség megszegése bírsággal sújtható. A (2) bekezdés a bírság mértékének megállapításával, a (3) bekezdés a bírságolhatóság elévülésével kapcsolatos előírásokat tartalmazza. A (4) bekezdés a bírság összegének jogosultjáról, vagyis a központi költségvetésről, az (5) bekezdés a jogerősen kiszabott és be nem fizetett bírság behajtásának módjáról intézkedik.

A 4. §-hoz

A 4. § a jelenleg hatályos 2004. évi XXIX. törvény 140. §-át kiegészítő 140/E. § rendelkezéseit tartalmazza.

A 140/E. § a Kormányt felhatalmazó rendelkezéseket foglalja össze. Az (1) bekezdés a kereskedelmi forgalom korlátozását megjelenítő szabályozás módjáról, a (2) bekezdés a nemzeti külkereskedelmi államigazgatási szerv kijelöléséről intézkedik.

Az 5. §-hoz

A 5. § a jelenleg hatályos 2004. évi XXIX. törvény 140. §-át kiegészítő 140/E. § (3) bekezdéssel való kiegészítését szabályozza.

A (3) bekezdés a 140/D. § szerinti bírságolási eljárás szabályozásáról intézkedik, ezért a bekezdést „technikai szempontból” önálló §-ban jelentetjük meg. A bírságolásra vonatkozó előírásokat tartalmazó 3. és 5. §-ok hatálybalépési időpontja azonos, de eltér a törvény kihirdetését követő nyolcadik napon való hatálybalépésének időpontjától.

A 6. §-hoz

A törvény bevezeti a „nemzeti külkereskedelmi államigazgatási szerv” fogalmat, ezért szükséges a jelenleg hatályos törvényekben a terminológiai változás átvezetése. A 2004. évi XXIX. törvény módosított 140. § (3) bekezdésében használt megnevezésnek megfelelően módosítani kell a közösségi vámjog végrehajtásáról szóló 2003. évi CXXVI. törvény 16. § (6) bekezdés v) pont va) alpontjában és a 76. §-ának második mondatában, valamint a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény 26. § (3) bekezdés b) pontjában található, a „külkereskedelmi államigazgatási hatóság”, illetve „külkereskedelmi államigazgatási szerv” szövegrészeket. A módosításokat az (1)-(3) bekezdés tartalmazza.

-----STARTING---POINT---VEGE---

A 7. §-hoz

A 7. § (1)-(2) bekezdése a törvény hatálybalépésének időpontjait szabályozza. A (3) bekezdés szerint a törvény rendelkezéseit alkalmazni kell a hatálybalépésekor még folyamatban lévő hatósági eljárásokban is.

A 8. §-hoz

A 8. § (1)-(2) bekezdése a törvény deregulációjának időpontjait szabályozza.