2004. évi LXXXIX. törvény indokolása

a Magyar Köztársaság Kormánya és az Olasz Köztársaság Kormánya között a minősített információk kölcsönös védelméről szóló, Budapesten, 2003. március 20-án aláírt Biztonsági Megállapodás kihirdetéséről

Általános indokolás

A Magyar Köztársaság Kormánya és az Olasz Köztársaság Kormánya között a minősített információk kölcsönös védelméről szóló Megállapodás (a továbbiakban: Megállapodás) aláírása Budapesten, 2003. március 20-án megtörtént. Az Országgyűlés a Megállapodást az 52/2004. (V. 18.) OGY határozattal megerősítette. A Megállapodás 2004. július 8. napján hatályba lépett.

A Megállapodás létrehozását az Olasz Köztársasággal folytatandó sokoldalú együttműködés teszi szükségessé.

Az elmúlt években több titokvédelmi tárgyú, kormányközi megállapodás jött létre. Ezek azonban főként a katonai minősített információk kölcsönös védelméről szóltak, hiszen a szerződések létrejöttét is a katonai, haditechnikai, műszaki fejlesztési együttműködés alapozta meg. Az európai államokkal fennálló, kiterjedt nemzetközi szerződéses kapcsolataink végrehajtását segítheti az általános, a nemzetközi együttműködés más területeire is kiterjedő titokvédelmi megállapodások létrehozása, amelynek a jelen Megállapodás az egyik kezdő momentuma.

Részletes indokolás

Az 1. §-hoz

Az aláírt Megállapodás - a jogalkotásról szóló 1987. évi XI. törvény 2. § c) pontjában és 16. § (1) bekezdésében, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 10. § (1) és 13. § (1) bekezdésében foglaltakra tekintettel - az Országgyűlés megerősítését igényli, a hatályba lépést követően, törvénnyel kell kihirdetni.

A 2. §-hoz

A Megállapodás hatálya kiterjed mindazon információkra, amelyek a Szerződő Felek államának biztonságát, vagy nemzeti jogszabályaiban meghatározott alapvető érdekeinek védelmét érintik.

A Megállapodásban a Szerződő Felek kötelezettséget vállalnak arra, hogy nemzeti jogszabályaikkal összhangban minden szükséges intézkedést megtesznek egymás minősített adatainak védelme érdekében. E kötelezettség alapján a felek a Megállapodás 6. Cikkében megfeleltetik az egyes minősítési jelöléseket és vállalják, hogy az átvett minősített adatokat ugyanolyan védelemben részesítik, mint amilyet az adott minősítési jelölésre nemzeti joguk előír. A Megállapodás tehát - eltérően a nemzetközi szervezetek (NATO, NYEU) által alkalmazott megoldástól - nem egy közös védelmi standard, hanem a nemzeti jogban meghatározott intézkedések alkalmazását írja elő.

A Megállapodás meghatározza továbbá a minősített adatok védelmének alapelveit (3. Cikk); a biztonsági tanúsítványok kiadásának szabályait (4. Cikk); a végrehajtásért felelős illetékes hatóságokat (7. Cikk); a közreműködő gazdasági szervezetekkel kapcsolatos titokvédelmi előírásokat (9. Cikk); a minősített adatok átadására (10. Cikk), illetve a titoksértések esetén követendő eljárásra (11. Cikk) vonatkozó alapvető szabályokat.

A 3. §-hoz

Az államtitokról és a szolgálati titokról szóló 1995. évi LXV. törvény 25. §-a értelmében a minősített adatok védelmének szakmai felügyeletét a belügyminiszter látja el. E jogkörét a polgári nemzetbiztonsági szolgálatok, továbbá a katonai nemzetbiztonsági szolgálatok vonatkozásában a hatáskörrel rendelkező miniszterekkel együttesen gyakorolja. A 3. § (2) bekezdése ennek megfelelően tartalmazza a törvény végrehajtásáért felelős minisztert.