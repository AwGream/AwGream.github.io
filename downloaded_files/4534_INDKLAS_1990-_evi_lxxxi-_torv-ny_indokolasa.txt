1990. évi LXXXI. törvény indokolása
a Társadalombiztosítási Alap 1989. évi költségvetésének végrehajtásáról szóló törvényjavaslathoz

-----STARTING---POINT---ALTALANOS---

I. Bevételek
1. A társadalombiztosítás 1989. évi összes bevétele 296.412 millió forint. Ennek döntő többsége, 290.696 millió forint járulékbevétel. A fennmaradó összegből mintegy 3 milliárd forintot tesz ki a késedelmi pótlék és a bírság, a foglalkoztatáspolitikai célú korengedményes nyugdíjak megtérítése és néhány további kisebb társadalombiztosítási jellegű bevételi tétel. Az ún. vegyes bevételek összege 2.157 millió forint, melyből 2.000 millió forint az állami forgóalap-juttatás. A társadalombiztosítás pénzügyi tevékenységéből származó bevétel meghaladja a fél milliárd forintot.
A járulékbevétel nagyobb része, 237.096 millió forint a munkáltatók által alkalmazottaik után (illetve a magánvállalkozók által saját ellátásukra) fizetett társadalombiztosítási járulék. Ennek mértéke a munkajövedelem 43%-a. A 10%-os nyugdíjjárulék, amelyet az alkalmazottak bruttó keresetéből vonnak le, 1989-ben 53.600 millió forintot tett ki.
2. A társadalombiztosítás bevételei 1989-ben nagy mértékben, 52,2%-kal nőttek az előző évhez képest. A járulékbevétel emelkedése ehhez hasonló ütemű (51,0%-os) volt. A növekedés nagyobb részben (több, mint 60%-ban) a társadalombiztosítási járulék kulcsának 43%-ra történő felemeléséből és egységesítéséből ered. A járulékkulcs-növelés legerőteljesebben a költségvetési szférát érintette; e körben az 1988. évi társadalombiztosítási járulék-bevételnek több mint négyszeresére nőtt az 1989. évi bevétel.
A járulékbevétel növekedésének másik fontos tényezője a járulékalap - vagyis a keresetek, munkajövedelmek - megemelkedése. Mivel a népgazdaság szocialista szektorában kifizetett keresettömeg az előirányzottnál lényegesen nagyobb volt (a létszám 2,9%-os csökkenése mellett az átlagkereset a tervezett 7 helyett 18,5%-kal nőtt), ezért az 1989. évi járulékbevétel nemcsak az 1988. évi tényadathoz, hanem az 1989-re előirányzott összeghez (259.450 millió forint) képest is jelentős (12,0%-os) többletet mutat. A járulékbevételen belül a társadalombiztosítási járulék 11,8, a nyugdíjjárulék 13,3%-kal haladta meg az előirányzatot. Az előző évhez képest számított növekedésük 60,9, illetve 18,6%-os volt.
A társadalombiztosítás valamennyi bevétele 13,4%-kal (34.962 millió forinttal) volt több a tervezettnél.
3. A társadalombiztosítási járulékbevétel az állami és szövetkezeti szektorban 1989-ben 176.212 millió forint volt, ami az 1988. évi tényadathoz képest 38,5%-os, az 1989. évi előirányzathoz viszonyítva 13,0%-os növekedést jelent.
A költségvetési szervek körében (47.472 millió forint járulékbevétel) ezek az indexek 323,4%, illetve 4,0%. Az előirányzathoz képest mérsékelt a többlet, amit az magyaráz, hogy a költségvetési szektorban a keresetkiáramlás üteme sokkal közelebb esett a tervezetthez, mint az állami-szövetkezeti szektorban.
A magánszektorból összesen 13.411 millió forint társadalombiztosítási járulék folyt be. A növekedés az előző évhez képest 50,7%-os; az 1989. évi tényszám az előirányzatot 27,7%-kal haladja meg. E magas indexek elsősorban a magánmunkáltatóknál foglalkoztatott alkalmazottak után fizetett társadalombiztosítási járulék (1989-ben 6.127 millió forint) növekedési ütemére (108,4%-os növekedés), és terv feletti alakulására (92,7% többlet) vezethetők vissza. A magánszektor társadalombiztosítási járulékbevételéből 1.758 millió forintot tesz ki a kiegészítő tevékenységet folytatók 10%-os társadalombiztosítási járuléka, mely az előző évhez képest mérsékelten (11,3%-kal) nőtt.
4. A társadalombiztosítás járulékbevételen felüli társadalombiztosítási jellegű bevételei közül a leggyorsabban a foglalkoztatáspolitikai célú korengedményes nyugdíjak megtérítése nőtt. E címen 1989-ben 367 millió forint volt a bevétel, amely az előző évinek több mint hatszorosa. A gyors növekedést a foglalkoztatási helyzet változása, a konstrukció alkalmazásának gyorsütemű terjedése magyarázza.
Késedelmi pótlékként, bírságként 1.623 millió forint folyt be 1989-ben; ez az egy évvel korábbinál közel 75%-kal több. A növekedésben meghatározó szerepet játszik a járulékalap gyorsütemű emelkedése és a gazdálkodó szervezetek tartósan romló likviditási helyzetéből adódó növekvő járuléktartozás.
1.037 millió forintot tesznek ki a társadalombiztosítás olyan további bevételi tételei, mint például a baleseti ellátások megtérítése és a jogtalanul felvett ellátások visszatérítése. Ez az összeg az előző évhez képest mérsékelten (8,3%-kal) nőtt.
5. 1989-ben, az önálló Társadalombiztosítási Alap létrejötte nyomán első ízben keletkeztek a társadalombiztosítás pénzügyi tevékenységéből származó bevételek (V. fejezet). E bevételek 533 millió forintot tettek ki.
6. A járulékfizetők járuléktartozása - a beszedési tevékenység eredményességének fokozására tett intézkedések ellenére - gyorsabb (kb. 60%-os) ütemben nőtt az előző évhez képest, mint a járulékbevétel és 1989 végére elérte a 11,2 milliárd forintot. A helyzet romlása elsősorban a vállalati, szövetkezeti szektornak tulajdonítható, mivel itt a tartozások összege egy év alatt mintegy 80%-kal nőtt, messze meghaladva a járulékbevételek növekedési ütemét.
A járuléktartozások gyorsütemű növekedését elsősorban a vállalatok, szövetkezetek romló pénzügyi, likviditási helyzete okozta. Az átmenetileg fizetésképtelen munkáltatók mellett nőtt a tartósan fedezethiányosak száma. Sajnálatos módon mind több volt az olyan gazdálkodó szervezet, amely a jogszabályok tudatos megsértése, pénzügyi fegyelmezetlenségek révén kísérelte meg kivonni magát a járulékfizetés alól. A járuléktartozás sok esetben a hitelfelvételt „helyettesítette”, méghozzá kedvezőbb kondíciókkal.
A járulékbeszedés eredményességét több külső szabályozási tényező is rontotta (irreálisan alacsony volt a késedelmi pótlék mértéke; a felszámolási eljárás során hátra sorolódtak a társadalombiztosítási követelések; a pénzintézetek a benyújtott azonnali beszedési megbízásokat fedezet hiányában sorba állítás nélkül visszaküldték stb.).
II. Kiadások
1. A társadalombiztosítás 1989. évi összes kiadása 269 534 millió forint. Ennek döntő többsége (99%-a) a társadalombiztosítási ellátásokra fordított kiadás, melynek összege 266 970 millió forint. Az ezen felüli rész, 2564 millió forint a társadalombiztosítás működésével kapcsolatban felmerült kiadás (III. fejezet).
2. A társadalombiztosítási ellátásokra fordított kiadások összege 1989-ben az előző év összehasonlítható adatához képest 23,4%-kal, 50 632 millió forinttal nőtt. A növekedés kétharmada (33 729 millió forint) a fogyasztói árszínvonal emelkedésének ellensúlyozására szolgáló 1989. évi intézkedések kihatásaként adódott. A tervezettet meghaladó mértékű intézkedéseket az tette szükségessé, hogy a fogyasztói árszínvonal az előirányzott 15% helyett 19%-kal nőtt.
A kiadási többlet 28%-a (13 903 millió forint) az automatizmusszerűen érvényesülő demográfiai folyamatokból, az ellátások alapjául szolgáló átlagkeresetek emelkedéséből, valamint az 1988-ban végrehajtott szociálpolitikai intézkedések áthúzódó hatásából ered.
A kiadás-növekmény 6%-át teszik ki az 1989-től a társadalombiztosítás költségvetését terhelő, a fegyveres testületek tagjai részére folyósított keresetpótló társadalombiztosítási ellátásokra, ill. a családi pótlékra fordított összegek.
A társadalombiztosítási ellátásokra fordított kiadások az előirányzott összeget (253 100 millió forint) 5,5%-kal haladják meg. Az eltérést döntő mértékben az 1989-ben végrehajtott, az előző évben nem tervezett szociálpolitikai, illetve kompenzációs intézkedések magyarázzák. Ha az ezen pótlólagos intézkedésekre 1989 során előirányzott összegekkel megemeljük az eredeti előirányzatot, a terv feletti többlet az 1%-ot sem éri el.
3. Az ellátási kiadások közül kiemelkedően a legmagasabb részarányt (58,6%-ot) a Nyugdíjkiadás teszi ki. A nyugdíjkiadás 1989. évi összege 156 492 millió forint, amely az előző évi tényadatot (129 966 millió forint) 20,4%-kal haladja meg.
Az előző évhez képest bekövetkező 26 526 millió forint összegű kiadás-növekedés legfontosabb tényezői az 1989. évi kompenzációs ill. szociálpolitikai intézkedések voltak, amelyek együttesen 19 967 millió forint ráfordítással jártak.
Az intézkedések lényege és az általuk kiváltott 1989. évi kiadásnövekedés:
a) 1989. január 1-jétől havi 360 forinttal emelkedtek a nyugdíjak és nyugdíjszerű ellátások; kihatása 11 370 millió forint,
b) 1989. július 1-jétől a havi 5000 forintot el nem érő, valamint a magasabb fokú rokkantság alapján fizetett ellátások havi 300 forinttal, a havi 5000 forintot meghaladó ellátások havi 100 forinttal növekedtek; kihatása 3843 millió forint.
c) Az Országgyűlés októberi határozata szerint a 6000 forint alatti, valamint a magasabb fokú rokkantság alapján fizetett ellátásokhoz 2000 forint, a 6000-7000 forint közötti ellátásokhoz 1000 forint egyszeri kiegészítés folyósítására került sor; kihatása 4754 millió forint.
A teljes 26 526 millió forint összegű kiadás-növekedés összetevői: 
 - 	 1989. évi intézkedések 19 967  
   -  1988. évi intézkedés áthúzódó       hatása 900     -  létszámnövekedés 2713     -  állomány-cserélődés 2708     -  egyéb (ld. 5. pont) 238     Összesen 26 526  millió forint      
4. Az 1989. évi nyugdíjkiadás az eredeti előirányzatot (150 500 millió forint) 4,0%-kal haladja meg. Az 1989 során elhatározott és végrehajtott intézkedésekre pótlólag előirányzott összeggel megnövelt eredeti előirányzatnál azonban a tényszám már 0,23%-kal alacsonyabb. Ez azt jelenti, hogy a különböző demográfiai folyamatok hatásainak eredője a nyugdíjkiadásokat az előirányzottnál valamivel kisebb mértékben emelte. Az ellátásban részesülők átlagos száma 2447 ezer fő volt, ide számítva az egyébként külön nyilvántartott 3 ezer fő, foglalkoztatáspolitikai célú korengedményes nyugdíjban részesülő személyt is (5. pont). Az ő adataik nélkül az átlagos létszám egy év alatt 50,3 ezer fővel nőtt, s 1989-ben több mint 5 ezer fővel haladta meg a tervezettet. Ugyanakkor az ellátások átlagos havi összege (5148 forint) 41 forinttal volt alacsonyabb az előirányzottnál. Ez utóbbi különbözet annak tudható be, hogy a nyugdíjas állomány természetes cserélődése (a viszonylag alacsonyabb régi nyugdíjak megszűnése, illetve relatíve magasabb újak keletkezése) a tervezettnél kisebb hatást gyakorolt az ellátások átlagos szintjének emelkedésére. Ez az emelkedés 14,5%-os mértékű volt.
A fogyasztói ár-növekedés teljes mértékű kompenzálása csak az 5000 forint alatti nyugdíjaknál valósult meg.
Az 1989-ben újonnan megállapított, saját jogon járó nyugdíjak közel az öregségi nyugdíjak száma lényegében az előző évivel azonosan alakult, viszont a rokkantsági nyugdíjak számában több mint 16%-os növekedés mutatkozik. Ez azt jelenti, hogy folytatódik, illetve - a romló foglalkoztatási viszonyok között - erősödik az a folyamat, amely a rokkant-nyugdíjasok számának, arányának felduzzadásához vezet.
5. Foglalkoztatáspolitikai célú korengedményes nyugdíjakra 326 millió forint került kifizetésre. (A kiadás és a bevételként szereplő térítés különbségét technikai tényezők magyarázzák.) Ez az összeg az előző évi kiadásnak (70 millió forint) közel ötszöröse; a növekmény 256 millió forint. Az igénybevevők száma hónapról hónapra erőteljesen növekszik: pl. 1989 januárjában 1715 fő, decemberében 4320 fő. Lényeges jellegzetesség, hogy a munkáltatók elsősorban a magas keresetű munkavállalóknak biztosítják az igénybevétel lehetőségét. A foglalkoztatáspolitikai célú korengedményes nyugdíjak átlagos havi összege 1989-ben 9139 forint volt.
A nyugdíjasok részére folyósított Lakbérkiegészítés és lakbértámogatás összege 387 millió forintot tett ki; 18 millió forinttal (4,4%-kal) kevesebbet az 1988. évinél.
6. A nyugdíjkiadások között szerepelnek az igénylő szociális rászorultságának mérlegelése alapján személyenként megítélt ún. kivételes nyugellátásra fordított kiadások. Az ilyen célra felhasználható összeg évenként kerül meghatározásra; az 1989. évi keret 180 millió forint volt.
7. A korábban jogtalanul hátrányt szenvedett személyek munkaviszonyának és társadalombiztosítási helyzetének rendezése keretében a rendőrhatósági őrizetben fogva tartottak, az 1956-os népfelkeléssel összefüggésben elítéltek, illetve közbiztonsági őrizet alá helyezettek, továbbá az egyes személyes szabadságot korlátozó intézkedések hatálya alatt állt személyek nyugdíjának kiegészítésére került sor. A rehabilitációval kapcsolatos nyugdíjkiadás-növekedés 1989-ben még nem volt számottevő.
8. A családi pótlékra és az egy gyermek után járó jövedelempótlékra fordított 1989. évi kiadás 52 812 millió forint; 45,7%-kal több az előző évinél. A kiadás növekedése döntő részben a következő szociálpolitikai intézkedések hatására következett be:
a) 1989. január 1-jétől a családi pótlék és jövedelempótlék összege gyermekenként havi 300 forinttal emelkedett. Kihatása: 8300 millió forint.
b) 1989. augusztus 1-jétől gyermekenként további havi 150 forinttal növekedett a családi- és jövedelempótlék. Kihatása: 1570 millió forint.
c) 1989. decemberében a családi- és a jövedelempótlékban részesülők gyermekenként 1000 forint egyszeri kiegészítést kaptak. A többletkiadás: 2478 millió forint.
A családi pótlék és a jövedelempótlék kifizetés együttes összege az eredeti előirányzatot 7,6%-kal meghaladta; a pótlólagos központi szociálpolitikai intézkedésekre tekintettel megemelt előirányzattól (53 110 millió forint) viszont 0,6%-kal elmaradt. Ezt az magyarázza, hogy a pótlékra jogosító gyermekek száma a tervezettnél 1,6%-kal kevesebb.
A teljes kiadáson belül a családi pótlékra fordított összeg 50 645 millió forint (1988-hoz képest 46,4%-os növekedés), a jövedelempótlék 2136 millió forint (31,1%), a lakbér szociális támogatás 32 millió forint (10,9%).
1989-ben átlagosan 2339 ezer gyermek után részesültek a szülők családi pótlékban; az egy gyermekre jutó havi összeg az előző évi 1277 forintról 1805 forintra nőtt. Jövedelempótlék 136 ezer gyermek után járt; az ellátás egy gyermekre jutó havi összege 774 forintról 1308 forintra emelkedett. A családi pótlékban részesülő családok száma 1368 ezer, mely az összehasonlítható előző évi adatnál 10 ezerrel több.
9. Az anyasági ellátások 15 086 millió forinttal részesedtek az összes ellátási kiadásból. Az előző évihez képest ez 19,2%-os növekedést jelent. A kiadás emelkedését a szociálpolitikai intézkedések, valamint az ellátások alapjául szolgáló átlagkeresetek növekedése okozta.
a) Az anyasági segély 1989. évi összege 723 millió forint volt. A kiadás az előző évhez képest 4,5%-kal nőtt, viszont az előirányzattól (740 millió forint) 2,3%-kal elmaradt. Ennek oka, hogy a születések, s vele az anyasági segélyben részesülők száma (118 ezer fő) a vártnál kisebbnek bizonyult.
b) A terhességi-gyermekágyi segély kiadása 1989-ben 13,7%-os növekedést követően 3412 millió forintot tett ki. Ez az előirányzathoz képest 3,7%-os többletet jelent. E mögött ellentétes irányú eltérések húzódnak meg: a segélyezett létszám a tervezettnél kisebb, az egy segélyezési napra jutó kiadás nagyobb. A segélyezettek éves átlagos létszáma (47 230 fő) 1988-hoz képest 400 fővel csökkent. Az egy segélyezési napra jutó kiadás 14,7%-kal, 197,9 forint/fő/nap összegre növekedett.
c) A gyermekgondozási díjra fordított összeg 1989-ben 8250 millió forint; ez az előző évinél 16,8%, az 1989-re előirányzott összegnél 1,0%-kal több. A segélyezett létszám a vártnál kisebb mértékben, 4500 fővel emelkedett és 1989-ben 158,5 ezer főt tett ki. Ugyanakkor az egy főre jutó havi ellátás összege a tervezettnél gyorsabban (13,5%-kal) nőtt, és 4336 forintot ért el.
d) A gyermekgondozási segély kiadása 2701 millió forint volt; az előző évhez képest 41,8%-kal nőtt. A 797 millió forint növekményből a gyermekgondozási segélyhez járó jövedelempótlék januári és júliusi emelése, valamint a decemberi egyszeri (2000 forint összegű) kiegészítés együttes hatása 596 millió forintot tett ki. A kiadás az 1989. évi (módosított) előirányzatot is jelentősen (közel 20%-kal) meghaladta, mivel mind a segélyezett létszám (84 ezer fő), mind az egy főre jutó havi ellátás (2676 forint) számottevő mértékben a terv fölött alakult. 1988-hoz képest a létszám 2,9, az egy főre jutó ellátás 37,8%-kal nőtt.
10. A táppénzre fordított kiadás 1989-ben 21 097 millió forint volt; nagymértékben (21,5%-kal) több az előző évinél. A táppénz-kiadás az 1989-re előirányzott összeget (19 000 millió forint) is nagymértékben, több mint 2 milliárd forinttal (11,0%-kal) meghaladta. Ennek oka, hogy
- a táppénzen levők arányszáma a feltételezett csekély csökkenés helyett számottevően emelkedett;
- az egy táppénzes napra jutó kiadás növekedése jóval meghaladta a tervezett ütemet.
Az alkalmazásban állók táppénz-kiadásának (az összes táppénz-kiadás több mint 90%-a) adatai szerint az e körben tapasztalható 3328 millió forint kiadás-növekedés a következőkből adódik:
- a táppénzes arányszám (az alkalmazottak közül egy átlagos napon táppénzes állományban levők aránya) 5,8-ról 6,2%-ra nőtt; a többlet-kiadás emiatt 1206 millió forint;
- az egy táppénzes napra jutó kiadás 180,3-ról 204,9 forintra (13,6%-kal) nőtt; kihatása 2283 millió forint;
- a biztosított létszám 41 ezer fővel csökkent; kihatása - 161 millió forint.
A táppénz-kiadáson belül az üzemi balesetből eredő táppénz, valamint a gyermekápolási táppénz kiadásának részaránya egyaránt 5%.
11. Az egyéb segélyek (megváltozott munkaképességű dolgozók keresetkiegészítése, temetési segély, útiköltségtérítés stb.) kiadása 1835 millió forint volt; 1988-hoz képest 12,8%-kal nőtt, viszont az 1989-re előirányzott összegtől 2,7%-kal elmaradt.
12. A gyógyszer-gyógyászati segédeszköz támogatásból adódó 1989. évi kiadás 19 264 millió forintot tett ki: 6,0%-kal többet, mint 1988-ban. A kiadás a gyógyszeráremelés következményeképpen több ok miatt is nőtt. Egyrészt az áremelés hatása automatizmusszerűen érvényesült a támogatási rendszeren keresztül. Másrészt a gyógyszeráremelés kapcsán hozott intézkedések (a közgyógyellátásban részesülők körének bővítése, a támogatási rendszer korrekciója) is emelték a kiadásokat.
A gyógyászati szolgáltatásokkal összefüggésben felmerült kiadások 1989. évi összege 366 millió forint volt; 21,3%-kal több mint 1988-ban. A kiadás ugyanakkor közel 15%-kal elmaradt az előirányzottól. A gyógyfürdő szolgáltatások árának térítésére fordított összeg több mint 315, az anyatej-ellátással kapcsolatos kiadás közel 51 millió forint volt.
III. A társadalombiztosítás működési költségei
A Társadalombiztosítási Alapról szóló 1988. évi XXI. törvény a bevétel 1%-ának működési költségként történő felhasználását teszi lehetővé. A bevételi előirányzat mintegy 2,6 milliárd forint működési költség-felhasználásra adott lehetőséget. Ugyanakkor a takarékos gazdálkodás és a későbbi években szükségessé váló nagyobb kiadások fedezetének megteremtése céljából csak 0,8%-nak megfelelő összeget (2,1 milliárd forint) tartalmazott az eredeti előirányzat.
A központi állami költségvetési szervekre vonatkozó szabályok szerint elkészített 1989. évi működési költségvetés alapelőirányzata 621 millió forint bér-, 1010 millió forint dologi költséget, együttesen 1631 millió forint működési költséget rögzített. Az alapelőirányzat az előző költségvetési év szerkezeti változásait, illetve azok áthúzódó hatásait („szintrehozás”) foglalja magában, így lényegében ez az az összeg, amely az előző évben megvalósult nominális színvonal tartásához szükséges. A tervezett fejlesztések összege - 251 millió forint bér- és 253 millió forint dologi költség bontásban - 504 millió forint volt, amely az alapelőirányzatot 2135 millió forintra emelte. A tervezett fejlesztések közül a legjelentősebb kihatású a gyógyszertámogatási rendszer működtetéséhez szükséges személyi és tárgyi feltételek megteremtése volt (200 millió forint). A társadalombiztosítási dolgozók bérelmaradásának mérséklése 138 millió forint, az Orvosszakértői Intézet átvételével ill. megnövekedett feladataival kapcsolatos ráfordítások 71 millió forint, a számítástechnikai fejlesztések 34 millió forint kihatással jártak.
A társadalombiztosítás igen kedvezőtlen működési feltételeiből adódó kényszerhelyzet miatt az eredeti előirányzat túllépése elkerülhetetlenné vált. A tényleges 1989. évi működési költség 2564 millió forint, amely az 1989. évi társadalombiztosítási bevételek 0,86-0,87%-át teszi ki, tehát jóval az engedélyezett 1%-os mértéken (2964 millió forint) belül van.
Az előirányzat fölötti többletet jórészt a megnövekedett feladatok miatt halaszthatatlanná vált gépesítés, az OTF és a Nyugdíjfolyósító Igazgatóság elhelyezési gondjait enyhítő ingatlan-kezelői jog megvásárlás, és a postaköltség tervezettet meghaladó emelkedése okozta.
Az 1989. évi bevétel alapján működési költségként felhasználható 2964 millió forintos összeghez képest elért 400 millió forint megtakarítás a későbbi évek - nagyobb beruházásokat is finanszírozó - működési kiadásainak fedezetére szolgáló tartalék.
IV. A Társadalombiztosítási Alap 1989. évi egyenlege; a bevételi többlet felhasználása
A Társadalombiztosítási Alap 1989. évi egyenlege: 
 Bevétel	 296 412 millió forint 
   Ellátási és működési kiadás 269 534 millió forint    Bevételi többlet 26 878 millió forint     
Az Alap előirányzott bevételi többlete 4450 millió forint volt. Ezt megnövelve a költségvetési előirányzatban kiadásként feltüntetett, de valójában az egyenlegből elszámolandó 1800 millió forint névértékű állami tulajdonú részvényvásárlással, az előirányzott (összehasonlítható) bevételi többlet 6250 millió forint. A bevételi többlet előirányzat feletti összege 20 628 millió forint. A bevételi többletből 15 900 millió forint a tartósan lekötött összeg:
- A Társadalombiztosítási Alapról szóló 1988. évi XXI. törvény alapján sor került az állami tulajdonú részvények átvételére, melyek vételára 2700 millió forint volt.
- Az Országgyűlés döntése alapján a társadalombiztosítás 13 100 millió forint összegért vásárolt Lakásalapfedezeti kötvényt,
- Az alakuló Ingatlan Bank Rt.-ben 100 millió forint értékű részvényvásárlás történt, melynek fedezetét a befektetések hozama képezte.
A bevételi többletből 501 millió forintot egészségügyi (egészségmegőrzés) és gyógyszerügyi célokra fordítottak. Ebből az összegből azonban 400 millió forintot az állami költségvetésnek 1991-ben meg kell térítenie, mivel a kifizetések 1989-ben indokolatlanul terhelték a Társadalombiztosítási Alapot. Erről a törvényjavaslat 15. §-a rendelkezik, mely kimondja, hogy a gyógyszertári központok pénztárgép beszerzésére a Társadalombiztosítási Alapból kifizetett 100 millió forintot, valamint az 1989. I. félévi gyógyszer-áremelés állami költségvetést terhelő, de a Társadalombiztosítási Alapra áthárított 300 millió forintos összegét az állami költségvetésnek 1991-ben - a kamatokkal együtt - meg kell térítenie. Hasonlóképpen meg kell téríteni az állami részvények ellenértékeként kifizetett 2700 millió forint és az 1800 millió forint névérték közötti különbözetet.
A törvényjavaslat arról is rendelkezik, hogy a bevételi többletből a tartalékalapban lekötött összeg, valamint az ügyviteli tartalékba és a befektetések hozama tartalékba helyezett összeg fölötti részt az Alap 1990. évi költségvetéséről szóló törvényben meghatározott, az ellátások finanszírozásának biztonságát szolgáló likviditási tartalékba kell helyezni.
V. Az Alappal történő gazdálkodás
Az 1988. évi XXI. törvény felhatalmazása alapján a Társadalombiztosítási Alap tartalékalapja felhasználható értékpapír-vásárlás formájában történő befektetésekre. A végrehajtott műveletek 1989. évi bruttó hozama 533 millió forint. A banktechnikai műveletekkel kapcsolatban 9 millió forint költség merült fel, így a nettó hozam 524 millió forint. A hozamból 229 millió forint a megvásárolt állami részvények 1988. évi osztaléka.
A leggyakoribb és legnagyobb volumenű értékpapír-vásárlási forma a diszkont kincstárjegyek vétele volt; erre tíz alkalommal került sor. Összesen mintegy 5,5 milliárd forint értékben történt diszkont kincstárjegy-jegyzés; az elért hozam 254 millió forint. Számos további, hasonló, vagy még rövidebb lejáratú, általában kisebb volumenű ügyletre is sor került; ezek együttes, még 1989. évben befolyt hozadéka 50 millió forint. A megvásárolt értékpapírok minden esetben állami garanciájúak voltak.
Az 524 millió forint nettó hozamból 301 millió forint különböző célok, feladatok finanszírozását szolgálta, a maradék 223 millió forint felhasználására 1989-ben nem került sor.
A 301 millió forintból 100 millió forint tartósan lekötött összeg (részvényvásárlás az Ingatlan Bank Rt.-nél). 201 millió forint - különböző formákban - gyógyszerügyi, egészségügyi célokat szolgált. Ebből több mint 80%-ot tesznek ki a gyógyszerforgalmazást segítő ráfordítások (gyógyszertári pénztárgépek beszerzése, nagyforgalmú gyógyszertárak számítógépes támogatása, gyógyszer-árváltozással, támogatási kategória átsorolással kapcsolatos többletmunkák támogatása).
Az egészségmegőrzést, illetve kárenyhítést célzó ráfordítások között szerepelt pl. az arthroscopia fejlesztéséhez (15 millió forint), a vérnyomásmérők vásárlásához (1,9 millió forint), az Aerocaritas működéséhez (1 millió forint) nyújtott támogatás. A támogatási irányok között volt még: AIDS-Alapítvány, Autizmus Alapítvány, „Újrakezdés” Alapítvány stb.

-----STARTING---POINT---RESZLETES---
-----STARTING---POINT---VEGE---