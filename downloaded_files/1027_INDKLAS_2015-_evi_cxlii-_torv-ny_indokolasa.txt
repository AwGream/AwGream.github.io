2015. évi CXLII. törvény indokolása

egyes törvények Magyarország államhatárának hatékonyabb védelmével és a tömeges bevándorlás kezelésével összefüggő módosításáról

-----STARTING---POINT---ALTALANOS--- 

Az illegális határátlépések száma a tavalyi évhez képest hazánkban is drasztikusan megnövekedett. A külföldiek tömeges bevándorlására adott újdonsült kormányzati válasz a „tömeges bevándorlás okozta válsághelyzet” jogintézményének a bevezetése, amely bizonyos jogszabályi rendelkezések módosítását teszi szükségessé.

A törvény lehetővé teszi, hogy a menedékjogról szóló törvény szerinti tömeges bevándorlás okozta válsághelyzet szabályaival összhangban megvalósuljon a Rendőrségről szóló 1994. évi XXXIV. törvény (a továbbiakban: Rtv.), valamint a honvédelemről és a Magyar Honvédségről, valamint a különleges jogrendben bevezethető intézkedésekről szóló 2011. évi CXIII. törvény (a továbbiakban: Hvt.) szükséges módosítása és a migrációs válsággal kapcsolatos szabályozás összehangolása. Emellett a törvény tartalmazza a honvédek jogállásáról szóló 2012. évi CCV. törvény (a továbbiakban: Hjt.) kapcsolódó pontosítását.

-----STARTING---POINT---RESZLETES---

Az 1. §-hoz

Az Rtv. módosításával indokolt annak lehetővé tétele, hogy a rendőrség a nemzetbiztonsági szolgálatokkal együttműködve az államhatár rendjét veszélyeztető cselekmények felderítése és a tömeges méretű migráció kezeléséhez szükséges intézkedések végrehajtása érdekében külföldi felderítő tevékenységet folytathasson. Figyelemmel arra, hogy a terrorizmus problémája nem függetleníthető a migráció kérdésétől, a tömeges bevándorlás területén számolni kell azzal a körülménnyel, hogy bizonyos csoportok, szervezetek a migrációs folyamatokat jogellenes célra kívánják felhasználni. Az ilyen jogellenes, illetve a nemzetbiztonságot veszélyeztető törekvésekkel szembeni hathatósabb fellépés a terrorizmus elleni küzdelem terén hatósági hatáskörökkel felruházott szervek, így mindenekelőtt a rendőrség törvényben biztosított jogosítványainak felülvizsgálatát, illetve szükség szerinti kibővítését teszi szükségessé.

A rendelkezés azt a célt szolgálja, hogy az illegális migrációt haszonszerzés céljából kihasználó személyek - emberkereskedők, embercsempészek - tevékenységét a rendőrség saját képességei és lehetőségei alkalmazásával felderítse anélkül, hogy ehhez a titkos információgyűjtés (akár belföldi, akár külföldi) eszközrendszerét igénybe venné.

A 2. §-hoz

A tömeges bevándorlás okozta válsághelyzet elrendelését követően az egészségügyi államigazgatási szerv haladéktalanul megvizsgálja a járványügyi intézkedések elrendelésének a feltételeit. Ezzel összefüggésben indokolttá válik a rendőrség tagjainak az eljárásba történő bevonása. A törvény megteremti a rendőrség hatékony közreműködésének alapvető szabályait.

A 3. §-hoz

A „biztonsági intézkedés” elnevezésű intézkedés alkalmazására az államhatár védelme érdekében is sor kerülhet, amelyre eddig az Rtv. nem adott lehetőséget, azonban az államhatáron történő hatékony feladatellátás biztosítása érdekében ez nélkülözhetetlen.

Figyelemmel a Honvédségnek az államhatár védelmében való közreműködése beiktatására szükséges, hogy az államhatár védelme megjelenjen a rendőrségi biztonsági intézkedések között, annak érdekében, hogy ez a közreműködés értelmezhető legyen a Honvédség esetében, és alaptörvényi keretek között maradjon.

A 4. §-hoz

A Hvt. módosítása alapján a Magyar Honvédség az Alaptörvény 45. cikk (5) bekezdése alapján sarkalatos törvényben új feladat ellátására kap lehetőséget. Ez a feladat azonban összefügg a Honvédségnek az Alaptörvény 45. cikk (1) bekezdésében meghatározott azon feladatkörével, amely a határ katonai védelmére is kiterjed, tekintettel arra, hogy a kialakuló migrációs krízis az eddigi tapasztalatok alapján szükségessé teszi az államhatár védelmében és őrzésében érintett szervek szorosabb együttműködését, és a Magyar Honvédség bevonását egyes védelmi feladatok ellátásába.

A sarkalatos törvénnyel meghatározásra kerülő honvédségi feladat tekintetében kiemelendő, hogy az kizárólag a menedékjogról szóló törvény szerinti migrációs válsághelyzet idején látható el. A feladatellátás - tekintettel arra, hogy nagyon szorosan kapcsolódik a rendőrség alkotmányos pozíciójához - nem eredményezheti azt, hogy a Honvédség a rendőrség feladat- és hatáskörét átvegye: a törvény ezért garanciális jelleggel rögzíti, hogy a Magyar Honvédség a rendőrség feladat- és hatáskörét nem vonhatja el.

A migrációs feladatkör sokrétűségére figyelemmel a törvény egyrészről őrzési, másrészt védelmi feladatokat tételez, valamint lehetőséget teremt a rendőrség feladataiban való közreműködésre a migrációs kihívással kapcsolatban.

Az 5. §-hoz

A rendelkezés alapvető célja garanciális szabály megállapítása, amely rögzíti, hogy a fő feladat az Rtv. rendelkezéseire figyelemmel a rendőrség hatáskörébe tartozik, amely hatáskört a Magyar Honvédség nem vonhatja el, csupán a törvényben meghatározottak szerint segíti a rendőrség feladatellátását.

A garanciális szabályok között kiemelt jelentősége van annak is, hogy a Magyar Honvédség a feladatellátásban saját katonai függelmi rendszerében, katonai parancsnokok vezetésével vesz részt, és a feladatellátással összefüggésben pontosan meg kell határozni a részt vevő honvédségi erők feladatait, létszámát, eszközeit, fegyverzetét és a feladatellátást földrajzilag körülírt területét, továbbá a létszámtól függően a kirendelésre jogosult katonai, illetve állami vezetői hatáskört. Ez a garanciális szabályozás követi a Magyar Honvédség katasztrófavédelemben való közreműködésének szabályait, vagyis megteremti az új típusú feladat szabályrendszerének összhangját a hatályos honvédelmi jogszabályi környezettel.

A 6. §-hoz

A módosítás célja annak meghatározása, hogy a Honvédség által védendő, kijelölt létesítmények őrzésének módját a Kormány rendeletben jogosult meghatározni, így a szabályozás megfelelő mozgásteret ad a Kormánynak a szükséges eszközök, őrzési módok, valamint részfeladatok meghatározására.

A 7. §-hoz

A rendelkezés a Katonai Rendész Szolgálat már meglévő szabályozásának mintájára önálló alcímként határozza meg a Hvt. 36. § (1) bekezdés új h) pontjával meghatározásra kerülő feladatkör ellátásával kapcsolatos szolgálati feladatokat és jogosultságokat.

A rendelkezés olyan jogkört határoz meg a feladatellátásban érintett állomány számára, ami elégségesnek és megfelelőnek mutatkozik arra, hogy a Magyar Honvédség kirendelt erői ténylegesen képesek legyenek segíteni a rendőrséget a tömeges bevándorlás okozta válsághelyzet kezelésében.

A Magyar Honvédség számára a tömeges bevándorlás okozta válsághelyzet idején sem indokolt, illetve szükséges azonban biztosítani az Rtv.-ben meghatározott rendőri intézkedések teljes tárházát, a normaszöveg részben merev hivatkozással [Hvt. 54/D. § (1) bekezdés a) pont], részben a felhívott törvényszöveg megfelelően módosított átvétele útján [Hvt. 54/D. § (1) bekezdés b) pont] utal a rendőrségre irányadó szabályokhoz igazodva a katonát is megillető intézkedésfajták lehetséges körére.

Garanciális szabály, hogy a katonát nem terheli a fegyverhasználati kötelezettség, és más alkalmas eszköz hiányában használhat testi sérülés okozására is alkalmas eszközt, de nem irányulhat az emberi élet kioltására.

A módosítás további célja a Magyar Honvédségnél rendszeresített egyéni kényszerítő eszközök alkalmazása mellett a Hvt. 36. § (1) bekezdés h) pontjával bevezetésre kerülő feladatellátás során, a rendőrség tömegkezelési feladatai segítése érdekében a Magyar Honvédség missziós gyakorlatában már meglévő, élet kioltására nem alkalmas tömegkezelési eszközök alkalmazásának lehetővé tétele.

A 8. §-hoz

A rendelkezés célja, hogy abban az esetben, ha a kényszerítő eszköz alkalmazása utasításra valósul meg, akkor a felelősség vizsgálata ésszerűen ne a parancsot végrehajtó állományt, hanem a parancs adóját terhelje és a jelentési kötelezettséget is ennek megfelelően az utasítás adójához telepítse a jogalkotó a feladatellátás hatékonyságának és racionalizálásának előmozdítása érdekében.

A 9. §-hoz

A Hjt. módosításának célja megteremteni az összhangot a Hjt. és a Hvt. 36. § (1) bekezdésének módosítása között, az új honvédségi feladattal - a menedékjogról szóló törvény szerinti tömeges bevándorlás okozta válsághelyzet idején történő közreműködéssel - kapcsolatban, a honvéd alapvető jogainak korlátozásával összefüggésben.

-----STARTING---POINT---VEGE---

A 10. §-hoz

A törvény hatálybalépését meghatározó rendelkezés.

A 11. §-hoz

A törvény sarkalatos szabályaihoz kapcsolódó sarkalatossági záradék.