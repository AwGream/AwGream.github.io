2017. évi CXCVIII. törvény indokolása

az állam által biztosított egyes kedvezmények és juttatások kedvezményezettjeinek megfelelő tájékoztatása érdekében szükséges törvénymódosításokról, valamint a polgárok személyi adatainak és lakcímének nyilvántartásáról szóló 1992. évi LXVI. törvény módosításáról

-----STARTING---POINT---ALTALANOS--- 

A törvény egyrészről rendelkezik a polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nytv.) statisztikai célú, technikai jellegű módosításáról. A polgárok személyi, lakcím és értesítési cím adatait tartalmazó nyilvántartás (nyilvántartás) üzemeltetése és működtetése 2017. január 1-től a Belügyminisztérium feladat- és hatáskörébe tartozik. A közigazgatási átszervezés következtében indokolt a nyilvántartásban tárolt adatok körét meghatározó jogszabályok technikai felülvizsgálata is, a normáknak a tényszerű helyzetet pontosabban meghatározó módosításával.

Másrészről megteremti az állam által biztosított egyes kedvezmények és juttatások kedvezményezettjeinek megfelelő tájékoztatásához szükséges törvényi felhatalmazásokat. Kiemelt adó- és támogatáspolitikai érdek, hogy az adózók és a kincstáron keresztül állami juttatásban részesülő kedvezményezettek számára a részükre biztosított adókedvezmények, -mentességek és juttatások célja, jogosultsági feltételei és az azokhoz kapcsolódó további lehetőségek - mindenki számára könnyen átláthatóak legyenek. A tapasztalatok szerint elengedhetetlen, hogy a már elérhető információk mellett az adóhatóság és a kincstár további, a kedvezményekkel, mentességekkel és juttatásokkal összefüggő közvetlen tájékoztatást biztosíthasson a kedvezményezetteknek, ezzel hozzájárulva ahhoz, hogy az elérhető adókedvezményeket, -mentességeket és a kincstár által biztosított juttatásokat mindenki a számára leginkább kedvező módon és mértékben vehesse igénybe.

E kiemelt adó- és társadalompolitikai érdekek elérése nem érintheti hátrányosan a tájékoztatások címzettjeit, így a tájékoztatás során nem sérülhetnek a személyes adatok védelméhez és az adótitokhoz fűződő jogaik sem. A törvény ugyanakkor biztosítja azt is, hogy ha bármely személy, bármilyen okból a közvetlen tájékoztatásban nem kíván részesülni, előzetesen arról rendelkezhessen.

-----STARTING---POINT---RESZLETES---

Az 1. §-hoz

Az általános indokolásban meghatározott céloknak megfelelően módosítja az Nytv. 11. §-át, mely az Nytv. 1. §-ában meghatározott nyilvántartásban szereplő adatok konkrét körét sorolja fel kimerítő jelleggel. Annak érdekében, hogy a jogszabályi taxatív felsorolás igazodjon a nyilvántartás technikai-informatikai adottságaihoz, az állampolgárságra vonatkozó, az Nytv. 11. § (1) bekezdés b) pontjában foglalt adatkör pontosítása szükséges.

A 2. és 4. §-hoz

A rendelkezések biztosítják a törvény általános indokolásban jelzett céljának megvalósulását az adókedvezmények, adóalap-kedvezmények és adómentességek vonatkozásában.

A 3. §-hoz

A rendelkezés biztosítja a törvény céljának elérését a jogszabály által alanyi jogon összegszerűen megállapított, továbbá magánszemélyeket jogszabályban meghatározott feltételek alapján megillető támogatások és az e támogatásokra tekintettel nyújtott juttatásokkal kapcsolatban.

-----STARTING---POINT---VEGE---

Az 5. §-hoz

Hatályba léptető rendelkezés.