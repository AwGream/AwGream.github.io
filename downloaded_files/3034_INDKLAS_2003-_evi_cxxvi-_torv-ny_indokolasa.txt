2003. évi CXXVI. törvény indokolása

a közösségi vámjog végrehajtásáról

-----STARTING---POINT---ALTALANOS--- 

A Csatlakozási Okmány értelmében az Európai Unióhoz való csatlakozással a vámterületre vonatkozó közösségi jogi szabályozás a csatlakozás időpontjától azonnal és közvetlenül hatályosul a Magyar Köztársaságban is.

A közösségi vámjogi szabályozás fő jogforrásai - a Közösségi Vámkódex és végrehajtási rendelete, továbbá a vámkönnyítések közösségi rendszeréről szóló rendelet - részben előírják, illetve lehetőséget adnak nemzeti (tagállami) szabályozás létrehozására.

Ezek között említhetők meg a képviseleti rendszer, a vámbiztosíték-nyújtási feltételek szabályozása, továbbá olyan alapvető fogalmak tisztázása, mint a vámút és mellékút, a hozzájuk kapcsolódó végrehajtási és együttműködési szabályokkal, a vámhatóság eljárásához kapcsolódó díjfizetési kötelezettségek általános előírásai.

A vámrendszer másik elemét alkotó, a vámunió egységes vámpolitikáját biztosító szabályok jogi hátterét adó, a közösségi vámtarifa létrehozásáról szóló rendelet végrehajtása is szükségessé teszi a vámsemlegesítések igénybevételi lehetőséget biztosító magyar egyeztetési rendszer jogszabályi feltételének megteremtését.

A magyar gazdaság és gazdálkodók szempontjából fontos, hogy a csatlakozással külkereskedelmi tevékenységük szempontjából lényegesen változó feltételeihez - a lehetőségek szerint - zökkenőmentesen tudjanak alkalmazkodni. Így a Csatlakozási Okmány átmenti rendelkezései is igényelnek néhány végrehajtási szabályt az egységes végrehajtási gyakorlat követelményeit teljesítendő.

-----STARTING---POINT---RESZLETES---

Az 1. §-hoz

Az 1. §-ban meghatározott fogalmak alapvetően nem ismeretlenek a hazai gazdálkodók számára, azonban a kifejezéseket összhangba kellett hozni mind tartalmilag, mind formailag a közösségi vámkódexben használt terminológiákkal. Új definícióként jelentkezik többek között a megbízható vámadós, mely „a vámszempontból való megbízhatóság” helyett lép be.

A vámhivatal hivatalos helyének meghatározása, a vámudvar létrehozása azon gazdálkodói igénynek tesz eleget, hogy a nagy termelő cégek, importot/exportot saját nevükben bonyolítók, szállítmányozók, akik rendszeresen nagy forgalmat bonyolítanak továbbra is létesíthessenek állandó felügyeleti helyet és kérhessenek házi szemlét. A vámudvar olyan, nem a vámhatóság által üzemeltetett vámeljárási helyszín, ahol a vámhatóság számára valamennyi feltétel biztosított a vámigazgatási eljárások 24 órán át történő lebonyolításához.

A 2. §-hoz

A vámunió területe 2004. május 1-jétől már 25 tagállam területére terjed ki. A vámhatóság azonban továbbra is az e törvény területi hatályát képező Magyar Köztársaság területén jár el.

A 3. §-hoz

A tagállami hatáskörben kivetett adókra és díjakra a vonatkozó jogszabályok rendelkezhetnek a vámhatósági végrehajtást illetően. Ez esetben az eljárást könnyíti, ha a vámhatóság egységes rendelkezések figyelembevételével járhat el.

A 4. §-hoz

A képviselet szabályozása során tagállami hatáskörben szabályozható a vámügynökök szerepe, közreműködési lehetőségei. Közvetett képviselet esetén - tehát akkor, ha az a képviselő vámfizetésre kötelezetté válik - árunyilatkozatot vámügynök adhat. A közhivatalok e tevékenység végzésére szakosodott egységeinek szintén lehetőséget kell biztosítani tevékenységük változatlan feltétel melletti biztosítására.

Az 5. §-hoz

A közösségi vámjog általános elve, hogy a vámhatóság döntése mielőbb megszülessen. A vámjogszabályokkal kapcsolatos hatósági döntés esetén azonban szükséges lehet külföldi vámhatóságtól is információ beszerzése, amely az ügyintézési határidőt meghosszabbítja. Ezen időszakra célszerű az ügyintézési határidőt felfüggeszteni, azonban ennek időtartalmára a törvény limitet határoz meg (max. 12 hónap). Itt kerül szabályozásra, hogy az összevont árunyilatkozat adása esetén a döntést is össze lehet vonni.

A 6. §-hoz

A vámhatóság - a korábbiakhoz hasonlóan - továbbra is érvényesítheti a korlátozásokat és a tilalmakat - pl. állat-, és növény-egészségügyi korlátozás, veszélyes árukkal kapcsolatos, szerzői jogvédelemhez kapcsolódó -, amelyet külön jogszabály feladatkörébe utal.

A 7. §-hoz

Az utólagos ellenőrzés lefolytatására nemzeti eljárási szabály hozható, mivel a közösségi jogszabályok nem szabályozzák az utólagos ellenőrzés előírásait. Az utólagos ellenőrzés a jelenlegi hazai gyakorlathoz hasonlóan kerül szabályozásra a csatlakozást követően. Az utólagos ellenőrzést a vámhatóság Központi Ellenőrzési Parancsnoksága folytatja le. A vizsgálat megállapításait tartalmazó jegyzőkönyvvel kapcsolatban az ellenőrzött 8 napig tehet észrevételt. Ha az ellenőrzött nem tesz észrevételt, illetve az észrevétel és a záró tárgyalás alapján a Központi Ellenőrzési Parancsnokság nem tartja indokoltnak a vizsgálat folytatását, az eljárás befejeződik és a Központi Ellenőrzési Parancsnokság határozatot hoz.

A 8-9. §-hoz

A közösségi szabályok nem rendelkeznek az áruk vámhatáron történő átszállításának módjáról, ezért szükséges meghatározni a vámút és mellékút fogalmát. Az áru vámhatáron történő átszállítása egyes kivételektől eltekintve csak vámúton történhet. A vámút megnyitása és megszüntetése értelemszerűen a határátkelőhely megnyitását és megszüntetését jelenti.

A 10. §-hoz

Az áru azonosságának biztosítására szolgáló jelekkel és vámzárral kapcsolatos rendelkezések a nemzetközi és a jelenlegi hazai gyakorlattal összhangban biztosítják a vámellenőrzés hatékonyságát.

A 11-14. §-hoz

A közúti, vízi, vasúti és légi úton történő szállítás ellenőrzésének zökkenőmentes bonyolítása kölcsönös érdeke a vámhatóságnak, a határátkelőhely tulajdonosának, üzemeltetőjének, valamint a fuvarozóknak, a szállítmányozóknak és a postai szolgáltatónak. A törvény az együttműködésre vonatkozó részletes szabályokat fogalmazza meg a különböző, harmadik országgal kapcsolatos szállítási módok szerint.

A 15. §-hoz

A vámhatóságnak a hatékony vámellenőrzés érdekében szükséges a törvénybe ütköző cselekmények felderítésével foglalkozó hatóságokkal, fegyveres testületekkel és rendvédelmi szervekkel együttműködnie. Az ellenőrzésnek fontos részét képezi a nemzetközi áruforgalomra vonatkozó szabályok betartásának ellenőrzése, melynek alapja az illetékes hivatalokkal való szoros együttműködés. Ugyanakkor érvényesülnie kell annak a közösségi vámjogban is megfogalmazott elvnek, hogy a harmadik országból behozott árut kizárólag a vámhatóság ellenőrizheti, továbbá a vámjogi sorsának rendezését is kizárólag a vámszervek végezhetik el. A csatlakozást követően új elemként jelenik meg, hogy a vámhatóságnak a tudomására jutott, közösségi pénzügyi érdekeket sértő szabálytalanságokról, csalásokról haladéktalanul értesítenie kell a nemzeti OLAF Koordinációs egységet.

A 16. §-hoz

A megváltozó ellenőrzési környezet, a belső piacon bonyolódó áruforgalomra jogszerűen háruló közteherfizetési kötelezettség hatékonyabb ellenőrzésének teljesíthetősége szükségessé teszi az ellenőrző hatóságok együttműködéséhez a megfelelő jogszabályi háttér megteremtését. A törvény a vámtitok meghatározását, a vámtitokhoz történő hozzáférés szabályait és azon szervezetek körét tartalmazza, melyeket a vámhatóság tájékoztatni jogosult a vámtitokról. Tartalmát tekintve nem változott a vámtitokra vonatkozó szabályozás a korábbi hazai szabályozáshoz képest, csak az adatátadásra jogosult szervezetek köre bővült (ld. 16. § (5) bekezdés). Az adatátadás lehetőséget biztosít arra is, hogy az engedélyek esetén előírt köztartozás mentességi igazolást ne külön-külön kelljen kérni az ügyfélnek, hanem a vámhatóság hivatalból szerezze be az adatokat. A gyakorlatban ez az eljárás az egyablakos ügyintézés megteremtését biztosítja. A közösségi jog előírásaiból fakadó ellenőrzési kötelezettség végrehajtását szolgálja a vámhatóságnak a közösségi agrárexport szabályozásából fakadó engedélyezéssel, bizonylatolással és export-visszatérítések ellenőrzésével kapcsolatos feladatok ellátása érdekében az FVM Mezőgazdasági és Vidékfejlesztési Hivatalával kötött megállapodása. A vámhatóság ellenőrzési és megfigyelési (monitoring) feladatok hatékony végrehatása érdekében on-line kapcsolatot teremt a GKM Engedélyezési és Közigazgatási Hivatalával, valamint együttműködési megállapodást kötött az APEH-hal. Itt kerültek szabályozásra továbbá a közösségi vámjog szerinti tagállami, illetve a Bizottság részére adandó adatok tartalmi és eljárási feltételei is.

A 17. §-hoz

A csatlakozást követően a vámhatóság a közösségi kötelezettségként bevezetésre kerülő számítógépes rendszerekre történő átállás és a hatékony ellenőrzés feltételeinek biztosítása érdekében új ügyfélnyilvántartást vezet be. Az ügyfél-nyilvántartási rendszer alapja a VPID elnevezésű nevű ügyfél-nyilvántartási szám. A VPID szám kiadásának részletes feltételeit tartalmazza a 17. §. Az ügyfelek a folyamatos tevékenység biztosítása érdekében az új ügyfél-nyilvántartási számok kiadására vonatkozó kérelmeket már 2003. február 1-jétől benyújthatják a vámhatósághoz.

Itt kerül szabályozásra a vámhatósági eljárásokhoz szükséges adatok hozzáférésének, az egyéb nyilvántartások célhoz kötött lekérdezésének lehetősége.

A 18. §-hoz

A közös kereskedelempolitika végrehajtása érdekében a vámfelfüggesztések rendszere is közösségi döntés alapján működik. Ezzel kapcsolatban az EU Bizottság - külön közleményben - tagállami feladatokat is előír. E feladatok teljesítése és a magyar gazdálkodók érdekeinek érvényesítése azonban szükségessé teszi a hazai egyeztető fórum működését, amelynek jogszabályi alapját teremti meg ez a rendelkezés.

A 19. §-hoz

A származási igazolások a Közösségben kiemelt figyelmet élveznek. A nem preferenciális származás igazolása esetében e feladatot továbbra is a Kamara látja el. A közös agrárpolitika hatálya alá tartozó termékek esetében az exportszállításhoz szükséges származási bizonyítványokat az FVM által kijelölt intézmény állítja ki és igazolja, míg egyéb termék esetében a vámhatóság végzi e feladatokat.

A 20. §-hoz

A vámeljárásához használt nyomtatványok fizikai jellemzőire a közösségi jog szigorú előírásokat tartalmaz. Az áruk preferenciális származásának igazolásához szükséges - kedvezményes vámtétel alkalmazására feljogosító - nyomtatványok Magyarországon történő előállítását a nemzetközi szabályok maradéktalan végrehajtása érdekében a vámhatóság által kiírt közbeszerzési eljáráson nyertes nyomdák végzik.

A 21. §-hoz

Ha az áru vámértékének meghatározása során használt értékek nem a Magyar Köztársaság területén hivatalos fizetőeszközben vannak kifejezve, akkor a vámérték meghatározása során átváltási árfolyamként a Magyar Nemzeti Bank hivatalos közleményben meghatározott árfolyamát kell alkalmazni.

A 22. §-hoz

Átmeneti megőrzési raktárt üzemeltethet a fuvarozó, szállítmányozó, az engedélyezett címzett, valamint a vámudvar üzemeltetője. Átmeneti megőrzési raktárként üzemeltethető továbbá bármely a vámhatóság által kijelölt hely. Az egységes alkalmazás érdekében a törvény meghatározza a legjellemzőbb formákat.

A 23-25. §-hoz

Átmeneti megőrzésben a közösségi szabályok szerint 20 (tengeri szállítás esetében 45) napig tartható legfeljebb az áru. A közösségi szabályok szerint a vámhatóság rendezni köteles az áru vámjogi sorsát, ha a határidő lejárt. A határidő lejártát követően a vámhatóság az árut bizonyos kivételektől eltekintve értékesítheti, megsemmisítheti, alaktalaníthatja, illetve azt karitatív célokra átadhatja. A törvény a korábbi hazai gyakorlatban alkalmazott részletszabályokat vette át, ezáltal egységes eljárást biztosítva bármely formában fellelt vámáruk esetére, így figyelembe véve a védett növények és madarak illegális behozatala esetében érvényes szabályok betartására is.

A 26. §-hoz

Az Európai Közösséget létrehozó szerződés 30. cikke értelmében csak különlegesen indokolt - pl. közegészségügyet, közbiztonságot veszélyeztető - esetekben van lehetősége a tagállamnak a belső határokon történő ellenőrzés bevezetésére. A korábbi hazai szabályozástól eltérően gazdasági indok - tekintettel a belső piaci szabályozásra - nem szolgálhat alapul a korlátozás bevezetésére.

A 27-29. §-hoz

Az áruk vámeljárás alá vonására és az engedélyezési eljárásra vonatkozó hatásköri és általános illetékességi szabályokat tartalmazzák az itt megfogalmazott rendelkezések, lehetőséget teremtve ezáltal például az esetlegesen szükségessé váló szakosított vámkezelőhely kijelölésére is.

A 30. §-hoz

Adatfeldolgozási technikát csak az alkalmazhat, aki vámárunyilatkozat nyújtására jogosult és biztosítja a vámhatóság által meghatározott technikai feltételeket.

A 31. §-hoz

Az írásbeli árunyilatkozatot a közösségi vámkódex értelmében el lehet fogadni abban az esetben is, ha azt nem EV formanyomtatványon nyújtották be. A nem formanyomtatvány tartalmi követelményeinek meghatározását a törvény végrehajtási rendelete fogja tartalmazni.

A 32. §-hoz

Azon áruk esetében, melyek az árunyilatkozat beadását követően nem adhatóak ki a vámkódex 75. § a) pontjában foglaltak értelmében (tilalom, korlátozás alá esnek vagy nem teljesítik a vámkezelési feltételeket), illetve nem kerülnek elszállításra az előírt időtartamon belül, a vámhatóságnak az értékesítésre vonatkozó szabályokat kell alkalmaznia.

A 33. §-hoz

Kiegészítő árunyilatkozatot, - eltérő rendelkezés hiányában - a korábbi hazai szabályozáshoz hasonlóan, a fővámhivatalhoz kell benyújtani.

A 34. §-hoz

A Vámjegy a csatlakozást követően is fennmarad a szóban történő árubejelentés során keletkező vámtartozás rendezésére. A közösségi vámkódex lehetővé teszi bizonyos esetekben a vámhatóságok számára egyéb formában meghatározott árunyilatkozatok elfogadását. A hazai tapasztalatok szerint a Vámjegy eddig is jól töltötte be a funkcióját.

A 35-37. §-hoz

Az átmeneti megőrzés, a gazdasági vámeljárások, az egyszerűsített eljárások és a halasztott fizetési engedélykérelem esetében a törvény meghatározza az engedély kiadásának feltételeit.

Az engedély átruházásához a vámhatóság akkor járul csak hozzá, ha az engedély új tulajdonosa az eredeti engedélyeshez hasonlóan minden feltételnek eleget tesz (pl. biztosíték nyújtása).

A 38. §-hoz

A közösségi vámkódex rendelkezései alapján bármely tagállam egyszerűsített eljárást fogalmazhat meg a kizárólag saját területén történő árutovábbítások tekintetében. Szükséges megjegyezni továbbá, hogy a vasúton történő áruszállítás esetén az SZMGSZ fuvarlevél használható - a Magyar Köztársaság területén lefolytatott - egyszerűsített árutovábbítási eljáráshoz.

A 39-40. §-hoz

A korábbi hazai szabályozással ellentétben a vámszabad terület vámjogi rendeltetést jelent a közösségi vámjogban. Vámszabad területe(ke)t csak azon térségben lehet létesíteni Magyarországon 2004. május 1-je után, mely térséget a törvény szerint a pénzügyminiszter a gazdasági és közlekedési miniszterrel együttesen jelöl ki. A kijelölt térségen belül lehet kérelmezni a vámhatóságtól gazdasági vámeljárás megindítására vonatkozó engedély megadását.

A 41. §-hoz

A közösségi vámkódex 182. cikke értelmében a vámszabad területen, vámszabad raktárban lévő nem-közösségi árut lehet újraexportálni a Közösség vámterületéről, megsemmisíteni vagy nemzeti szabály megléte esetén átengedni az államkincstárnak. A korábbi hazai - kincstárnak történő felajánlásról szóló - előírások kerültek megfogalmazásra e törvényben is. Felajánlást a vámhatóság csak abban az esetben fogadhat el az államkincstár javára, ha abból előreláthatóan értékesítési bevétele keletkezik.

A 42-44. §-hoz

A közösségi vámjogszabályok a vámhatóságnak csak a vámtartozás teljes mértékére írnak elő biztosítéknyújtást. A törvény szerint a nemzeti hatáskörben meghatározott és vámhatóság által kiszabott adókra vonatkozó előírások - pl. áfa - alapján keletkezett fizetési kötelezettség teljesítését is biztosítani kell. A jelen törvény értelmében a közösségi vámkódexben kötelezően előírt eseteken túl, az átmeneti megőrzésben lévő árura, a vámraktár üzemeltetéséhez, ideértve a II. ellenőrzési típusú vámszabad területet is és a Közös Agrárpolitika, valamint a nemzeti agrártámogatási rendszer keretében előfinanszírozás esetén az áru vámraktárba történő helyezésekor biztosítékot kell nyújtani.

Abban az esetben, ha az áru felszabadításának engedélyezésekor vagy vámhatósági ellenőrzés során magasabb vámteher került megállapításra, mint az árunyilatkozatban feltüntetett érték, akkor értelemszerűen a vámeljáráshoz nyújtott biztosíték beszámítható mindaddig, amíg az a különbözetre fedezetet nyújt.

Nem szükséges továbbá biztosítékot nyújtani a kizárólag Magyar Köztársaság területén belül bonyolított árutovábbítási eljárás esetében ha a halasztott fizetési engedéllyel rendelkező gazdálkodó halasztott fizetési engedélyéhez benyújtott biztosíték terhére kéri az eljárás lefolytatását és a biztosíték mértéke fedezi a szabad forgalomba bocsátás esetén felszámítható vám és nem-közösségi adók összegét.

Átmeneti megőrzés, gazdasági vámeljárások, egyszerűsített eljárások és halasztott fizetési engedély esetében a biztosíték összegének legalább ezer eurónak - a vámkódexben a vámokra meghatározott átváltási árfolyammal átszámítva - megfelelő forintösszegnek kell lennie.

Természetesen mentesül a biztosítéknyújtás alól a természeti katasztrófák esetén segítségnyújtás céljából vámterületre belépő áru.

A 45-47. §-hoz

Vámbiztosítékot lehet a közösségi vámjogszabályok által meghatározott módokon - készpénz letétbe helyezésén, vagy kezességvállaláson - túl bankgaranciával, banki fedezetigazolással, biztosítási szerződéssel nyújtani. A törvény a biztosítékok formáit, azok elfogadásának feltételeit tartalmazza.

A 48. §-hoz

Az általános forgalmi adóval kapcsolatos fizetési kötelezettség esetében a törvény bármely adóalanynak megadja a lehetőséget áfafizetési kötelezettség biztosítása alóli mentességre abban az esetben, ha az adóalanynak két naptári éven keresztül folyamatos működés mellett a tárgyévet megelőző kettő, egymást követő naptári éven belül nem keletkezett az állami adóhatóságnál vagy a vámhatóságnál kintlévősége. Ha egy éves folyamatos működés során nem keletkezik kintlévősége az adóalanynak, akkor az áfafizetési kötelezettség felére kell csak biztosítékot nyújtania. A törvény a folyamatosságot biztosítja azzal, hogy a csatlakozás előtti jogkövető magatartást is értékeli a kedvezmény megadásakor.

A 49-54. §-hoz

A halasztott fizetési engedély a vámmal együtt fizetendő nem közösségi adókra és díjakra is vonatkozik. A gazdálkodók megfelelő tájékoztatása érdekében a beszedésre illetékes vámhivatal köteles minden év november 1-jéig határozattal közölni az adóssal a vámösszegre, valamint az egyéb adójellegű kötelezettségre és díjakra vonatkozó jogcímenkénti egyenleget.

A vámok és egyéb nem közösségi adójellegű kötelezettségek és díjak megfizetését kettőmillió forint összegig készpénzben, letétbe helyezett vámbiztosíték elszámolásával, banki átutalással lehet teljesíteni. Ha az adósnak vámfizetéssel kapcsolatban követelése és kötelezettsége is fennáll, akkor a követelés összege beszámítható a kötelezettség összegébe.

Halasztott fizetési engedély iránti kérelmet csak megbízható vámadós nyújthat be. A kérelmezőnek biztosítékot kell nyújtania.

A közösségi szabályokkal összhangban a törvény választási lehetőséget biztosít a gazdálkodó számára a halasztott fizetés esetén a heti, illetve a havi fizetési rend között. Mindkét esetben úgy, hogy az esedékes vámterhet 30 napon belül kell megfizetnie.

Az 55-59. §-hoz

A korábbi hazai szabályozásban alkalmazott bírságot nem ismeri a közösségi vámjog. A lejárt vám és adótartozás esetében a lejárt fizetési határidőtől a tartozás rendezéséig a felszámítás napján érvényes jegybanki kamat 365-öd részének kétszeresét kell megfizetni minden megkezdett nap után. A kamat összege ebben az esetben legalább kettőezer forint.

Abban az esetben, ha az áruval kapcsolatban a vám-, adó-, és egyéb díjakkal kapcsolatos tartozás a vámkódex 202-205. és 211-212. Cikkeiben meghatározott esetek alapján - pl. csempészet, vámfelügyelet alól történő törvényellenes elvonás, vámszabadterületre, vámszabad raktárba történő jogellenes bejuttatás - keletkezik, akkor a kamat mértéke minden egyes megkezdett nap után az 50%-os éves kamat 365-öd része, de legalább tizenötezer forint.

A 60-61. §-hoz

A közösségi vámkódex 243. Cikke (2) bekezdésének b) pontjában hivatkozott független testület a korábbi hazai gyakorlattal összhangban a közigazgatási bíróságot jelenti.

A 62-66. §-hoz

A korábbi hazai gyakorlat szerint a vámmentességi jogcímeket a vámtörvény tartalmazta. A közösségi vámjog területén a vámmentességekről a 918/1983/EK tanácsi rendelet tartalmaz szabályokat. Egyes - döntően jövedéki - termékek esetében fogalmazhatnak meg a tagállamok korlátozásokat a határ mentén lakók, határon dolgozók valamint folyami vízi járműveken szolgálatot teljesítők, a fuvarozó vállalatok és a Magyar Posta államhatárt szolgálatteljesítés céljából átlépő alkalmazottai, továbbá a határforgalom lebonyolítását és ellenőrzését külföldi szolgálati helyen végzők esetében. A felsorolásban nem szereplő áruk vámmentesen vámkezelhetőek, feltéve, hogy a felsorolt árukkal együtt behozott áruk értéke összesen nem haladja meg a 20 eurónak megfelelő forint összeget.

A vámkönnyítések rendszeréről szóló tanácsi rendelet nemzeti szabályozás hatáskörébe utalja a kereskedelmi gépjárművek üzemanyagtartályában vámmentesen behozható mennyiséget. A harmadik országból érkező kereskedelmi gépjárművek - autóbusz kivételével - tekintetében, ha a gépjármű üzemanyagtartályában 200 liternél több üzemanyag van a vámhatáron történő belépéskor, akkor a 200 liter feletti mennyiség után szabadforgalomba kell bocsátani a nem-közösségi adókat és díjakat meg kell fizetni ez gyakorlatilag a többletüzemanyag szabad forgalomba helyezését jelenti.

A 67-68. §-hoz

A korábbi hazai gyakorlathoz hasonló feltételeket kell teljesíteni a vámügynöki engedély kiváltásához. A vonatkozó rendelkezések a közösségi vámjoggal összhangban szabályozzák az engedélyezés feltételeit. Az elévülésre vonatkozó közösségi vámszabályok következtében módosítani kell a vámügynöki engedély megújítására vonatkozó rendelkezést.

A 69-71. §-hoz

Szabályozza az illetékes közigazgatási hatóságok közötti segítségnyújtás egyes kérdéseit az EU tagállamok egymás közötti, a tagállamok és a Bizottság, valamint a tagállamok és harmadik országok közötti viszonylatban, a vámjogi és a mezőgazdasági szabályozás megfelelő alkalmazása érdekében.

A 72-73. §-hoz

A közösségi szabályozással összhangban a magyar szabályozás szerint a vámhatóság általában ingyenesen nyújtja a tevékenységét. A hivatalos helyen, de hivatali időn kívül végzett vámhatósági tevékenységért, illetve a vámhatóság által kínált szolgáltatások ellenértékeként a vámhatóság díjat állapít meg, - melyet a laboratóriumi vizsgálati díj kivételével - határozattal szab ki.

-----STARTING---POINT---VEGE---

A 74. §-hoz

A vámunióban való működés feltételeit meghatározó rendelkezések 2004. május 1-jén lépnek hatályba. A csatlakozás előtt elkezdett és a csatlakozást követően lezárásra kerülő eljárásokra vonatkozó átmeneti rendelkezések általában a csatlakozáskor, a vámszabadterületek megszűnésével kapcsolatos előírások 2004. január 1-jével lépnek hatályba. Annak érdekében, hogy az uniós csatlakozást követően felállításra kerülő új ügyfélnyilvántartási rendszer már május 1-jétől működhessen, a nyilvántartási rendszerre, és az ügyfelek bejelentkezésére vonatkozó előírások 2004. február 1-jével lépnek hatályba.

A 75-78. §-hoz

A csatlakozás időpontja előtt megkezdett vámeljárások 2004. május 1-je után történő lezárása során a Csatlakozási Szerződés IV. Melléklete 5. Vámunió pontjában foglaltakat kell alkalmazni. A Csatlakozási Szerződés rendelkezései szerint a csatlakozás időpontja előtt megkezdett vámeljárásokat árunyilatkozat benyújtásával kell lezárni. 2004. május 1-je után, valamint a vámeljárás alatt álló vámáruk abban az esetben mentesülnek a vám- és egyéb intézkedések alól, ha azokra hitelt érdemlően igazolják a közösségi, vagy a tíz csatlakozó állam valamelyikében szerzett státuszt vagy származást. A Csatlakozási Szerződés IV. Mellékletének 5. Vámunió pontja kimondja továbbá, hogy a csatlakozást követően az összes engedély megszűnik, kivéve az aktív feldolgozásra, a passzív feldolgozásra és a vámfelügyelet melletti feldolgozásra vonatkozó engedélyeket. Az aktív feldolgozásra, passzív feldolgozásra és vámfelügyelet melletti feldolgozásra vonatkozó engedélyeket a csatlakozás napjától számított egy évig lehet meghosszabbítani. A zökkenőmentes átállás érdekében az említett eljárásoktól eltérő engedélyköteles eljárásokra vonatkozó, már a közösségi szabályok alapján kiadásra kerülő engedélyek iránti kérelmeket 2004. március 1-jétől lehet benyújtani a vámhatósághoz.

2004. május 1-jével kezdi meg működését az új ügyfél-nyilvántartási rendszer. A zavartalan átmenet érdekében az ügyfelek már 2004. február 1-jétől igényelhetik az új, úgynevezett VPID ügyfélszámokat. Az új ügyfélszámok és a közösségi szabályok alapján kiállításra kerülő engedélyek 2004. március 1-jétől biztosított kérelmezése megteremtheti a gazdálkodók számára a zavartalan átállás feltételeit.

A 80-81. §-hoz

A vámhatóság ellenőrzési és eljárási tevékenységének a Közösség és a külön jogszabályok által elvárt hatékony működéséhez szükséges, hogy a kérdéses nyilvántartásokra vonatkozó külön jogszabályokban a vámhatóság hozzáférési lehetőségének feltételei biztosítottak legyenek.

A 82. §-hoz

A szükségessé váló részletes eljárási szabályok megalkotására, továbbá egyes szolgáltatási formák, illetve a katonai csapatmozgások jellegzetes eltéréseire vonatkozó - a közösségi vámjog által is megengedetten - vámkezelési szabályokat létrehozó felhatalmazás megadása a pénzügyminiszter részére, illetve a vonatkozó esetekben az illetékes miniszterrel együtt mindenképpen indokolt.

Ki kell dolgozni továbbá a csatlakozás során igényelt vámtétel alkalmazási derogáció végrehajtásához szükséges engedélyezési szabályokat.

A 83. §-hoz

A csatlakozással hatályát vesztő vámjogi és vámtarifa jogi, törvényi szintű rendelkezések hatályon kívül helyezése indokolttá válik.

A melléklethez

A Csatlakozási Okmány átmeneti rendelkezéseinek érvényesítése érdekében a kibővült Európai Unió vámterületéről származó vámáruk vámjogi helyzetének rendezésére, azaz a közösségi státusz „bizonyítására” a gazdálkodók számára a lehető legegyszerűbb megoldásokat kívánja biztosítania törvény. Az e célt segítő, a vámjogi szabályozás bizonyítási lehetőségeit sorolja fel a melléklet.