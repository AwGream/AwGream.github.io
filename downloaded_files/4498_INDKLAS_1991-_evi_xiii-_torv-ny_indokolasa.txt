1991. évi XIII. törvény indokolása

a földről szóló 1987. évi I. törvény kiegészítéséről

-----STARTING---POINT---ALTALANOS--- 

Az Alkotmánybíróság 7/1991. (II. 28.) AB határozatával alkotmányellenesnek minősítette a földről szóló 1987. évi I. törvénynek az 1990. évi XXXVIII. törvény 1. §-ával megállapított 13. § (6) bekezdését, amely kiterjesztette a megyei (fővárosi) vagyonellenőrző bizottságok ellenőrzési hatáskörét a mezőgazdasági szövetkezet tulajdonában vagy használatában lévő ingatlanokra, illetve termőföldre. Az említett rendelkezés a szövetkezetek szervezetére és működésére vonatkozó, illetve a szövetkezeti tagság valós tulajdonosi jogait biztosító, valamint a tulajdoni viszonyokat szabályozó törvények megalkotásáig kívánta a szövetkezeti tulajdonban, illetve használatban lévő ingatlanok forgalmát ellenőrzés alá vonni. Az Alkotmánybíróság a rendelkezés alkotmányellenességét abban találta, hogy a tulajdonos rendelkezési joga korlátozásának ideiglenes volta a normaszövegből nem tűnik ki. Mivel az említett törvényeket az Országgyűlés még nem alkotta meg, a forgalomkorlátozó rendelkezés indoka - a szövetkezeti tagság érdekei szempontjából aggályos vagyonmozgás megakadályozása - nem szűnt meg. Ezért indokolt az említett rendelkezés ismételt, s az alkotmányellenességet kiküszöbölendő, immár ideiglenes hatályú bevezetése.

-----STARTING---POINT---RESZLETES---

Az 1. §-hoz

A törvény a mezőgazdasági szövetkezetek mellett az általános fogyasztási, értékesítési és beszerző szövetkezetek tulajdonában álló, valamint a használatában lévő állami tulajdonú ingatlanok forgalmára is kiterjeszti az ellenőrzést, mivel e szövetkezetek vonatkozásában is felmerül annak lehetősége, hogy a szövetkezeti vagyon nem kívánatos, a tagság érdekeivel ellentétes, ellenőrizhetetlen mozgást végez. Mivel nem csak a vagyontárgyak eladása rejt ilyen veszélyt magában, az ellenőrzés kiterjed a szövetkezetnek gazdasági társasággá történő átalakulására is.

-----STARTING---POINT---VEGE---

A 2. §-hoz

A törvény 1991. május 1-jén lép hatályba, figyelemmel arra, hogy az alkotmánybírósági határozat a korábbi hasonló tartalmú rendelkezést 1991. április 30-ai napjával semmisítette meg.

A törvény azzal kíván eleget tenni az Alkotmánybíróság hivatkozott határozatának, hogy a hatálybalépéssel egyidejűleg meghatározza a korlátozás megszűntének napját is. A Javaslat figyelembe veszi azt a körülményt is, hogy az Országgyűlés várhatóan a közeljövőben új szövetkezeti törvényt fog alkotni.

Amennyiben a szövetkezet az új jogi szabályozásnak megfelelő alapszabályt fogad el és azt a cégbíróságnak benyújtja, mentesül a rendelkezési jogot korlátozó törvényi előírás alól.