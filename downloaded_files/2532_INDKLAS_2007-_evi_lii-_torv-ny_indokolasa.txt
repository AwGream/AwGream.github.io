2007. évi LII. törvény indokolása

a tőkepiacról szóló 2001. évi CXX. törvény módosításáról

-----STARTING---POINT---ALTALANOS--- 

A törvényben szereplő módosításokra

- az európai tőkemegfelelési szabályok átültetése (ebből a törvényi szintet igénylő rendelkezések),

- a korábbi jogharmonizációs célú módosítások - gyakorlati tapasztalatok alapján szükségessé vált - felülvizsgálata, egyrészt a kibocsátási tájékoztatóval, másrészt a vállalatfelvásárlással összefüggő szabályok kapcsán,

- a hazai tőkepiac fejlődésének iránya, az ingatlanalapok egyre nagyobb népszerűsége kapcsán szükségessé vált a szabályozás felülvizsgálata, és az ügyfelek jobb tájékoztatását, megalapozottabb döntéshozatalát, a kockázatok csökkentését célzó, vagyis átláthatóbb és kiegyensúlyozottabb szabályozási környezet kialakítása,

- a hazai felügyeleti díjfizetési kötelezettség szabályainak egységesítése, a díjfizetés tevékenységi kockázatokkal való arányossá tétele és mértékének csökkentése

érdekében kerül sor.

A törvény befektetési vállalkozásokat érintő része alapvetően változtatja meg a befektetési vállalkozások prudenciális szabályozását és felügyeletét. A hitelezési kockázat esetében - az intézmény méretétől, tevékenységének összetettségétől, az általa vállalt kockázatok jellegétől függően - többféle számítási mód alkalmazására ad lehetőséget. Lehetővé válik a hitelkockázatot csökkentő tényezők figyelembe vétele a tőkekövetelmény számításánál.

A piaci kockázat és tőkekövetelményének számítása alapjaiban nem változik, de számos ponton módosul. Bevezetésre kerül egy új kockázati típus is, a működési kockázat. Az ezzel kapcsolatos tőkekövetelmény meghatározása is többféle módszerrel történhet. A különböző módszerek közül az intézmények választhatnak, de mindig szükséges a felügyeleti hatóság jóváhagyása a választott módszer alkalmazásához.

Az új rendelkezések a kockázatokhoz jobban igazodó kockázatkezelési módszerek alkalmazását azáltal ösztönzik, hogy a fejlettebb módszerrel, nagyobb pontossággal elvégzett számítások esetében a tőkekövetelmény jobban igazodik a tényleges kockázatokhoz, s így a portfolió összetételétől függően alacsonyabb lehet, mintha egyszerűbb, a kockázatokat durvábban becslő eljárásokat alkalmazna az intézmény.

A tőkepiaci törvény tekintetében a módosítás néhány pontosító, kiegészítő rendelkezést tartalmaz, amelyek egyrészt a kibocsátási tájékoztató szabályait pontosítja, ezek között tisztázva pl. a vételi ajánlat és a hirdetmény tartalmi különbségeit, kiegészíti, pontosítja a vállalatfelvásárlással kapcsolatos szabályozást pl. az árképzés, vagy egyes különleges rendelkezések (pl. áttörési szabály alkalmazása) területén. A törvény az ingatlanalapok szabályozása terén is tartalmaz kiegészítéseket, amelyek célja, hogy az alapok működésével összefüggő kockázatok csökkenthetők legyenek, másrészt a befektetők pontosabb képet kaphassanak a portfolióról és kockázatairól, így megalapozottabb döntéseket hozhassanak.

A pénzügyi szolgáltatási szektor szereplőinek a Pénzügyi Szervezetek Állami Felügyelete felé fennálló felügyeleti díjfizetési kötelezettsége esetében a törvény egységesít, azaz az egyes piaci szereplők terhei a tevékenységük kockázataival válik arányossá. Ezzel egyidejűleg az egyes szektorokat érintő terhelés arányosabbá válik, és összességében csökken a difiztetési kötelezettség mértéke is.

-----STARTING---POINT---RESZLETES---

Az 1. §-hoz

A törvény a tőkepiacról szóló 2001. évi CXX. törvény (a továbbiakban: Tpt.) hatályát módosítja.

A 2. §-hoz

A törvény pontosítja, hogy nem a Tpt. 199. §-át, hanem a Tpt. Hatodik részében foglaltakat nem kell alkalmazni azokra az ügyletekre, amelyeket deviza-tartalék kezelés, monetáris, árfolyam- vagy államadósság-kezelési politikája következtében hajt az Állam, az MNB, a Kincstár és az ÁKK Zrt. esetén vagy a képviseletükben eljáró bármely személy.

A 3. §-hoz

A törvény pontosítja, illetve kiegészíti az értelmező rendelkezéseket.

A 4. §-hoz

Technikai jellegű módosítás.

Az 5. §-hoz

A törvény pontosítja a tájékoztató és a hirdetmény közzétételére vonatkozó előírásokat, továbbá biztosítja a 2003/71/EK irányelv 1. cikk (2) bekezdés h) pontjának történő megfelelést, amely szerint az irányelv nem vonatkozik olyan kibocsátásban érintett értékpapírokra, ahol a kibocsátás teljes ellenértéke 2 500 000 eurónál kisebb, amely mértéket 12 hónapos időtartam alatt kell számítani.

A 6. §-hoz

A Tpt. 22. § (4) bekezdés f) pontjának módosítása megteremti az összhangot az (1) bekezdés e) pontjában foglaltakkal. A Tpt. 22. § (2) és (5) bekezdése rendelkezik arról, hogy azokban az esetekben nem kell tájékoztatót közzétenni, ha a Felügyelet a befektetők rendelkezésére álló dokumentum által tartalmazott információkat a tájékoztatóban foglalt információkkal egyenértékűnek fogadta el. A Tpt. a Felügyelet döntési jogköre mellett azonban nem határozta meg azt az eljárást, amelyben ilyen döntést lehet hozni. A 22. § új (7) bekezdéssel történő kiegészítése az egyértelmű jogalkalmazói gyakorlat kialakítása érdekében szükséges.

A 7. §-hoz

A törvény pontosítja a hirdetményre vonatkozó felelősségi előírásokat.

A 8. §-hoz

A törvény a nemzetközi gyakorlatnak és a 2003/71/EK irányelv 19. cikk 3. pontjának megfelelően pontosítást tartalmaz.

A 9. §-hoz

Technikai jellegű pontosítás.

A 10. §-hoz

Technikai jellegű pontosítás, mivel a nemzetközi pénzügyi intézmények a Tpt. 23. számú mellékletében kerültek felsorolásra.

A 11. §-hoz

A zártkörű forgalomba hozatal esetén nem indokolt a jegyzési időtartam minimális mértékének jogszabályi meghatározása.

A 12. §-hoz

A piaci szereplők részéről felmerült igény szerint a hazai tőkepiac versenyképessége érdekében szükséges, hogy a gyorsjelentések elkészítésére rendelkezésre álló időtartam a jelenleg hatályos szabályozás szerinti 45 nap helyett 60 napra emelkedjék.

A módosítás más részekre is kiterjed, amelynek következtében a konszolidált beszámoló készítésére kötelezett kibocsátók nem csupán közzétételre kötelezettek, hiszen ezentúl a konszolidált beszámolón alapuló adatokat a közzététellel egyidejűleg kötelesek megküldeni a Pénzügyi Szervezetek Állami Felügyeletének is.

A 13. §-hoz

Technikai jellegű pontosítás, mivel a nemzetközi pénzügyi intézmények a Tpt. 23. számú mellékletében kerültek felsorolásra.

A 14. §-hoz

Technikai jellegű pontosítást tartalmaz a törvény.

A 15. §-hoz

A törvény pontosítja, hogy a kapcsolt személyek mely időponttól kezdődően nem köthetnek ügyletet a vételi ajánlattal érintett részvényekre.

A 16. §-hoz

A törvény pontosítja a nyilvános vételi ajánlat során az ármeghatározás egyes eseteit.

A 17. §-hoz

A törvény pontosítja a vállalatfelvásárlás esetén a társasági alapszabály egyes részeinek hatálybalépésével és alkalmazásával kapcsolatos rendelkezéseket. A pontosítás lényege, hogy a megjelölt rendelkezés alkalmazására legalább az alapszabály hatálybalépését 18 hónappal későbbi időpontban van lehetőség.

A 18. §-hoz

A törvény helyesbít egy téves hivatkozást.

A 19. §-hoz

Technikai jellegű módosítás, amely egyértelművé teszi, hogy a céltársaságban történő kilencven százalékot elérő vagy azt meghaladó mértékű befolyásszerzésre a sikeres vételi ajánlat, illetve az önkéntes vételi ajánlat lezárását követő három hónapon belül kerülhet sor.

A 20. §-hoz

Technikai jellegű módosítás, amely a hivatkozást helyesbíti.

A 21-22. §-hoz

Az engedélyezési eljárás a számításokra, modellekre és modellek engedélyezésére vonatkozó új szabályok miatt kiegészül egy felügyeletek közötti egyeztetési kötelezettséggel. A rendelkezések részletesen szabályozzák az egyes engedélyezési tárgyköröket, az eljárást, különös tekintettel az adott ügyben érintett egyes európai felügyeleti hatóságok határozathozatal kapcsán szükséges együttműködésére, a hatáskörök megosztására, valamint a határozatok közzétételének szabályaira.

A 23. §-hoz

A törvény pontosítja, hogy a Felügyeletnek mely információkat kell írásban bejelentenie az Európai Bizottságnak.

A 24. §-hoz

A törvény a 2006/48/EK és 2006/49/EK irányelv jogharmonizációja érdekében a befektetési vállalkozások számára meghatározza az új tőkemegfelelési szabályokkal összhangban alkalmazandó irányítási rendszerrel kapcsolatos követelményeket.

A 25. §-hoz

A hatályos szabályozás alapján egységesen tőke-, illetve hozamgarantált befektetésnek minősül mind a bankgaranciával biztosított, mind a befektetési politikával alátámasztott hozamígéret. A tőke-, illetve hozamgarancia kifejezés azonban a befektetési politikával alátámasztott hozamígéret esetében félrevezető, tekintettel arra, hogy a garancia jogi természete, illetve a mindennapi nyelvi használata azt a látszatot keltheti a befektetőkben, hogy befektetésük minden esetben tőke-, illetve hozamgarantált. A jogi koherencia megteremtése, illetve a befektetők differenciáltabb tájékoztatása érdekében indokolt a hozam ígérettel alátámasztott, illetve a hozamgarantált befektetések elnevezésének megkülönböztetése.

A 26. §-hoz

A törvény pontosítja, hogy az értékpapír-kölcsönzési tevékenység megkezdésékor csak abban az esetben szükséges a KHR-hez csatlakozni, ha az értékpapír-köclsönzést nem referenciaadat-szolgáltatók részére végzik.

A 27. §-hoz

A törvény pontosítja a befektetési vállalkozás kereskedési könyv vezetésével összefüggő előírásokat.

A 28-30. §-hoz

A rendelkezések a befektetési vállalkozás szavatoló tőke szükségletével kapcsolatos szabályokat módosítják.

A 31. §-hoz

A törvény a befektetési vállalkozások tőkekövetelményére vonatkozó szabályozás tekintetében új elemként bevezeti a nyilvánosságra hozatal követelményét. Ennek fő célja, hogy a befektetési vállalkozások prudens működését a piac fegyelmező ereje is befolyásolja, megerősítse.

A 32-35. §-hoz

Az összevont alapú felügyelet ellátása érdekében megkerülhetetlen, hogy az illetékes felügyeleti hatóságok folyamatosan együttműködjenek, amelynek keretében minden szükséges információt kicseréljenek. Az együttműködésnek különös jelentősége van az EU-szintű hitelintézeti anyavállalat, pénzügyi holding társaság ellenőrző befolyása alatt álló hitelintézetek összevont felügyelete esetében, mivel ekkor meghatározott engedélyek megadásánál a fő felelőssége az anyavállalatok illetékes hatóságának van. E rendelkezések ezért a kockázattal súlyozott kitettség érték belső minősítésen alapuló módszerrel történő számításának, a saját becslésen alapuló nemteljesítéskori veszteségráta és hitelegyenértékesítési tényező, a működési kockázat fejlett mérési módszerrel történő számításának, valamint a származtatott ügyleteknél a belső modell alkalmazásának engedélyezését az illetékes felügyeleti hatóságok közötti előzetes és folyamatos együttműködéséhez köti annak érdekében, hogy az engedélyezési határozatot is közösen hozzák meg.

A 36. §-hoz

A törvény pontosítja a bennfentes személyekre vonatkozó előírásokat.

A 37. §-hoz

Technikai jellegű pontosítás.

A 38. §-hoz

A törvény pontosítja a befektetési alap nevében eljáró befektetési alapkezelő által a tőke megóvására és a hozamra vonatkozóan vállalható garanciával és ígérettel összefüggő rendelkezéseket.

A 39. §-hoz

A törvény pontosítja a befektetési alap sorozatokra vonatkozó előírásokat.

A 40. §-hoz

A törvény pontosítja a speciális befektetési alapok forgalmazásával kapcsolatos szabályokat.

A 41. §-hoz

E rendelkezés az ingatlanalapok portfoliójában lévő ingatlanok értékesítési szabályait pontosítja.

A 42. §-hoz

A törvény meghatározza, hogy hogyan kell eljárni abban az esetben a nettó eszközérték kiszámítása hibás.

A 43. §-hoz

A hatályos, ingatlanértékelőre vonatkozó szabályozás kiegészítése, illetve egyes esetekben szigorítása vált szükségessé. Ennek keretében a rendelkezések egyrészt kiegészültek az ingatlanértékelést végző természetes személyre vonatkozó követelményekkel. Ezek a rendelkezések egyúttal szigorítást is jelentenek, miután az alapkezelőnek nem elegendő egy olyan ingatlanértékelő társasággal megállapodnia, amelynek legalább egy munkatársa szerepel a lakások és helyiségek bérletére, valamint elidegenítésükre vonatkozó egyes szabályokról szóló 1993. évi LXXVIII. törvény 64/C. §-ának (4) bekezdése szerinti nyilvántartásban, hanem a megbízás a feltételeknek megfelelő személy konkrét megjelölésével jöhet csak létre.

Kiegészülnek az összeférhetetlenségi, érdekeltségi szabályok is. Egy adott ingatlanértékelő személy megbízása legfeljebb öt évre szólhat, és egyidejűleg legfeljebb öt ingatlanalapnál látható el értékelői feladat.

Mind az ingatlanértékeléssel foglalkozó szervezet, mind a természetes személy esetében meghatározásra kerülnek a jövedelemarányokra vonatkozó korlátozások, elkerülendő, hogy az értékelő és az alap, illetve az alapkezelő között anyagi értelemben vett függőségi viszony alakuljon ki.

A 44. §-hoz

Az ingatlanértékelésre vonatkozó szabályok kiegészülnek az alkalmazható módszerek meghatározásával. Az egyes módszerek közötti választás az ingatlanértékelő felelőssége, mint ahogyan az is, hogy azt következetesen alkalmazza az ingatlanalap portfoliójában lévő ingatlanok esetén. Ha egy adott ingatlan esetében a korábban választott módszer már nem ad megfelelően pontos becslést az értékre vonatkozóan (pl. funkcióváltás miatt), úgy az ingatlanértékelőnek megfelelő részletességgel ismertetnie kell a váltás okait, és meg kell jelölnie az új módszert, alátámasztva a választás indokául szolgáló tényekkel.

A 45. §-hoz

E rendelkezésekben meghatározásra kerülnek az ingatlanértékelő kötelezettségei, az általa kiadandó szakvélemény fontosabb tartalmi kellékei és az értékelés gyakorisága. A cél az, hogy a szakvélemény olyan részletességgel dokumentálja a felhasznált információkat, hogy abból az értékelés szakszerűsége is megállapítható legyen. A Felügyelet pedig - ha alapos kételye merül fel ezzel, vagy az értékelő elfogulatlanságával kapcsolatosan - kötelezheti az alapkezelőt egy másik ingatlanértékelő megbízására.

A 46. §-hoz

Ennek a rendelkezésnek technikai szerepe van. Az alapkezelőre vonatkozó, letétkezelő felé fennálló kötelezettségeket logikailag is elválasztja az értékelőre vonatkozó kötelezettségektől.

A 47-48. §-hoz

E rendelkezés pontosítja az Európai Unió vagy az OECD tagállama által kibocsátott állampapírokra és a nemzetközi pénzügyi intézmény által kibocsátott hitelviszonyt megtestesítő értékpapírokra vonatkozó befektetési előírásokat.

A 49. §-hoz

A törvény módosítja a származtatott ügyletekbe fektető befektetési alap esetén a származtatott ügyletek nettó pozíciójának számítására vonatkozó előírásokat.

Az 50. §-hoz

E rendelkezés pontosítja az Európai Unió vagy az OECD tagállama által kibocsátott állampapírokra és a nemzetközi pénzügyi intézmény által kibocsátott hitelviszonyt megtestesítő értékpapírokra vonatkozó befektetési előírásokat az ingatlanalapok esetében.

Meghatározásra kerül továbbá az ingatlanalap vagyonának likvid eszközökben tartandó részének aránya, ezzel is garantálva az alap fizetőképességének megbízhatóságát.

Az 51. §-hoz

E módosítás technikai jelentőségű, az egyes kötelezettségek logikusabb elhatárolását, s így az egyszerűbb jogalkalmazást szolgálja.

Az 52. §-hoz

A Tpt. 287. § (2) bekezdéséhez, valamint a tájékoztatóval (43. §) és tájékoztatással (55. §) szemben támasztott nyelvi követelmények szabályozásához hasonlóan, azokkal azonos indokok alapján a költségek és adminisztratív terhek csökkentése érdekében indokolt, hogy a magyar nyelv mellett a Felügyelet által elfogadott más nyelven is rendelkezésre lehessen bocsátani a dokumentumokat.

Az 53. §-hoz

Az ingatlanalapok esetében kiegészül az éves és a féléves jelentésben, illetve portfoliójelentésben közzéteendő információk köre. A cél, hogy a befektetők számára megfelelő mennyiségű és részletezettségű információ álljon rendelkezésre a megalapozott döntéshozatalhoz.

Az 54. §-hoz

E rendelkezés az alapkezelő kötelezettségeit pontosítja.

Az 55. §-hoz

A törvény módosítja a kockázati tőkealapra és kockázati tőkealap-kezelőre vonatkozó összeférhetetlenségi szabályokat.

Az 56. §-hoz

A törvény egyértelművé teszi, hogy a kockázati tőkealap-kezelő egymástól elkülönítetten több kockázati tőkealapot is létrehozhat és kezelhet.

Az 57-58. §-hoz

A törvény módosítja a kockázati tőkealap létrehozásakor a jegyzett tőke befizetésére vonatkozó előírásokat. Bevezeti az ideiglenes kockázati tőkealap-jegy intézményét és meghatározza annak előállításával, kezelésével és az elszámolásával kapcsolatos szabályokat.

Az 59. §-hoz

A törvény pontosítja a kockázati tőkealap kezelési szabályzatával összefüggő előírásokat.

A 60. §-hoz

A törvény pontosítja a kockázati tőkealap eszközeinek értékesítéséből befolyt ellenérték felhasználásával és a befektetőkkel történő elszámolásával kapcsolatos előírásokat.

A 61. §-hoz

A törvény pontosítja a kockázati tőkealap befektetési szabályait.

A 62. §-hoz

A törvény lehetővé teszi, hogy az elszámolóház üvegházhatású gázkibocsátási egységekre és légszennyező anyagkibocsátási jogokra vonatkozó ügyletek elszámolását is végezheti.

A 63. §-hoz

A törvény pontosítja a központi értéktárban történő tulajdonszerzés szabályait.

A 64. §-hoz

A törvény pontosítja, hogy a központi értéktár a saját tőkéje részét képező szabad pénzeszközeit mibe fektetheti.

A 65. §-hoz

Az értékpapírtitok kezelésével kapcsolatos technikai jellegű pontosítás.

A 66. §-hoz

A törvény a Felügyelet bírságból származó bevételének a fogyasztói jogok érvényesítése céljából történő felhasználását is lehetővé teszi. Ezzel mód nyílhat arra, hogy a fogyasztóvédelemről szóló 1997. évi CLV. törvényben szabályozott békéltető testületek működését, és ezzel a fogyasztói jogviták bíróságon kívül történő megoldását - a pénzügyi ágazati jogviták arányára is tekintettel - a Felügyelet hathatósan támogassa.

A 67-68. §-hoz

A rendelkezések célja a felügyeleti díjfizetési kötelezettség oly módon történő átalakítása, hogy annak alapját az adott piaci szereplő tevékenységének kockázatai képezzék. Ennek megfelelően kerül átalakításra és egységesítésre a díjfizetés rendszere. A továbbiakban a díj - a legtöbb piaci szereplő esetében - két részből: egy alapdíjból és egy változó díjból tevődik össze.

A 69. §-hoz

E rendelkezés az igazgatási szolgáltatási díjfizetési kötelezettség alanyi körét pontosítja.

A 70. §-hoz

E rendelkezés az egy alapsorozatba tartozó alapok esetében pontosítja (csökkenti) a tájékoztató, a kezelési szabályzat és a rövidített tájékoztató jóváhagyására vonatkozó felügyeleti eljárás időtartamát.

A 71. §-hoz

A törvény pontosítja a Felügyelet adatkezelésére vonatkozó előírásokat.

A 72. §-hoz

E rendelkezés a Felügyelet feladataként külön nevesíti a befektetési vállalkozások felügyeleti felülvizsgálatát és értékelését, amely elsődlegesen az általuk alkalmazott, a hitelezési, piaci és működési kockázatok meghatározására vonatkozó szabályzatok, stratégiák, eljárások és módszerek egészére vonatkozik. A felügyeleti felülvizsgálatot és értékelést a befektetési vállalkozások méretének, összetettségének arányában évente legalább egyszer el kell végezni. A felügyeleti felülvizsgálat és értékelés keretében a Felügyeletnek azt is vizsgálnia kell, hogy a befektetési vállalkozás szavatoló tőkéje biztosítja-e a kockázatok fedezetét és megbízható kezelését.

A 73. §-hoz

A törvény a Felügyelet számára intézkedés megtételét írja elő, ha a befektetési vállalkozás üzleti értéke a szavatoló tőke több mint húsz százalékával csökken a kamatlábak hirtelen és váratlan változásának eredményeként.

A 74. §-hoz

A törvény pontosítja, hogy a Felügyelet mely személyekkel, szervezetekkel szemben alkalmazhat intézkedést, szankciót.

A 75. §-hoz

A törvény módosítja a felügyeleti biztos kirendelésével kapcsolatos előírásokat és lehetővé teszi a jogorvoslatot az igazgatóság és a felügyelő bizottság tagja számára a felügyeleti biztost kirendelő, valamint a Felügyelet által a kirendelés időtartama alatt hozott határozattal szemben.

A 76. §-hoz

A törvény módosítja a Felügyelet által kiszabható bírságok összegét.

A 77. §-hoz

E rendelkezés felhatalmazza a Kormányt, hogy rendeletben állapítsa meg a törvény végrehajtásához szükséges részletes szabályokat.

A 78. §-hoz

E rendelkezés a Tpt. mellékletében foglalt előírásokat módosítja, illetve kiegészíti a Tpt. a jogharmonizációs záradékkal, továbbá a Nyilvános ingatlanalapok éves és féléves jelentésében közzéteendő információkra vonatkozó előírásokkal.

-----STARTING---POINT---VEGE---

A 79. §-hoz

Hatálybalépéssel összefüggő rendelkezések.

A 80-84. §-hoz

A végrehajtással kapcsolatos átmeneti szabályokat tartalmazza.

A 85-86. §-hoz

Módosuló jogszabályok.

A 87. §-hoz

Jogharmonizációs záradék.