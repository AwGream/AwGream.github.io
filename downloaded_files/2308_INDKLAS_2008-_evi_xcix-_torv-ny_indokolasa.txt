2008. évi XCIX. törvény indokolása

az előadó-művészeti szervezetek támogatásáról és sajátos foglalkoztatási szabályairól

-----STARTING---POINT---ALTALANOS--- 

A törvény megalkotásának szándéka mögött egyrészt annak felismerése állt, hogy nincsen az előadó-művészeti területre vonatkozó ágazati szintű szabályozás. A jogi szabályozás hiánya sok esetben nehézséget okoz, például az ágazatot érintő jogszabályokhoz képest kifejezetten a hivatásos művészeti tevékenységre jellemző eltérések megfelelő szintű megjelenítésére nincs mód (lásd a közalkalmazottak jogállásáról szóló 1992. évi XXXIII. törvény).

Másrészt a jogszabály megszületésének szükségességét indokolja az is, hogy az előadó-művészeti szervezetek finanszírozásának jelenlegi formái nem követték az időközben bekövetkezett jogszabályi, gazdasági változásokat, bár mind a fenntartók, mind a szervezetek részéről megfogalmazódott igény a megújításra.

A jogszabály előkészítése során világossá vált, hogy annak nemcsak a színházakról, hanem a zene- és a táncművészet szervezeteinek működéséről, állami támogatásáról és sajátos munkajogi szabályairól is szólnia kell, mivel a három művészeti ág olyan szoros kapcsolatban él egymással, hogy nem lehet egyikre sem szabályt alkotni a másik érintése nélkül (pl. többtagozatos színházak, a zenekarok színházi szolgálata, stb.).

A törvény alapelvei az egységesség, a megőrzés és megújítás, valamint az átláthatóság és kiszámíthatóság.

1. Az egységesség egyrészt azt jelenti, hogy a jogszabály valamennyi előadó-művészeti szervezetet kezeli, amely az adott művészeti területen működik. Így nyilvántartásba veszi az állami fenntartású színházat ugyanúgy, mint az egyesületi formában működő független színházat. Függetlenül a szervezeti formától, az előírt szakmai kritériumok teljesítése esetén valamennyi előadó-művészeti szervezet kérheti a nyilvántartásba vételét, és a feltételeknek való megfelelése alapján kerül a kategóriák valamelyikébe.

Másrészt a törvény egységes munkajogi szabályokat állapít meg az előadó-művészeti szervezetekben foglalkoztatottakra, tekintet nélkül arra, hogy azok milyen szervezeti formában működnek.

Harmadrészt egységes szabályokat állapít meg az állami és önkormányzati fenntartású előadó-művészeti szervezetek vezetői megbízásaira is, függetlenül attól, hogy költségvetési szervként vagy a gazdasági társaságokról szóló 2006. évi IV. törvény (a továbbiakban: Gt.). hatálya alá tartozó társaságként működnek. Jelenleg ugyanis míg a költségvetési szerveknél a vezetői megbízás szabályai a Kjt.-ben és a közalkalmazottak jogállásáról szóló 1992. évi XXXIII. törvény végrehajtásáról a művészeti, a közművelődési és a közgyűjteményi területen foglalkoztatott közalkalmazottak jogviszonyával összefüggő egyes kérdések rendezésére kiadott 150/1992. (XI. 20.) Korm. rendeletben rögzítettek, és a pályáztatás minden esetben kötelező, addig a közhasznú társaságok, nonprofit gazdasági társaságok esetében a Gt. alapján ilyen kötelezettség nincsen.

2. A megőrzés jegyében a törvény maximálisan védi a különleges értéket képviselő magyar előadó-művészeti struktúrát, ugyanakkor lehetőséget biztosít annak bővülésére, új formációkkal történő kiegészülésére is. A jogalkotó célja egy olyan rendszer megteremtése, amely utat mutat az előrejutáshoz, meghatároz szinteket, de biztosítja a szintek közötti átjárhatóságot is. Elismeri és egyenrangúként kezeli a hagyományos struktúrán kívüli kezdeményezéseket, egyúttal ösztönzi a struktúrán belülieket az együttműködésre. Az egyes kategóriák közötti átjárhatóság ténylegesen megteremtheti a fejlődés lehetőségeit, ösztönzőként hathat.

3. Az átláthatóság és kiszámíthatóság a központi költségvetési támogatások igénybevételére vonatkozik. Cél az, hogy a központi költségvetési támogatást igénybe venni kívánó előadó-művészeti szervezetek fenntartói számára egyértelmű legyen, hogy mit vár el tőlük az állam, és ezen feltételek teljesítésével milyen támogatásra számíthatnak. A központi forrásból származó támogatások felhasználásának átláthatónak és ellenőrizhetőnek kell lennie, így biztosítható, hogy ténylegesen azon célok megvalósítására fordítsák ezeket a forintokat, amelyre a jogalkotó szánta, többek között a magyar előadó-művészet hagyományainak továbbvitelére és megújítására, a kultúrához való hozzáférés biztosítására, az anyanyelv ápolására, a magyar kultúra nemzetközi megjelenésére.

A törvény célja, hogy elősegítse a színház-, tánc, - és zeneművészet kulturális örökségének, sokszínűségének és értékeinek gyarapítását, az előadásoknak, hangversenyeknek a közönség széles rétegeihez való eljuttatását, ezen belül a gyermek- és ifjúsági korosztály előadó-művészetekre fogékony nézővé nevelését, a hazai előadó-művészet nemzetközi jelenlétét, az előadó-művészeti intézményrendszer fejlesztését, valamint a közpénzek hatékony felhasználását elősegítő támogatási rendszer megteremtését. Ennek érdekében kerül sor az előadó-művészeti szervezetek (színházak, balett- vagy táncegyüttesek, zenekarok, énekkarok) nyilvántartásának kialakítására, új típusú, normatív elemeket tartalmazó, a fenntartók kötelezettségeit és jogosultságait egyértelműen megállapító finanszírozási modell bevezetésére. Szól az egyes kategóriákba tartozó előadó-művészeti szervezetek támogatási formáiról, szabályozza az első számú vezetők (igazgatók) kijelölésének rendjét. Az előadóművészi munka sajátosságait figyelembe vevő speciális munkajogi szabályokat alkot. Rendelkezést tartalmaz a színházi és más előadó-művészeti szakmai szervezetek véleménynyilvánítási, javaslattételi jogosultságát a törvény erejével biztosító fórum, az Előadó-művészeti Tanács létrehozására is.

-----STARTING---POINT---RESZLETES---

Az 1. §-hoz

Ezen szakasz tartalmazza a törvény céljainak felsorolását, melyek megvalósulását a jogalkotó a törvény részletes szabályaitól várja.

Itt szerepel többek között a művészeti élet szabadságának biztosítása, amely alapján minden alkotónak joga, hogy legjobb képességeinek megfelelően művészeti alkotást hozzon létre, illetve művészeti alkotás létrehozásában közreműködjön. A törvény elismeri és támogatja a művészeti sokszínűséget, a különböző kifejezési formák egymás mellett élésének megvalósulását. Előmozdítani kívánja az alkotásokhoz, előadásokhoz való hozzáférést, a mobilitást, új művek létrejöttét magyar és kisebbségi nyelveken egyaránt, valamint a kutatási és dokumentációs tevékenységet.

A művészeti élet szabadságát, a művészeti alkotások és teljesítmények megjelenését a kulturális piacon - a művészeti alkotások és az előadói teljesítmények más jogszabályokban meghatározott védelme mellett - a művészi értékek létrehozását elősegítő, a művészek véleményét befogadó támogatási rendszerrel, ösztönző kedvezményekkel, továbbá a művészek foglalkoztatásának szabályozásával is biztosítani kell.

A 2. §-hoz

A törvény hatálya meghatározza, hogy a törvény rendelkezései mely szervezetekre (előadó-művészeti szervezetek, a fenntartók, a hatósági feladatokat ellátó államigazgatási szerv) és természetes személyekre (az előadó-művészeti szervezetekkel munkaviszonyban vagy közalkalmazotti jogviszonyban állók) vonatkoznak. A jogszabály a hatálya alá tartozók számára kötelezettségeket állapít meg és jogosultságokat fogalmaz meg. A kötelezettségek és a jogosultságok kölcsönösen feltételezik egymást, juttatásban csak az részesülhet, aki valamennyi rendelkezésnek eleget tett, annak viszont, aki mindenben megfelel az előírásoknak, a törvény garantálja a neki járó kedvezményeket.

A törvény hatálya nem terjed ki a Nemzeti Kulturális Alapból történő támogatásokra. Ezen támogatások célja elsődlegesen az, hogy a szakmai műhelyek folyamatos munkáját biztosítsa, míg az NKA által nyújtott támogatások évről évre változó pályázati kiírások alapján egy-egy meghatározott projekthez, feladathoz kapcsolódnak.

A 3. §-hoz

E szakasz határozza meg a törvény alapelveit. A e törvény szerinti szabályoknak megfelelő előadó-művészeti szervezetek színház-, zene- és táncművészeti tevékenységet végeznek, ilyen szervezetet bármely természetes és jogi személy, jogi személyiség nélküli gazdasági társaság alapíthat, a törvény nem szűkíti ennek lehetőségét.

Az Alkotmányban foglalt művelődéshez való jog alapján minden állampolgárnak joga, hogy igénybe vegye az előadó-művészeti szervezetek által nyújtott szolgáltatásokat, hozzájusson a kulturális eredményekhez. Ezen jog érvényre juttatását az állam két módon tudja elősegíteni: kiemelkedő szerepet játszó előadó-művészeti szervezetek fenntartásával és nem állami fenntartású előadó-művészeti szervezetek támogatásával. Ezen támogatás szabályait állapítja meg a törvény.

A 4. §-hoz

A törvény következő része azt részletezi, mely személyek és szervezetek milyen speciális jogkörökkel rendelkeznek az előadó-művészeti tevékenység ágazati feladatainak ellátása területén. Elsőként a kultúráért felelős miniszter jogköreit sorolja fel.

Amennyiben a költségvetési szerv vagy a gazdasági társaság létesítő okirata szerint az alapítói jogokat a kultúráért felelős miniszter gyakorolja, gyakorolja az alapítói és felügyeleti jogokat, valamint támogatást biztosít a feladat ellátásához. (Ennek részletezése azért is fontos, mert működhet központi költségvetési szervként előadó-művészeti szervezet úgy is, hogy a létesítő okirat nem a kulturális minisztert jelöli ki az alapítói jogok gyakorlójává.)

Szerepel a feladatok között a legfeljebb öt évre szóló többször megújítható közszolgáltatási szerződés megkötésének lehetősége, mely meghatározott művészi feladatokra kivételesen magas művészi színvonalú teljesítményt felmutató - nem állami vagy önkormányzati fenntartású - előadó-művészeti szervezettel köthető, az Előadó-művészeti Tanács előzetes véleményezése alapján. A művészeti terület folyton változik, mindig megjelennek olyan új műhelyek, amelyek szétfeszítik a meglévő kereteket, művészeti teljesítményük alapján viszont ott lenne a helyük a támogatandók között. Ezen kezdeményezések egyetlen - jól bevált - módja ezen szerződés megkötése. Az ilyen szervezetek száma nem jelentős, minden művészeti ágban egy-egy ilyen szerződésről lehet szó, melyben pontosan rögzítve van, mit vár el a támogató a támogatási összeg fejében (előadásszám, hangversenyszám, vidéki jelenlét, nyitás az ifjúság felé, stb.). A 3-5 évre szóló középtávú elköteleződés kiszámíthatóvá és tervezhetővé teszi ezen szervezetek működését, és arra is alkalmas, hogy a szervezet időközben más támogatót találjon.

A ma is fennálló lehetőséget pontosítja, illetve emeli magasabb jogforrási szintre az a szabály, mely szerint a miniszter előzetesen véleményezi a törvényben meghatározott előadó-művészeti szervezetek átalakítását, összevonását, jogutód nélküli megszüntetését. A helyi önkormányzatok egyes szerveinek és a köztársasági megbízottaknak a közművelődési, közgyűjteményi, művészeti, továbbá más kulturális tevékenységekkel kapcsolatos államigazgatási feladat- és hatásköreiről szóló 20/1992. (I. 28.) Korm. rendelet 1. § (1) bekezdés d) pontja értelmében ugyanis a jegyző, főjegyző kikéri a kultúráért felelős miniszter véleményét a hivatásos művészeti intézmény (színház, szimfonikus zenekar, ének- és táncegyüttes), a közművelődési intézmény (művelődési otthon) létesítésével, megszüntetésével, illetőleg működésének szüneteltetésével kapcsolatos önkormányzati döntés előkészítése során. Ennek szerepe az, hogy az Előadó-művészeti Tanács és a miniszter új szempontok bevonásával segítheti a döntéshozókat a szervezetek jövőjét alapvetően meghatározó döntések esetén, hiszen azok nemcsak helyi szinten, hanem az egész ország kulturális állapotának megtartása, illetve fejlesztése területén látnak el fontos feladatot.

Az 5. §-hoz

A törvény alapján létrejön az Előadó-művészeti Tanács, a miniszter mellett működő, az előadó-művészeti élet általános és koncepcionális kérdéseiben döntés-előkészítő, javaslattevő testület. A Tanács keretein belül intézményes formában válik lehetővé a színházi, zenei és táncművészeti szakmai szervezetekkel való szoros kapcsolattartás, hiszen az új fórum véleménynyilvánítási, javaslattételi jogosultságot ad a szervezeteknek az előadó-művészeti területet érintő legfontosabb ügyekben. A törvény meghatározza a Tanács legfőbb feladatait, létszámát, összetételét, működésének rendjének, valamint a működésével járó költségek viselését.

A 6. §-hoz

A törvény alapján feláll az az előadó-művészeti államigazgatási szerv, amelynek elsődleges feladata, hogy a támogatást igénylő előadó-művészeti szervezetekről hatósági nyilvántartást vezessen és az előadó-művészeti szervezeteket e törvény szerint besorolja. Az előadó-művészeti államigazgatási szerv látja el az előadó-művészeti szervezetek működésével összefüggő államigazgatási, szolgáltatási feladatokat, a támogatásokkal kapcsolatos adatszolgáltatási tevékenységet, illetve igazolásokat ad ki a társasági adókedvezményhez kapcsolódóan. Ezeket a feladatokat a Kulturális Örökségvédelmi Hivatal mint előadó-művészeti államigazgatási szerv látja el.

A 7-9. §-hoz

A törvény bevezeti az előadó-művészeti szervezetek nyilvántartását, ezzel a művészeti területen eddig nem alkalmazott eljárást vezet be. A nyilvántartásba vétel alapfeltétele a központi költségvetési támogatás igénybevételének. A nyilvántartásba vétel azonban nem kötelező, azaz nem feltétele az előadó-művészeti tevékenység folytatásának.

A szabályozás szektorsemleges, azaz valamennyi, az állami és önkormányzati szférán kívül létrejövő új kezdeményezés regisztrálására is mód nyílik. Ezen felül szervezeti formák között sem tesz különbséget a törvény, a tulajdonos felelőssége eldönteni, hogy milyen szervezeti rendben, milyen feladatrendszerű, és milyen művészi profilú előadó-művészeti szervezetet működtet.

Nyilvántartásba vételüket a költségvetési szervek és a közhasznúvá minősített szervezetek kérhetik. Ezen utóbbi feltételeit a közhasznú szervezetekről szóló 1997. évi CLVI. törvény rendezi. A törvény szabályozza, mely adatoknak szükséges szerepelniük a nyilvántartásban.

Az ezen szakaszban hivatkozott külön jogszabály megalkotására a miniszter kap felhatalmazást a törvény 47. § (2) bekezdés a) pontjában.

Az előadó-művészeti államigazgatási szerv kérelemre, a szolgáltatott adatok alapján kategóriákba sorolja az előadó-művészeti szervezeteket. Egy előadó-művészeti szervezet csak egy kategóriába kerülhet besorolásra. A besorolási kérelemben fel kell tüntetni, hogy melyik kategóriába kérik a besorolást. Nem kell besorolni az állami fenntartású, illetve a miniszterrel közszolgáltatási szerződést kötött előadó-művészeti szervezeteket, mivel ezek nem e törvény szerint jutnak támogatáshoz. Ha a miniszter olyan szervezettel köt közszolgáltatási szerződést, amely előzőleg valamely kategória alapján kapott támogatást, a szerződés megkötése után párhuzamos finanszírozásra nincs mód, azaz a szervezet a kategóriába sorolás alapján támogatásra nem jogosult.

Azok az előadó-művészeti szervezetek, amelyek egyik kategóriába való besorolás feltételeinek sem felelnek nem, nem kerülnek besorolásra. Az állami támogatást minimális szakmai feltételekhez köti a jogszabály, amely szervezet ezeknek nem felel meg, a rendszer szerint nem juthat támogatáshoz. Azonban ez nem zárja ki őket az egyéb - e törvény által szabályozottakon kívüli - támogatási formákból (pl. NKA).

Az első besorolásra a nyilvántartásba vétellel egyidejűleg kerül sor, ezt követően évente március 31-ig be kell jelenteni a besoroláshoz szükséges adatokat. A nyilvántartás és besorolás eljárása során az e törvényben nem szabályozott kérdésekben a közigazgatási hatósági eljárás és szolgáltatás általános szabályairól szóló 2004. évi CXL. törvény alkalmazandó.

A kategóriák meghatározása során a törvény figyelembe veszi azokat az infrastrukturális, tárgyi és személyi feltételeket, melyek a tevékenység folytatásához minimálisan szükségesek, valamint a besoroláshoz teljesítendő szakmai minimumokat is rendel.

A színházak és a balett- vagy táncegyüttesek számára öt (az előbbiek négy, az utóbbiak két kategória valamelyikébe sorolódnak be), a zenekarok és énekkarok számára két kategória került megállapításra.

A 10. §-hoz

A színházak, balett-vagy táncegyüttesek kategóriái:

Az I. kategóriába kerülnek, azok a színházak, bábszínházak, amelyek 180 előadást tartanak évente, a megtartott előadások legalább 75%-a a színház saját előadása, és évente legalább két bemutatót tartanak.

A II. kategóriába kerülnek azok a produkciós színházak, amelyek évente legalább 100 előadást és 2 bemutatót tartanak, valamint azok a befogadó színházak, amelyek legalább 140 előadást tartanak és amiből legalább 30%-a a saját produkciójuk.

A III. kategóriába kerül az a balett - vagy táncegyüttes, amely évente legalább 50 tánc- és mozgásművészeti előadást tart.

A IV. kategóriába kell besorolni azt a színházat, bábszínházat, amely évente legalább 100 előadást tart, saját társulattal legalább két bemutatót hoz létre, és a megtartott előadások legalább 75%-a a színház saját előadása, valamint azt a befogadó színházat, amely évente legalább 100 előadást tart, és az általa játszott előadások legalább 30%-a saját előadása. Ez a kategória biztosítja a törvény alapelveinél is említett átjárhatóságot, az átmenetet az I. és az V. kategória között.

A V. kategóriába kerül az a szabadtéri, valamint a nemzeti és etnikai kisebbségi színház, amely évente legalább 20 színházi előadást tart, amelyből legalább egy új bemutató. Az ebbe a kategóriába tartozó színházak természetesen egyéb kategóriába is kérhetik a besorolásukat, amennyiben azon feltételeknek megfelelnek.

Az VI. kategóriába kerülnek azok a független színházak, amelyek legalább 2 éve működnek. A független színházak között a független színházi műhelyek, tánc- és mozgásszínházi műhelyek, független színházi és táncszínházi befogadó színházak, valamint a nonprofit színházi vállalkozások kapnak helyet.

Az I-V. kategóriába való besorolásnak további feltételeit rögzíti a törvény (önkormányzati fenntartó vagy támogató, vezetői megbízás szabályainak betartása).

A 11. §-hoz

A zenekarok és énekkarok két kategóriája:

Az I. kategóriába kerülnek azok a szimfonikus zenekarok, kamaraszimfonikus zenekarok, kamarazenekarok, amelyek évente legalább 50, és azok az énekkarok, amelyek évente legalább 40 előadást tartanak, valamint megfelelnek a további besorolási feltételeknek (önkormányzati fenntartó vagy támogató, létszám, végzettség, tárgyi feltételek, fizető nézőszám, vezetői megbízás szabályainak betartása).

A II. kategóriába kerülnek azok a zenekarok és énekkarok, amelyek legalább 2 éve működnek, és rendelkeznek a jogszabályban meghatározott tárgyi feltételekkel és teljesítették a megelőző évre vonatkozó jogszabályban meghatározott fizető nézőszámot.

A 12-14. §-hoz

A nyilvántartás és besorolás alapjául szolgáló adatokban bekövetkező változás bejelentésével kapcsolatos szabályok rögzítése. A besorolást megalapozó adat bejelentésének elmulasztása ahhoz vezethet, hogy az előadó-művészeti szervezet jogosulatlanul jut központi költségvetési támogatáshoz. Ebben az esetben a törvény az Áht. szabályait rendeli alkalmazni, azaz a visszafizetést az ott megfogalmazott szankciókkal kell teljesíteni.

A törvény rendezi továbbá a nyilvántartásból való törlés feltételeit. Ezek szerint törölni kell a nyilvántartásból az előadó-művészeti szervezetet, ha öt éven keresztül nem részesül az e törvény szerinti támogatásokból. Nem kell törölni értelemszerűen az állam által fenntartott és a miniszter által kötött közszolgáltatási szerződéssel rendelkező szervezeteket, mert bár nem e törvény alapján kerül megállapításra a támogatásuk, de a jogalkotói szándék az, hogy szerepeljenek a nyilvántartásban, mely így az előadó-művészet lehető legteljesebb spektrumát mutassa be.

A 15. §-hoz

A következő fejezet írja le az előadó-művészeti szervezetek központi költségvetési támogatásának részletes szabályait. A szabályozás új típusú, kiszámítható, szakmai követelményeket figyelembe vevő, a fenntartók kötelezettségeit és jogosultságait egyértelműen megállapító finanszírozást rendel. A támogatás mértékének megállapítása eltér az eddigi rendszertől. Az új szisztéma lényege, hogy a fenntartók szerepe az eddigieknél meghatározóbb lesz, ez a szerepvállalás azonban a vállalt feladatokhoz igazodó, pontosan kiszámítható állami hozzájárulást von maga után.

A 21. § alapján pályázati úton elosztható forrásokra olyan szervezetek is pályázhatnak, amelyek a nyilvántartásban nem szerepelnek. Ezen pályázatok célja olyan kiemelt előadó-művészeti feladatok, projektek támogatása, amelyek a rendszer működésétől függetlenek, alkalmasak az új kezdeményezések befogadására. A V-VI. kategóriába sorolt színházak és a II. kategóriába sorolt zenekarok és énekkarok pályázati forrásai ettől eltérnek, azokhoz csak a besorolt szervezetek juthatnak hozzá.

A 16-19. §-hoz

Az I. kategóriába sorolt színházakat fenntartói ösztönző részhozzájárulásból és művészeti ösztönző részhozzájárulásból álló központi költségvetési támogatás illeti meg.

A fenntartói ösztönző részhozzájárulás összege a tárgyévet megelőző évi, a fenntartó költségvetési rendeletében egyértelműen, az adott szervezetre elkülönítve meghatározott fenntartói támogatással arányos. (Az elosztható keretösszeget véve 100%-nak, az egyes fenntartók támogatását az összes fenntartói támogatáshoz viszonyítva kerül meghatározásra.)

A törvény célja, hogy az előadó-művészeti szervezetek működésében érdekelt valamennyi szereplő számára áttekinthető és kiszámítható gazdasági környezetet biztosítson, ezzel lehetőséget teremtsen a saját forrásokról szóló tudatos döntések meghozatalára. A fenntartók magatartása döntő a szervezetek biztonságos működése szempontjából, ezért a központi támogatásnak ez az eleme az ő áldozatvállalásukat ismeri el azzal, hogy magasabb fenntartói támogatáshoz azzal arányosan magasabb központi hozzájárulást biztosít. A fenntartó tárgyévi támogatásának meghozatalakor a költségvetési törvényből már ismeri a központi támogatás neki jutó összegét (ami az ő korábbi döntéseinek folyománya), tehát saját támogatását olyan mértékben állapíthatja meg, ami biztosítja a szervezet biztonságos működését.

A színházak a fenntartói ösztönző részhozzájárulásként megállapított támogatásból a fenntartó döntése szerint részesülnek, ha az adott településen az előírt feltételeknek a fenntartó több színháza is megfelel, vagyis az önkormányzat egy összeget kap, amelyet ő oszthat fel színházai között, ezzel érvényre juttathatja kulturális politikai elképzeléseit.

A művészeti ösztönző részhozzájárulás a tárgyévet megelőző második évi fizető nézőszám arányában oszlik meg azzal, hogy az opera, klasszikus operett, balett, tánc, gyermek- és ifjúsági-, valamint a stúdió-előadások esetében, továbbá a bábszínházak nézői tekintetében a költségvetési törvény a súlyozás során magasabb szorzószámot állapít meg. (A színház bejelenti a nézőszámát lebontva ezen kategóriák szerint külön-külön. A felsoroltak nézőszámait meg kell szorozni a költségvetési törvényben meghatározott szorzókkal, így pl. egy stúdió-előadás nézője 1,5-öt ér, míg az itt nem említett esetekben minden néző 1-et. A súlyozást követően minden színházra lebontva kijön egy nézőszám, mely a valamennyi, az I. kategóriába tartozó színház összes nézőszámához viszonyított arányában alapozza meg a támogatást.)

A szorzókat évente a költségvetési törvény állapítja meg, így a törvényhozóknak adott esetben lehetősége van a szükséges korrekciók meghozatalára is. (A finanszírozási modellszámítások szerint a szorzók pl. opera 1,9, stúdió 1,5, gyermek- és ifjúsági előadások 1,2.)

A források megteremtésében jelentős szerepe van a szervezetek gazdálkodásának. A törvény a művészeti ösztönző részhozzájárulás bevezetésével a közönségbázis növelését szorgalmazza, a magasabb szorzók alkalmazásával pedig biztosítani kívánja, hogy az igényesebb, magasabb anyagi ráfordítást igénylő műfajok ne kerüljenek háttérbe a színházak műsorkínálatában. Az opera, valamint a klasszikus operett nagyzenekart és kórust igényel, a balett, tánc teljesítőképessége fizikai okok miatt korlátozott, a gyermekeknek szóló előadások az alacsonyabb jegyárak ellenére általában az átlagnál igényesebb szcenikai megvalósítást igényelnek, a stúdió-előadások bevételét pedig a nézőszám korlátozza. Ezért esetükben a fizetőnézők után magasabb támogatási kvóta illeti meg a színházat, ami azonban csak a ténylegesen teljesített előadások után illeti meg a színházat. Ezzel a törvény az elkészült előadások minél nagyobb mértékű „kijátszására”, vagyis a közönségbázis bővítésére ösztönzi az alkotókat. Az önálló bábszínházak nézői után járó szorzó különbözhet a színházak gyermekelőadásait látogató nézőkre alkalmazott szorzótól. A fenntartónak tehát módja van felelősen dönteni arról, hogy előadó-művészeti szervezetei a helyi körülményeket is figyelembe véve művészileg, szervezetileg és gazdaságilag a legmegfelelőbb formában működjenek.

Ezek a szorzók minőségi prioritást is jelentenek, így nem elfogadható az, ha a szervezet az opera, klasszikus operett előadása esetén a költséges zenekart és énekkart hangfelvétellel helyettesíti. Ebben az esetben nem jár magasabb szorzó. Olyan zenés színpadi mű előadása esetén sem jár művészeti ösztönző részhozzájárulás, amelynél a zenekar, énekkar helyett hangfelvételt alkalmaznak. Ezek esetében a jegyárbevétel pótolja a kieső állami támogatást, hiszen az előadó-művészeti szervezet sok nézőt kíván elérni, de nem fekteti bele azt, ami a minőségi előadáshoz szükséges volna.

A II. kategóriába sorolt balett- vagy táncegyüttest a költségvetési törvényben meghatározott mértékű a tárgyévet megelőző évi fenntartói támogatással arányos hozzájárulás illeti meg.

Ebbe a kategóriába jelenleg kevés szervezet tartozik, a balett- és táncegyüttesek többsége színházi szervezet részeként, tagozatként működik, tehát finanszírozása is a színház keretén belül történik. A kategória megteremtésével a táncművészeti szervezetek teljes művészi önállóságának lehetőségét kívánja biztosítani és ösztönözni a törvény a fenntartóknál, ami a táncos szakma régi és folyamatosan hangoztatott legfőbb igénye.

A II. kategóriába sorolt együttesekkel azonos módon történik a IV. kategóriába sorolt színházak támogatásának megállapítása, azaz a fenntartói támogatás arányában.

A V-VI. kategóriába sorolt színházak támogatását kiírt pályázat útján, a miniszter által felkért szakmai kuratórium javaslata alapján kell elosztani. A pályázati eljárás részletes szabályait a 13/2008. (IV. 10.) OKM rendelet szabályozza.

A V. kategóriába került nemzeti és etnikai kisebbségi színházak közönségbázisa meghatározott, egy szinten túl nem bővíthető. A szabadtéri színházak lehetőségeit játszási helyszíneik határozzák meg. Ezért esetükben nincs mód normatív jellegű összehasonlításra, számukra továbbra is a pályázati rendszer nyújthat az értékteremtést elismerő központi támogatást.

Fontos garanciális szabály, hogy a kuratórium javaslata alapján a miniszter az VI. kategóriába sorolt színházak tárgyévi támogatási keretösszege 50%-a mértékéig legfeljebb három évre szóló kötelezettséget vállalhatna a következő évek támogatási kerete terhére.

Feltételezve, hogy az előadó-művészeti szervezetek támogatására e törvény szerint rendelkezésre álló keretösszeg nem csökken, a VI. kategóriába tartozó szervezetek támogatására rendelkezésre álló keret sem csökken. Így nem fordulhat elő az az eset, hogy a miniszter a tárgyévi kötelezettségvállalásával kimeríti a következő év támogatási keretét.

A 20. §-hoz

Az I. kategóriába besorolt zenekarok és énekkarok fenntartóit a központi költségvetési támogatás a szervezetek létszáma, a fenntartói támogatás, az összes hangverseny, illetve hangfelvétel száma, a fizető nézők száma, az ifjúsági hangversenyek száma, továbbá a hangversenyen előadott vagy hangfelvételen rögzített kortárs magyar zeneművek száma alapján illeti meg.

Mivel a műfaj - mint az korábban is kifejtésre került - alapvetően determinálja a létszámot, ezért indokolt, hogy a támogatás elosztásának legfontosabb eleme az együttes létszáma legyen. A fenntartói támogatás figyelembe vétele a fenntartók vállalásának elismerését szolgálja, a fizető nézők száma a látogatottságot értékeli, a hangversenyek száma pedig a teljesített közfeladat mennyiségét jutalmazza. Az ifjúságnak szóló hangversenyek a jövő koncertlátogatóinak kinevelésében nélkülözhetetlenek, a kortárs magyar zeneművek műsorra tűzése pedig a közönség ízlésének formálása, és a zeneszerzés inspirálása szempontjából is meghatározó jelentőségű.

A finanszírozási modell szerint az I. kategóriába sorolt zenekarok és énekkarok fenntartóját a központi költségvetési támogatás az alábbi megoszlásban illeti meg:

a) a rendelkezésre álló előirányzat 50%-a a zenekarok, illetve énekkarok létszáma alapján;

b) a rendelkezésre álló előirányzat 20%-a a fenntartói támogatás arányában;

c) a rendelkezésre álló előirányzat 10%-a az összes hangverseny, illetve hangfelvétel számának arányában;

d) a rendelkezésre álló előirányzat 10%-a a fizető nézők számának arányában;

e) a rendelkezésre álló előirányzat 6%-a az összes hangversenyen belül az ifjúsági hangversenyek száma alapján;

f) a rendelkezésre álló előirányzat 4%-a a hangversenyen előadott vagy hangfelvételen rögzített kortárs magyar művek száma alapján.

Ezen felosztás rögzítésére a költségvetési törvényben kerül sor.

A miniszter minden évben az államháztartásért felelős miniszterrel egyetértésben rendeletben szabályozza az igénybevétel szabályait:

- a fenntartó (közszolgáltatási szerződést kötő önkormányzat) által megküldendő dokumentumok és adatok körét,

- az arányos támogatás kiszámítási módját,

- a döntés előkészítésében részt vevő szakmai bizottság összetételét és eljárását,

- mely esetekben nem nyújtható támogatás,

- mely szervek útján történik a támogatás igénylése,

- a döntés közzétételét és a döntésről való értesítést,

- az utalás ütemezését,

- a támogatással való elszámolás szabályait,

- a jogosulatlanul igénybe vett támogatással kapcsolatos eljárást, valamint

- az igénybevétel és elszámolás ellenőrzését.

A II. kategóriába sorolt zenekarok és énekkarok támogatását kiírt pályázat útján, a miniszter által felkért szakmai kuratórium javaslata alapján kell elosztani.

Az ide sorolt zenekarok és énekkarok esetén is fennáll az a lehetőség, hogy a kuratórium javaslata alapján a miniszter az ezen kategóriába sorolt zenekarok és énekkarok tárgyévi támogatási keretösszege 50%-a mértékéig legfeljebb három évre szóló kötelezettséget vállalhatna a következő évek támogatási kerete terhére.

A fenntartói támogatás csökkentése esetére a színházakéhoz hasonló szabályozás fogalmazódik meg.

A 21. §-hoz

Ezen paragrafus meghatározza azokat a kiemelkedő kulturális célokat, amelyek megvalósulása érdekében a miniszter pályázati támogatást nyújthat. Ide tartozik a gyermek- és ifjúsági előadások bemutatásának, a színházi nevelési programok megvalósulásának, új magyar színpadi művek és zeneművek, valamint kortárs magyar drámák új bemutató keretében történő bemutatásának, a határon túli magyar előadó-művészeti szervezetek munkájának, a jelentős külföldi színházi, táncművészeti és zeneművészeti fesztiválokon, vendégjátékokon való részvétel támogatása, valamint a szakmai kutatás és dokumentáció támogatása.

A törvény több ponton is kifejezi, hogy célja „a gyermek- és ifjúsági korosztály előadó-művészetekre fogékony nézővé nevelésének előmozdítása”. A színházi nevelési programok, és e programokat professzionális szinten, repertoár rendszerben játszó színházi nevelési társulatok ennek a szándéknak a legfontosabb letéteményesei közé tartoznak.

Megjelenik annak lehetősége, hogy a miniszter a különösen kimagasló művészi eredményt felmutató színházaknak az előző évadban nyújtott teljesítménye alapján (egy teljes évad egyenletes teljesítményéről, nem csupán egy-egy előadás értékeléséről van szó) támogatást nyújtson.

A művészi mobilitás megteremtése érdekében új elemként megjelenik az országos megjelenés támogatása is. A pályázati felhívásban pontosítandó elképzelés szerint ez a forrás bizonyos magas színvonalú előadásoknak az ország területén való utaztatását segítené elő. Ezen előadások minőségét mintegy védjegyként az Előadó-művészeti Tanács szakmai véleménye garantálná.

A 22-23. §-hoz

Ezen szakasz a közpénzek hatékonyabb és átlátható felhasználását kívánja előmozdítani.

Az önkormányzatok elszámolásának szabályait a zárszámadási törvény írja elő. A rendeltetésszerű felhasználás ellenőrzése során kiemelten fontos, hogy a fenntartók az előadó-művészeti szervezetek munkájára kapott központi költségvetési támogatást valóban arra a célra fordítsák és eljuttassák a szervezethez.

Ezen felül az előadó-művészeti államigazgatási szerv számára szakmai és pénzügyi beszámolót kell készíteni. Ennek célja, hogy az előadó-művészeti államigazgatási szerv adatokkal rendelkezzen, az elszámolás ne csak pénzügyi szempontú legyen, hanem szakmai is, annak érdekében, hogy láthatóvá váljék, az állami támogatás milyen közfeladat-ellátáshoz járult hozzá. Az előadó-művészeti államigazgatási szerv a benyújtott beszámolókat feldolgozza, összegzi, értékeli, és az erről szóló anyagokat megküldi az EMT és a miniszter részére.

A szabályozás fontos része, hogy az állami fenntartású előadó-művészeti szervezetek számára is kötelezettség a beszámolás, így az előadó-művészeti államigazgatási szerv az egész területre vonatkozó adatokkal rendelkezik.

A 24. §-hoz

A színházak, balett- vagy táncegyüttesek, zenekarok és énekkarok központi költségvetési támogatásának keretösszegét egy helyen az éves költségvetési törvény számszerűsíti, így láthatóvá válik, hogy az előadó-művészeti terület, ezen belül az egyes kategóriák összesen milyen nagyságrendű támogatásra számíthatnak. A törvény meghatározza, hogy az előadó-művészeti szervezetek támogatásait mely fejezetekben kell tervezni.

Ezen szakasz rögzíti, hogy az előadó-művészetben jelentkező újító törekvések támogatása és a magánszféra versenyképességének erősítése érdekében az VI. kategóriába sorolt színházak pályázati úton elosztható támogatásának aránya az I-VI. kategóriába sorolt színházak, balett-vagy táncegyüttesek központi költségvetési támogatás keretösszegének legalább 10%-a kell legyen.

A helyi önkormányzatok központi költségvetési kapcsolatait tartalmazó fejezetben kell biztosítani az I-V. kategóriába sorolt színházak, balett- vagy táncegyüttesek fenntartóit megillető központi költségvetési támogatás keretösszegét, valamint az I. kategóriába sorolt zenekarok és énekkarok fenntartóit megillető központi költségvetési támogatás keretösszegét.

A kultúráért felelős miniszter által vezetett minisztérium költségvetési fejezetében kell biztosítani a nyilvántartásba vett állami fenntartású színházak, balett-vagy táncegyüttesek, zenekarok és énekkarok finanszírozását, a miniszterrel közszolgáltatási szerződést kötött előadó-művészeti szervezet támogatását, az VI. kategóriába sorolt független színházak, valamint a II. kategóriába sorolt zenekarok és énekkarok támogatását, az e törvény 21. §- a alapján, kiemelt előadó-művészeti feladatokra kiírandó pályázati támogatást, valamint az előadó-művészeti államigazgatási szerv működéséhez szükséges pénzeszközöket.

A 25. §-hoz

A törvény fontos szabályozási területe a színházi, művészi munka sajátosságainak összegzése. Ezek a szabályok azért szükségesek, mert a művészi munkát ugyan igen nehéz szabályok közé szorítani, viszont a művészek foglalkoztatása az esetek nagy részében mégiscsak foglalkoztatotti minőségben, munkáltatóknál történik. A művészeti élet sajátosságaira hivatkozva aligha lehet a munkavállaláshoz fűződő jogokat a művészek esetében kétségessé tenni, ezért a terület sajátosságait, a szakmai szokásokat, a színházi üzem sajátosságait, a művészek terhelhetőségét figyelembe vevő szabályozás szükséges.

A munkajogi szabályok az Mt. és a Kjt. szabályaihoz viszonyítva speciális rendelkezések, azaz az Mt. hatálya alá tartozó munkáltatók esetében az Mt.-t, a Kjt. hatálya alá tartozó munkáltatók esetében a Kjt.-t az e törvényben szabályozott eltérésekkel kell alkalmazni.

Ezen kívül bizonyos művészi feladatok elvégzésére a Ptk.-ban szabályozott megbízási vagy vállalkozási szerződés alapján produkciós szerződés is köthető.

A 26. §-hoz

A szakmai végzettségi előírások alól - meghatározott feltételek esetén, kivételes esetben - felmentési lehetőséget ad a törvény, mivel a művészeti munka olyan speciális képességeket igényel, amelyek sok esetben nem az iskolai végzettségtől függenek, erre sok példát lehet felsorolni. Figyelemmel a művészeti élet szabadságának fontosságára, a törvény megengedi az ettől való eltérést, méghozzá minden külön aktus nélkül, a munkáltatóra bízva a művészi teljesítményen, vagy speciális képesség, alkat igényét alapul vevő döntést.

A 27-29. §-hoz

A törvény az Mt. és a Kjt. általános szabályát átvéve öt évben korlátozza a határozott idejű jogviszony időtartamát. A munkáltató a határozott idejű szerződéseket elsősorban a színészek számára alkalmazta, így e szabályozás az ő foglalkoztatásukba hoz nagyobb biztonságot.

A törvény rögzíti a színházi szerződtetési rendszer sokéves hagyományainak megfelelő gyakorlatot, biztonságot nyújtva ezzel a művészek és a foglalkoztatók számára egyaránt.

A 30. §-hoz

A művészek foglalkoztatása során egyes munkakörökben pl. színész a határozott idejű, míg más, jellemzően csoportos munkakörökben, így például a zenekari tag, a határozatlan idejű jogviszony a tipikus. A munkáltatók nem tartják életszerűnek, sőt esetenként művészetellenesnek minősítik a határozatlan idejű foglalkoztatást. Ennek fő oka az, hogy nem tudnak jogszerűen és egyszerűen megválni azoktól a művészektől, akiknek foglalkoztatását szakmai okok miatt nem kívánják folytatni. A hatályos szabályozás szerint olyan indoklási kötelezettségük van, amelynek alapjául legfeljebb a szakmai alkalmatlanságot tudják megnevezni. Ennek bizonyítása rendkívül nehéz, sőt esetenként torz eredményt is hozhat.

A törvény az előadó-művészeti foglalkoztatás egyik kulcskérdésére új megoldást kínál. A rendező vagy az igazgató nem azért nem foglalkoztat valakit, mert az rossz munkaerő, vagy alkalmatlan a feladat ellátására, hanem azért, mert más a művészi elképzelése. E helyzetben természetesen a legtöbbet még mindig a művész kockáztat, hiszen, a „más művészi elképzelést” nem lehet jogi érvekkel vitatni. Ennek a hátránynak az elismerése és egyben kompenzációja az új szabályozás.

A munkáltató felmondhatja a határozatlan időre szóló munkaviszonyt, amennyiben a felsorolt munkakörben foglalkoztatottat nem tudja legalább a kötelező előadásszám vagy szolgálatszám 40%-ának mértékéig ellátni feladatokkal. Ez nem szakmai alkalmasság vagy alkalmatlanság kérdése, egyszerűen arról van szó, hogy más a művészi elképzelés, és ennek ilyen foglalkoztatási következményei lehetnek.

Viszont ennek ára az, hogy az általános szabályok szerint járó juttatások (felmondási idő, végkielégítés) mellett a művész további összegre válik jogosulttá. Megjegyezendő, hogy az Mt. védelmi szabályainak (pl. védett kor, szakszervezeti tisztségviselők védelme) érvényesülését nem érintik a fenti szabályok, valamint a munkáltató részéről fennálló indokolási kötelezettséget sem.

Egyebekben a törvény rögzíti, hogy a munkaviszonyban foglalkoztatottak esetében lehetőség van a minőségi csere alkalmazására, közalkalmazotti jogviszony esetében pedig szakmai alkalmatlanság bizonyítására is.

A 31. §-hoz

A művészi munka a munkahelyen elrendelt, a rendelkezésre állási és a felkészülésre fordított időből áll, hasonlóan a pedagógusok, vagy felsőoktatás oktatóinak munkaidő szabályozásához.

A művészi és művészeti munkakörben foglalkoztatott a próbák és előadások ideje alatt, továbbá az azokhoz kapcsolódó, a foglalkoztatott személyes részvételét is igénylő feladatok ellátásához (így különösen a ruhapróba, a hang- vagy fénybeállás), valamint az előadáshoz és próbához kapcsolódó előkészítő és befejező feladatok ellátásához szükséges időtartamban köteles munkahelyén tartózkodni.

A színpadi próbák a színházi munka leginkább időigényes részei, hiszen ezek alatt formálódik a bemutatásra kerülő mű. A színpadi próba a színpadon zajlik, ahhoz, hogy a művészek és az őket segítő művészeti és nem művészeti munkatársaik is maradéktalanul ismerjék feladatukat, a színpadon kell újra és újra, jelmezben vagy anélkül, díszletekkel vagy jelzésekkel, fénnyel, vagy anélkül, zenével, vagy anélkül próbálni az előadást, illetve annak részleteit (jeleneteket, felvonást), majd egészét.

A hazai gyakorlat normává alakította a szakma íratlan szabályát, a négyórás színpadi próbát. A színpadi próbának nem csak az időtartama, hanem jellemző időpontja is szakmai norma, eltekintve a kivételes helyzetektől, 10-14 óra között tartják. Jellemző az íratlan norma erejére, hogy a hatályos szabályozás szerint a zenekari tagok egy szolgálata (próba vagy előadás) három óra, de színpadi próba esetében a zenekari szolgálat időtartama is négy óra.

A színház működéséhez egyéb próbák is hozzátartoznak, ezek azonban rendszerint rövidebbek, és jellemzően nem igénylik a színpad, az ahhoz tartozó technikai feltételek meglétét (pl. olvasópróba, zenejavító próba).

A munkahelyen kívüli felkészülés különösen a művészi munkakör ellátásához szükséges egyéni szakmai tanulási és gyakorlási tevékenység, a művészeti tevékenységével összefüggő előadások és más művészeti események látogatása, a szakmai képzés, továbbképzés, továbbá a megfelelő színpadi megjelenéshez szükséges fizikai, pszichikai és esztétikai felkészülés.

E törvény nevesíti a teljes munkaidő szempontjából teljesítendő előadások számát is.

Az előadásszám tényleges teljesítése, mint minden más munkavégzés esetében is, attól függ, hogy a munkáltató elrendeli-e a munkát, vagy sem. Ha nem rendeli el, vagy alacsonyabb számban rendeli el, ezért a művészt hátrány nem érheti. Ha művész hibájából nem teljesül az előadásszám, azt a hibát a munkajog eszközeivel kell megoldani.

A teljes munkaidő megállapításának legmeghatározóbb mércéje a munkakörbe tartozó és elrendelhető előadásszám. A művészi tevékenység és egyben az előadó-művészeti szervezet tevékenységének a célja e körben az előadás megvalósítása. Az összes egyéb munkafolyamat (például próba, színpadi próba, főpróba) vagy a munkahelyen kívüli felkészülés ideje cél nélküli, ha a művész nem teljesít előadást, azaz minden munkavégzés közvetve, vagy közvetlenül az előadást szolgálja. Az előadásszámot csak az évad átlagában lehet megállapítani, hiszen a színház sajátossága az, hogy a művészeit nem az általános normák, hanem a művészi, gazdasági és technikai feltételek, lehetőségek, gyakran a közönség igényei szerint foglalkoztatja. Ez hasonló a felsőoktatás oktatóinak tanításra fordított idejére vonatkozó szabályozáshoz, amelynek mértékét a jogalkotó két félév átlagában határozza meg.

A 32. §-hoz

A szakmai sajátosságok alapján, a napi munkaidő tartamának alapulvételével a törvény 6 havi munkaidőkeret előírására ad lehetőséget a munkáltatóknak. Munkaidőkeret megállapítása esetében a munkaidőt a munkaidőkeret átlagában kell figyelembe venni.

Ezen felül a munkaidő kollektív szerződés rendelkezése alapján idénymunka esetében tizenkettő havi keretben is meghatározható.

A 33. §-hoz

További jogviszony létesítését az összeférhetetlenségi okok miatt a foglalkoztatott köteles bejelenteni, hiszen az előadó-művészeti szervezeteknél foglalkoztatottakra jellemző, hogy több helyen szerepelnek, közreműködnek egyidejűleg, ezek összehangolása nagyon pontos előzetes tervezést igényel.

A 34. §-hoz

A táncos pályafutás a legrövidebb, legjobb esetben sem haladhatja meg a 25 évet, melynek során a fizikum rendszerint oly mértékben károsodik, hogy a további, más munkakörben folytatódó foglalkoztatás is gyakran kétséges. Ennek megoldására a törvény azt a lehetőséget biztosítja, hogy a közalkalmazott táncos kétévente a Kjt. szerint magasabb fizetési fokozatba léphet.

A táncművészek sajátos, semmilyen más közalkalmazotti munkakörrel össze nem hasonlítható szakmai életpályát futnak be. Bár a hivatásos pálya igen fiatal korban kezdődik (18-20 éves kortól), a táncosok szakmai pályafutásukat általában 40-45 éves korukban fejezik be.

A táncosok munkaeszköze, a művészi kifejezés és alkotás eszköze az emberi test. A táncművész a hivatásos pálya során sokszoros túlterheltségnek van kitéve. A szakmai pályafutás során a sérülésveszély fokozott, és ha a sérülés bekövetkezik, akkor az akár hosszabb időre, rosszabb esetben végleg lehetetlenné teszi a szakma gyakorlását.

Az igazán aktív korszak, ha valamilyen súlyosabb sérülés nem következik be, akkor is legfeljebb 10-20 év. Ezt követően a test fokozatosan elfárad, és természetesen az évek múlása is az átlagosnál lényegesen komolyabb, és hátrányos nyomokat hagy.

A hatályos szabályozás szerint, az egyes művészeti tevékenységet folytatók öregségi nyugdíjáról szóló 5/1992. (I. 13.) Korm. rendelet alapján a magántáncosok 20, a többi táncos 25 év pályán eltöltött időt követően befejezhetik aktív pályafutásukat az öregségi nyugdíjazás szabályait alapul véve.

Ez a szabály kedvező, hiszen legalább minimális egzisztenciális biztonságot nyújt számukra. Azonban a megállapított nyugdíj csak az eltöltött szolgálati időt és az általános szabályok szerinti jövedelmet veheti figyelembe. Ennek eredményeként a megállapított nyugdíjak alig haladják meg a mindenkori legalacsonyabb öregségi nyugdíj összegét. A táncművész mögött a nyugdíj megállapításához minimálisan szükséges húsz évet alig meghaladó szolgálati idő áll (a szolgálati idő alapján kb. 65%-os nyugdíj megállapítás a jellemző), míg a nyugdíj összegét jövedelem oldalról meghatározó közalkalmazotti illetménye pedig a közalkalmazotti illetménytábla közepe táján található. Vagyis amennyiben időközben nem szereztek valamilyen rokon (pedagógus, koreográfus, balettmester, stb.) vagy más szakvégzettséget, akkor egyetlen jövedelmük a minimális nyugdíj.

A 35. §-hoz

A művészi munkakörben foglalkoztatott az előadáson történő közreműködésért - kollektív szerződés vagy munkaszerződés alapján - külön díjazást kaphat. A művészi teljesítményeket és feladatokat a munkabér (illetmény) nem képes önmagában differenciáltan tükrözni. Például színész munkakört tölt be egyaránt az előadásban epizodistaként néhányszor megjelenő művész és az előadás főszereplője, aki szinte végig jelen van a színpadon (aki miatt egyébként esetleg nagyon sokan vesznek jegyet az előadásra). A külön díjazás az eltérő feladatok és teljesítmények honorálását szolgálja.

A színházak életében természetes helyzet az, amikor a színpadi műszak dolgozói statiszta jellegű feladatot is ellátnak egy-egy előadásban, az ezen paragrafusban szereplő szabályozás az ilyen feladatért kifizethető díjazás mértékét szabályozza.

Az e törvény szerinti előadó-művészeti szervezetek társadalmi közszükségletet kielégítő alapvető szolgáltatást nyújtanak. Az Mt. 129. §-a alapján a munkáltató ügyeletet rendelhet el e közszükséglet folyamatos kielégítése érdekében. Az a foglalkoztatott, aki napi munkaidején felül ügyeletet teljesít, ügyeleti díjra jogosult. Az ügyeleti díj mértéke a személyi alapbér vagy az alapilletmény legalább 40%-a.

Ezen díjakat kollektív szerződés vagy munkaszerződés átalányban is meghatározhatja.

A 36. §-hoz

A színházi munkarend sajátosságait tükrözi a szabadság kiadására vonatkozó szabályozás, továbbá hiánypótló jellegű a pótszabadság kérdésének szabályozása. A művészi és művészeti munka fokozott pszichikai és gyakran fizikai terhelést jelent, rendkívül koncentrált és megkülönböztetetten stresszel járó tevékenység. A szakasz (1) bekezdése a szabadság kiadásának korlátozását is kezdeményezi, alárendelve a művész munkavállalókat az intézménytípus sajátosságainak. A művészeknek nincs hétvégéjük, ünnepnapjuk, nagyon nehezen regenerálódnak, szabadidejük is a munkájukkal terhelt, hiszen egy-egy előadásra való felkészülés nem fejezhető ki valójában munkaidőben. Megjegyezzük továbbá, hogy a korábbi szabályozásban a jogalkotó az érintett kör számára 12 nap munkaköri pótszabadságot biztosított [3/1980. (IV. 4.) KM rendelet].

A 37-38. §-hoz

A zenekari, énekkari, valamint a tánckari tagok alkalmazása során az általános szabályok érvényesek az ezen pontokban megfogalmazott eltérő szabályokkal, amelyek az eddigi gyakorlatot tükrözik ezen a területen.

A 39-43. §-hoz

Az intézmény első számú vezetőjének kinevezése fontos döntés az előadó-művészeti szervezet életében, hatása túlmutat magán az intézkedésen, hiszen középtávra meghatározza a szervezet művészi arculatát, működésének legfőbb jellemzőit, az ország színházi palettáján, a megye és a székhely kulturális életében betöltött szerepét. Ennek megfelelően a törvény - tekintet nélkül az előadó-művészeti szervezet szervezeti formájára - egységes szabályrendszert rendel az állami és önkormányzati fenntartású előadó-művészeti szervezetekre. Erre azért van szükség, mert a közfeladat az eltérő szervezeti formában működő szervezetek esetében is azonos, így a közpénzfelhasználás biztosítékainak is azonosnak kell lenniük.

A törvény a jelenlegi és a módosítás alatt lévő költségvetési intézményi szabályozást veszi alapul, újdonság, hogy pontosan szabályozza a pályázat kiírásának, a megbízás kezdetének és lejártának, az értékelő-javaslattevő szakmai bizottság felkérésének időpontját, a bizottság összetételét és feladatait, véleményük megismertetésének kötelezettségét.

A szakmai bizottság munkájának fontos eleme a megfelelő szakmai reprezentáció és a nyilvánosság.

A vezetői megbízás határozott időre szól, azonban - ha a felek eltérően nem állapodnak meg - februárban kezdődik, a színházi szokásoknak megfelelően, hogy az új évadra történő szerződtetést már az új direktor végezhesse. Lényeges, hogy a pályázati eljárás már jóval (hat hónappal) a határozott idő lejárta előtt meginduljon, így biztosítja a folyamatos munkát és az esetleges váltásra való felkészülést is.

-----STARTING---POINT---VEGE---

A 44. §-hoz

E szakaszban határozza meg a törvény során alkalmazandó alapfogalmakat. Mivel a speciális ágazati, az előadó-művészeti szervezetekre vonatkozó fogalmakat a jogrendszer megfelelő szinten eddig nem fogalmazta meg, nagyszámú értelmező rendelkezés szükséges a törvény és a végrehajtási rendeletek pontos értelmezhetősége érdekében.

Valamennyi fogalom a szakmai szokások alapján, a gyakorlatban használt fogalmak felhasználásával került meghatározásra. Így a jogalkotó számára sok helyen esetlegesnek tűnő meghatározások mögött komoly művészeti megfontolások állnak. Például a kortárs magyar dráma és a kortárs magyar zenemű között különbség, hogy dráma esetében a 15 évnél régebben elhunyt szerző műve már nem számít kortársnak, míg a zenemű esetében ez a határ 30 év.

A 45-46. §-hoz

Ezen szakaszok a törvény hatálybalépését és az átmeneti rendelkezéseket határozzák meg, mivel a bevezetés évében rövidebb idő áll rendelkezésre a nyilvántartásra.

A 47. §-hoz

Felhatalmazást ad a Kormány és a miniszter részére a törvényben meghatározott részletszabályok kidolgozására.

A 48. §-hoz

Az adórendszerbe beépített ösztönző elemekkel új szereplőket sikerülhet bevonni a színházak támogatásába, kibővítve a támogatók körét a gazdasági élet szereplőivel is. Az előadó-művészeti területet támogatók körének bővítése, a szponzoráció előmozdítása, ezáltal a közvetlen állami támogatások további bővítésének mérséklése céljából társasági adókedvezményt vezet be.

A jegybevétellel limitált támogatás megjelenése valóságosan több szegmensűvé tenné a bevételi oldalt. Az állam és a fenntartó önkormányzat túlsúlyos jelenléte csökkenhetne végre, és a színház legfontosabb teljesítménymutatója, a jegybevétel is valóságos tényezővé válna.

A 49. §-hoz

A módosítás célja az ekho személyi hatályának pontosítása és kiegészítése olyan színházi munkakörökkel, amelyeket az alkotás, előadás folyamatát közvetlenül érintik.

A színházi területen dolgozó fodrászokra, maszkmesterekre és más színházi szakmákra is kiterjed az ekho választásának lehetősége, mivel ezen szakmák a színházi alkotó folyamatban éppen olyan nélkülözhetetlen tevékenységek, mint a „díszletező, díszítő” szakmák, ezáltal elismerésre kerülne ezen tevékenységek sajátossága.

Az 50. §-hoz

Deregulációs rendelkezés.