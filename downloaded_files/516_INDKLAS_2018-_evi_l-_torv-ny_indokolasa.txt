2018. évi L. törvény indokolása

Magyarország 2019. évi központi költségvetéséről

Általános indokolás

2019 - A biztonságos növekedés költségvetése

A kormány által előterjesztett 2019-es költségvetés a biztonságos növekedés költségvetése. Tervezésekor a nemzeti kormány Magyarország biztonságának megőrzését, a gazdasági növekedés fenntartását, a családok támogatását és a teljes foglalkoztatás elérését tartotta szem előtt.

2010 óta Magyarország visszaszerezte gazdasági önrendelkezését, stabilizálta pénzügyi helyzetét, felelős költségvetési gazdálkodást folytat, tartósan alacsonyan tartja az államháztartás hiányát, csökkenő pályára állította az államadósságot, és tartós gazdasági növekedést ért el. 2010 óta közel 12%-ról 3,8%-ra csökkent a munkanélküliség és rekordokat dönt a foglalkoztatás, miközben a bérek hosszú évek óta nem látott ütemben nőnek.

2019-ben is meg kell őriznünk Magyarország pénzügyi és gazdasági stabilitását, emellett a magyar emberek akaratát érvényesítve garantálnunk kell Magyarország biztonságát, határvédelmét és az illegális migráció elleni küzdelmet. A nemzeti kormány továbbá elkötelezett a nemzeti szuverenitás védelme, a keresztény kultúra megőrzése, a munkaalapú társadalom, az adócsökkentés politikája, valamint a magyar családok és a gyermekvállalás támogatása mellett. Mindezek a költségvetés tervezésének alapjai is.

Az elmúlt időszak adatai alapján a magyar az egyik legdinamikusabban növekvő gazdaság egész Európában. A jövő évi költségvetés tervezésekor 4% feletti (4,1%-os) gazdasági növekedéssel, az eddiginél is alacsonyabb, 1,8%-os költségvetési hiánnyal és az államadósság további csökkenésével számolunk. A gazdasági növekedés fenntartása és további ösztönzése érdekében 4000 milliárd forint értékű kormányzati támogatással megvalósuló beruházást tervezünk megvalósítani.

A magyar kormány 2010 óta a családokat és a munkahelyteremtést támogató adócsökkentő politikát folytat. Ennek eredményeként emelkednek a bérek, nő a foglalkoztatás, és dinamikusan bővül a gazdaság. Az elmúlt években a nemzeti kormány példaértékű családtámogatási rendszert épített ki. Csökkentette a munkát és a legfontosabb élelmiszereket terhelő adókat, jelentősen mérsékelte a háztartások rezsiterheit, átfogó béremeléseket hajtott végre, és Európában egyedülálló otthonteremtési programot indított el.

Ezért 2019-ben is folytatjuk az adócsökkentés politikáját. Továbbra is az arányos adórendszert támogatjuk (aki többet dolgozik, többet is vihessen haza), és tovább csökkentjük a munkát terhelő adókat, valamint a vállalkozások és a családok adóterhét. 2019-ben 2015-höz képest a duplájára fog nőni a kétgyermekesek családi adókedvezménye, így közel 350 ezer családnál marad több pénz. A növekedés éves szinten 2019-ben akár 240 ezer forint többletjövedelmet biztosít a családoknak 2015-höz képest.

2010-hez képest ma több mint 750 ezerrel többen dolgoznak Magyarországon. Jövőre pedig további lépéseket teszünk a teljes foglalkoztatottság irányába. A vállalkozókkal 2016-ban megkötött többéves bérmegállapodás alapján tovább csökkentjük a munkát terhelő adókat. A járulékkedvezményekkel kapcsolatos megállapodásnak megfelelően a szociális hozzájárulási adó mértéke jövőre várhatóan további 2 százalékponttal, 17,5%-ra csökken. A gazdasági stabilitás érdekében továbbra is megállapodásra törekszünk a munkavállalókkal és a munkáltatókkal. Az idősek foglalkoztatását is egyszerűbbé és elérhetőbbé tesszük.

Az Európát sújtó bevándorlás, valamint az azzal járó terrorveszély és közbiztonsági következmények miatt a következő évek egyik legfontosabb kihívása a biztonság lesz. Ezért továbbra is biztosítjuk, sőt jelentősen emeljük a közbiztonság megerősítéséhez és a honvédelem fejlesztéséhez szükséges forrásokat.

A pénzügyi stabilitás és a tartós gazdasági növekedés kulcsa az előrelátó tervezés. Az előző évekhez hasonlóan az ország biztonsága érdekében a kormány a nem várt kiadásokra is tartalékokat képez. A magyar gazdaság kilátásai jók, a növekedés alapjai stabilak, de az eurózónában vannak válságra utaló jelek. Az Európai Unió több tagállama is súlyosan el van adósodva, pénzügyi válság szélén egyensúlyoznak, és vannak országok, ahol politikai instabilitás jelei mutatkoznak. Mindezek miatt előrelátóan kell tervezni, ezért a költségvetésben 50%-kal emeljük az általános tartalékként szolgáló Rendkívüli kormányzati intézkedések előirányzatát és a hiánycél teljesítéséhez kötötten felhasználható források összegét.

A KORMÁNYZAT GAZDASÁGPOLITIKÁJÁNAK FŐ VONÁSAI, AZ ÁLLAMHÁZTARTÁS ALAKULÁSA A 2019. ÉVBEN

I. A kormányzat gazdaságpolitikája

A következő kormányzati ciklust meghatározó gazdaságpolitika célja az államadósság és a GDP-arányos költségvetési hiány csökkentése, az egyensúlyos költségvetés megközelítése mellett a kiegyensúlyozott gazdasági növekedés fenntartása.

A pénzügyi stabilitás fenntartása mellett a kormány a demográfiai intézkedéseket, valamint a versenyképesség erősítését és a termelékenység javítását előtérbe helyezve - továbbra is elkötelezett a családok támogatásának kiterjesztése, a munkaalapú gazdaság erősítése, hazánk innovációs képességének fejlesztése, a nemzetpolitikai célok megvalósítása, valamint Magyarország külső és belső biztonságának garantálása mellett.

A versenyképes gazdaság és modern társadalom építése érdekében 2010 óta folytatott gazdaságpolitikai programok sikeresek voltak. A költségvetési és pénzügyi egyensúly helyreállítására irányuló törekvések következtében Magyarország 2013 júniusában kikerült a 2004 óta fennálló túlzottdeficit-eljárás alól. A fegyelmezett fiskális politikának köszönhetően 2017-ben az államháztartás előzetes hiánya 2,0%-ra teljesült és a GDP-arányos államadósság 73,6%-ra csökkent. A makrogazdasági egyensúly helyreállítása érdekében tett erőfeszítések eredményeként hazánkban 2016 tavasza óta az Európai Bizottság értékelése szerint sem áll fenn makrogazdasági egyensúlytalanság, amit jól mutat, hogy a magyar gazdaság külső és belső egyensúlyi mutatói kedvezően alakulnak: a folyó fizetési mérleg számottevő többletet jelez, jelentősen csökken a nettó külső adósság, tartósan alacsony a költségvetési hiány, az államadósság folyamatosan mérséklődik.

Magyarország 2010 óta nyújtott teljesítményét, fegyelmezett költségvetési politikáját, az államadósság csökkenő pályára állítását hazai és nemzetközi téren egyaránt elismerik. A pénzügyi piacok értékítéletét időbeni késéssel követve 2016-ban mindhárom nagy hitelminősítő befektetésre ajánlott kategóriába sorolta Magyarországot, ebből kettő 2017-ben továbblépett: pozitívra változtatta hazánk minősítési kilátásait.

A magyar gazdaság a 2013-as növekedési fordulat óta stabil és kiegyensúlyozott növekedési pályán mozog: 2014-ben dinamikusan, 4,2%-kal, 2015-ben 3,4%-kal, 2016-ban 2,2%-kal, a tavalyi évben pedig ismét 4,0%-kal bővült reál értelemben a bruttó hazai össztermék. Fontos kiemelni, hogy a gazdasági növekedés szerkezete egyúttal fenntartható is, ugyanis egyfelől a legtöbb ágazat pozitívan járult hozzá hazánk teljesítményéhez, másfelől a bővülést nem hitelfelvétel táplálta.

A magyar gazdaság növekedési potenciáljának erősítése érdekében a kormány kiemelt célja továbbra is, hogy a segélyalapú gazdaságot munkaalapú gazdaság váltsa fel, azaz mindenkinek megérje dolgozni.

A munkaalapú társadalom építésére irányuló törekvések egyik legjelentősebb érdeme a kormány kezdeményezésére - 2016 novemberében - megkötött, hat évre szóló béremelési és adócsökkentési megállapodás (hatéves bérmegállapodás), amely egyszerre jelenti a bérfelzárkózást, illetve a vállalatok hatékonyságjavító törekvéseinek párhuzamos ösztönzését, ami által tovább erősödhet a magyar gazdaság munkahelyteremtő és munkaerő-megtartó, illetve jövedelemtermelő és versenyképessége.

A gazdaságpolitikai mérföldkőnek tekinthető bérmegállapodás 2017-ben és 2018-ban minimálbér- és garantált bérminimum-emelést, illetve ezzel párhuzamosan a munkaadói adóterhek jelentős csökkentését, az egységessé váló társasági adókulcs egyszámjegyűvé tételét, továbbá a 2018-at követő években a reálbér-növekedéstől függő további munkáltatói adómérséklést tesz lehetővé, ezáltal érdemben támogatja a következő években várható makrogazdasági folyamatokat, magasabb növekedési pályára állítva a magyar gazdaságot.

A kormány intézkedéseinek és a piaci folyamatoknak köszönhetően a foglalkoztatottak száma 2017 végén meghaladta a 4,4 millió főt, amely elsősorban a hazai elsődleges munkaerőpiac bővülő foglalkoztatásának eredménye. Ezzel párhuzamosan a munkanélküliségi ráta tavaly év végére 3,8%-ra csökkent. Az erőteljes munkaerő-kereslet eredményeként az elkövetkező időszakban is kedvező folyamatok érvényesülhetnek. A minimálbér és a garantált bérminimum emelkedése, valamint a munkáltatók adóterheinek mérséklődése következtében a bérek jelentős növekedése is folytatódhat.

Előretekintve megállapítható, hogy folytatódik a háztartások fogyasztásának növekedése, amelyet az óvatossági motívumok folyamatos enyhülésén túl a kedvező munkapiaci trendek fennmaradása, illetve a minimálbér és garantált bérminimum jelentős emelése is támogat. A vásárlóerő növekedését segíti továbbá a kétgyermekeseknek járó családi kedvezmény fokozatos emelése.

A háztartások beruházásaival összefüggésben a lakáspiacon beindult kedvező tendenciák várhatóan tovább erősödnek. A stabilan alacsony kamatkörnyezet és az emelkedő reáljövedelmek mellett a Családi Otthonteremtési Kedvezmény (CSOK) és a kedvezményes lakásáfa további lendületet ad a fejlesztéseknek. A vállalati beruházásokat illetően az elkövetkező időszakban várhatóan folytatódik az erőteljes növekedési dinamika, amelyet jelentősen támogat a 9%-ra csökkentett - EU-s összehasonlításban a legalacsonyabb - egységes társasági adókulcs, valamint az elmúlt időszakban bejelentett számos nagy volumenű fejlesztés is. Az állami beruházások dinamikáját számottevően meghatározza az új uniós költségvetési ciklus forrásainak kifizetése, az ezekhez kapcsolódó beruházási teljesítmény további erősödése, továbbá a felfutó központi és önkormányzati forrásokból finanszírozott fejlesztések. A beruházások erőteljes bővülése prognosztizálható 2019-ben is, amelyhez tehát mindhárom belföldi szektor hozzájárul majd.

A külkereskedelem bővülése várhatóan továbbra is élénk marad. Az export növekedésére kedvezően hat, hogy számos jelentős volumenű feldolgozóipari beruházás lép át termelési szakaszba. Emellett az ipar és a külkereskedelem folyamatos élénkülését az Irinyi Jánosról elnevezett iparstratégia célkitűzései is nagymértékben támogatják. Az elkövetkező időszakban az import is tovább bővülhet az exportaktivitáshoz és az erős belső kereslethez köthetően.

A következő években a korábban tapasztalt alacsony árdinamika növekedése várható, ugyanakkor figyelembe véve az inflációs várakozások historikusan alacsony szintjét, az áremelkedés visszafogott maradhat. 2019-től az MNB középtávú céljának megfelelően az áremelkedés üteme várhatóan megközelíti a 3%-ot. Az importált hatásokat tekintve az emelkedő olajár, valamint a mérsékelten élénkülő európai inflációs környezet is a fokozatos drágulás irányába hat. A belföldi folyamatokat illetően a támogató monetáris politika és az egyre feszesebb munkaerőpiac mellett az élénk belső kereslet is az infláció növekedésének irányába hat.

Összegezve, a gazdasági fundamentumok stabil, kiegyensúlyozott és fenntartható növekedési trendet vetítenek előre. A GDP bővülése dinamikus marad, így annak üteme 2018-ban és 2019-ben is várhatóan meghaladja majd a 4%-ot. A hatéves bérmegállapodáson túlmenően a gazdaság bővülését támogatja az EU-s források felhasználásának, a hazai költségvetési forrásokból finanszírozott beruházási programok, illetve a CSOK igénybevételével felépülő új otthonok számának további felfutása.

Az erőteljes munkaerő-kereslet következtében folytatódhat a foglalkoztatás bővülése, a munkanélküliségi ráta csökkenése és a bérek dinamikus emelkedése, melyek eredményeként a háztartások jövedelmi helyzete tovább javulhat. A magyar gazdaság belső növekedési motorjai stabilak, a külső környezet esetleges változása jelenthet hazánk növekedési teljesítményére kockázatot.

II. Az államháztartás céljai és keretei

Költségvetés-politikai keretek

A fegyelmezett fiskális politika folytatásával a jövő évi költségvetés is a kiszámíthatóság, a biztonság és a fejlődés értékein alapszik.

A stabilitást és a tervezhetőséget szem előtt tartva az Országgyűlés idén is a nyári szünetét megelőzően tárgyalja a költségvetést, így a költségvetési törvény elfogadására ismét a hatálybalépése előtt közel fél évvel sor kerül, kellő időt biztosítva ezáltal az érintetteknek annak megismerésére és az új intézkedésekre való felkészülésre.

A fiskális biztonság erősítését célozza, hogy az állam működési kiadásai tekintetében nem jelentkezhet deficit, ezzel megvalósul a nullás működési költségvetés. 2019-re is kizárólag a hazai és az uniós fejlesztési forrásoknál tervezett hiányt a kormány a gazdasági felzárkózás előmozdítása érdekében. Az előre nem várt kockázatok kivédésére a fedezetet a költségvetésben a - korábbi évekhez képest emelt összegben képzett - biztonsági tartalékok garantálják.

A célkitűzéseket és a legfontosabb intézkedéseket tekintve - összhangban Magyarország 2018. évi Konvergencia Programjával - a jövő évi költségvetés is az államadósság és az államháztartási hiány csökkentésére épít a pénzügyi stabilitás megőrzése mellett.

A kormány a 2019. évre vonatkozóan a GDP arányában 1,8%-ban határozta meg az európai uniós módszertan szerinti hiánycélt, miközben - a gazdaság gyorsuló növekedése mellett - az államadósság aránya számottevően mérséklődhet.

Az adósságráta csökkentése mellett továbbra is alapvető cél az államadósság szerkezetének egészségesebbé tétele, egyrészt a hazai befektetői szektorokra való támaszkodás, másrészt a devizaadósság arányának mérséklése által. Mindemellett 2019-ben is kiemelt figyelmet fordít a kormány az állami vagyon értékének megőrzésére.

A kormány gazdaságpolitikáját szem előtt tartva a 2019. évi főbb célkitűzések a következők:

- A demográfiai kihívások kezelése és a családi értékek védelme érdekében a családok támogatásának kiterjesztése, a gyermekvállalás ösztönzése, valamint a gyermeknevelés differenciált támogatása.

- A munkaalapú társadalom építésének elősegítése, a továbbiakban is a „segély helyett munkát” elv szem előtt tartása, a munkához kapcsolódó közterhek mérséklése.

- Foglalkoztatást ösztönző és az időskori munkavállalást segítő lépésként a nyugdíj mellett dolgozó munkavállalók járulékterheinek megszűntetése, ezzel párhuzamosan a munkáltatók mentesítése a szociális hozzájárulási adó megfizetése alól.

- Az adórendszer további egyszerűsítése és átláthatóságának javítása érdekében az adónemek számának csökkentése.

- A közszférában az elfogadott életpályaprogramok folytatása, további bérrendezésekkel a közfeladatot ellátók anyagi megbecsülésének növelése.

- Magyarország és a magyar emberek biztonságának megőrzése, valamint a terrorfenyegetettséggel és az illegális bevándorlással szembeni erőteljes fellépés érdekében hazánk védelmi képességének fejlesztése, a rendvédelem és közbiztonság erősítése.

- A nyugdíjasok erkölcsi és anyagi megbecsülése érdekében a nyugdíjak vásárlóerejének megőrzése mellett annak biztosítása, hogy a nyugdíjasok részesüljenek az elért gazdasági növekedésből.

- Az európai uniós programok esetében a források hatékony és célzott felhasználása.

- A magyar vidék fejlesztése érdekében a nagyvárosok modernizálásának és a kistelepülések megerősítésének támogatása, a közúti és vasúti közlekedési infrastruktúra fejlesztése.

- A versenyképesség, a termelékenység-növekedés és az innováció előmozdítása a béremelések és az alacsony társasági adó beruházásösztönző hatása révén.

- Az egészségügy korszerűsítését célozva az Egészséges Budapest Program keretében - többek között - az egészségügyi szakellátások fejlesztésének folytatása, az érintett intézmények infrastrukturális megújítása, a szolgáltatásokhoz való hozzáférés megkönnyítése.

- A magyar tradícióknak megfelelő, magas színvonalú oktatás érdekében az ágazat értékalapú fejlesztése, az ágazati infrastruktúra korszerűsítése keretében a köznevelési ágazatban megkezdett fejlesztések és a felsőoktatási ágazatban megindult nagyberuházások folytatása. Mindezek mellett cél a köznevelési intézményi épületek internetelérésének fejlesztése, mely más ágazati célok megvalósulását is segítheti.

- Az ország energetikai szuverenitásának erősítése, az új paksi atomerőműblokk építésére fordított források biztosítása.

- Az előre nem látható kockázatok kivédésére és kezelésére a biztonsági tartalékok, úgymint az Országvédelmi Alap és a Rendkívüli kormányzati intézkedések előirányzatainak - korábbi évekhez képest emelt összegű - beépítése a költségvetésbe.

A kormány 2019. évi intézkedéseinek középpontjában tehát a demográfiai kihívások kezelése, hazánk versenyképességének és termelékenységének javítása, valamint Magyarország külső és belső biztonságának garantálása áll.

Nullás hazai működési költségvetés

Az elmúlt években rendre 3% alatti uniós módszertan szerinti deficittel zárt a költségvetés. Ezen túlmenően az elsődleges, azaz a kamatkiadások nélküli egyenleget többlet jellemezte.

A kormány - az idei és az előző évhez hasonlóan - 2019-ben is garantálja a nullás költségvetést az állam működése tekintetében. A közszolgáltatások - többek között a honvédelem, oktatás, egészségügy - költségét az állam hitelfelvétel nélkül, a működési bevételeiből finanszírozza, azaz annyit fordít a működtetésére, amennyi a bevételeiből fedezhető.

A nulla százalékos működési hiányt 2019-ben is úgy kell elérni, hogy a munkahelyek számának gyarapodását lehetővé tevő fejlesztésekre a források biztosítva legyenek, ezáltal a GDP növekedése lehetőség szerint a 4% körüli tartományban maradjon.

A kormány által prioritásként kezelt főbb területek és fontosabb változások

A demográfiai kihívások kezelésének középpontjában a magyar családok helyzetének erősítése, a családi értékek védelme

A családbarát Magyarország építése érdekében a kormány továbbra is elkötelezett a gyermekvállalás ösztönzése, a gyermeket nevelő családok támogatásának kiterjesztése, valamint a családok életminőségének javítása mellett.

A magyar családok - európai viszonylatban is példaértékű - támogatását szolgálja a munka és a gyermeknevelés megbecsülésére épülő családi adórendszer, melyben a munkabért Európa egyik legalacsonyabb személyijövedelemadó-kulcsa (15%) terheli, a gyermeknevelést pedig a személyi jövedelemadóból igénybe vehető családi kedvezménnyel, illetve a családi járulékkedvezménnyel segíti a kormány.

A két gyermeket nevelő családok által érvényesíthető családi kedvezmény mértéke 2016-tól kezdődően négy év alatt fokozatosan kétszeresére nő, így 2019-ben a családi kedvezmény növelésének újabb üteme valósul meg. A kétgyermekes családok esetében 2019-től gyermekenként 20 ezer forintra emelkedik a havonta igénybe vehető adókedvezmény összege, azaz a kétgyermekes családok jövedelme éves szinten 60 ezer forinttal emelkedik 2018-hoz képest. A házasságkötés és a családalapítás támogatása érdekében az első házasok kedvezménye továbbra is él.

Mindemellett a kormány 2019-ben is támogatja a magyar családok saját otthonhoz jutását és lakáskörülményeik javítását az otthonteremtési program folytatásával. A kormány 10 millió forinttal járul hozzá a családok saját otthonhoz jutásához, ha három vagy több gyermeket nevelnek, illetve vállalnak. A CSOK keretében a három- és többgyermekes, új lakást építő vagy vásárló családok 3%-os, fix kamatozású lakáskölcsönt vehetnek igénybe. A lakáshelyzet javítását szolgálja továbbá az ingatlanértékesítés 5%-os áfakulcsa, valamint a saját célra építkezők részére az adó-visszatérítési támogatás. A program intézkedései - a gyermekvállalás ösztönzése mellett - javítják a lakosság életminőségét és növelik a munkaerő mobilitását.

A nők munkaerőpiaci részvételének növelése érdekében 2019-ben is folytatódik a kisgyermekek napközbeni ellátási rendszerének strukturális átalakítása. Ennek köszönhetően a rugalmas feladatellátást segítő új szolgáltatási forma jön létre, azaz a klasszikus bölcsődéken kívül mini bölcsődék, családi bölcsődék és munkahelyi bölcsődék segítik a szülőket munkavállalásuk megkönnyítésében. Mindez megújult finanszírozási rendszerrel párosul, ezzel is hozzájárulva az új struktúra hatékony működéséhez.

A kormány - az előző évekhez hasonlóan - továbbra is kiemelt területként kezeli a gyermekétkeztetési feladatok finanszírozását, és biztosítja, hogy Magyarországon a bölcsődétől az iskoláig minden gyermek hozzájuthasson a színvonalas gyermekétkeztetéshez, továbbá minden rászoruló gyermek legalább napi egyszer meleg ételhez jusson, már az összes iskolai szünidőben is. Mérföldkőnek tekinthető továbbá, hogy az állam nemcsak a gyermekétkeztetést ellátó konyhák működtetéséhez, hanem azok fejlesztéséhez, bővítéséhez, modernizálásához is hozzájárul a minőségi étkeztetés érdekében.

Az előző évekhez hasonlóan - 2019-ben is - a magyar családok támogatásának kiterjesztése és helyzetük megerősítése áll a kormány intézkedéseinek középpontjában, melyekkel ösztönözi a gyermekvállalást, segíti a gyermeknevelést, és hozzájárul a jövő generációjának egészséges fejlődéséhez.

Munkaalapú társadalom építése a teljes foglalkoztatás eléréséért

A kormány prioritásként kezeli a foglalkoztatási szempontokat, célja, hogy Magyarországon mindenkinek megérje dolgozni, és az emberek elsődlegesen munkajövedelemből biztosítsák a megélhetésüket.

A legfontosabb foglalkoztatáspolitikai célkitűzés a teljes foglalkoztatás megteremtése a különféle adó- és járulékpolitikai intézkedésekkel, a - gazdaságpolitikai mérföldkőnek tekinthető - hatéves bérmegállapodás megkötésével, a bérrendezésekkel, az elsődleges munkaerőpiaci elhelyezkedés ösztönzésével, valamint a hátrányos helyzetű célcsoportok foglalkoztathatóságának támogatásával.

A foglalkoztatást érintő közterhek csökkentésének további lépése, hogy 2019-től - négy éven keresztül - a szociális hozzájárulási adó mértéke újabb két-két százalékponttal csökken, amennyiben a reálbérek emelkedése eléri az évi 6%-ot.

Az időskori aktivitás megőrzésének lehetőségét, a nyugdíjasok foglalkoztatását adó- és járulékkedvezmények támogatják.

A kormány intézkedéseinek köszönhetően a foglalkoztatottak száma - elsősorban a hazai elsődleges munkaerőpiac bővülő foglalkoztatásának eredményeként - a tavalyi év végén meghaladta a 4,4 millió főt, miközben a munkanélküliségi ráta 3,8%-ra csökkent.

Magyarország és a magyar emberek biztonságának védelme

A kormány eddig és ezt követően is minden szükséges intézkedést megtett és megtesz a magyar emberek biztonsága érdekében, így a 2019. évi költségvetésben is jelentős forrást biztosít a határok védelmére, a Magyar Honvédség vezetésének, eszközeinek, a katonák képzésének biztosítására annak érdekében, hogy Magyarország időben és hatékonyan tudjon reagálni az esetleges külső fenyegetettségre, a terrorveszélyre és a tömeges illegális migrációra.

Időskori biztonság megteremtése

A nyugdíjasok erkölcsi és anyagi megbecsülése érdekében a kormány célja a nyugdíjak vásárlóerejének megőrzése mellett 2019-ben is, hogy az elért gazdasági növekedésből a nyugdíjasok is minél nagyobb arányban részesülhessenek.

A kormány az időskori biztonság megteremtése érdekében továbbra is garantálja a nyugellátások értékállóságát az inflációt követő nyugdíjemeléssel, és az eredményes gazdaságpolitikájának köszönhetően megteremti a lehetőséget - a GDP-növekedés tervezett mértékének figyelembevételével - nyugdíjprémium kifizetésére, továbbá a nők családban betöltött szerepe elismeréséül változatlanul biztosítja a 40 év jogosultsági idővel rendelkező nők számára - életkortól függetlenül - az öregségi nyugellátás igénybevételének lehetőségét.

Uniós programok

A kormány kiemelten kezeli az uniós támogatások felhasználását. Ezzel összefüggésben 2017 első negyedévének végéig a 2014-2020-as időszakban rendelkezésre álló támogatások teljes összege meghirdetésre került, 2018-ban pedig sikerült elérni a teljes keret kötelezettségvállalással való lefedését annak érdekében, hogy a fejlesztési források a kedvezményezettek számára minél hamarabb elérhetővé váljanak, és jelentős összegű kifizetések teljesüljenek, megváltoztatva azt a korábbi gyakorlatot, amikor a források döntő részének kifizetésére és felhasználására csak az uniós pénzügyi időszak végén került sor. Az uniós pénzügyi ciklus előrehaladtával a 2019. évben a hangsúly a jelentős összegű előlegfizetésekről áthelyeződik a pénzek felhasználására. Mindez azt jelenti, hogy a 2019. évi kifizetések nagyságrendje várhatóan kismértékben csökken az előző évekhez képest, ugyanakkor a korábbi években a hazai költségvetés által jelentősen támogatott projektek megvalósítása az előlegek felhasználásán keresztül felgyorsul, ami hozzájárul a gazdasági növekedés lendületének fenntartásához, hiszen a kormány a fejlesztési források 60%-át - az uniós célkitűzésekkel összhangban - a foglalkoztatás és versenyképesség növelésére épülő gazdaságfejlesztésre fordítja.

A korábbi pénzügyi időszakhoz képest magasabb arányban kerülnek meghirdetésre pénzügyi eszközök, melyek a többszöri kihelyezés által hosszú távon tudnak biztos finanszírozási forrást nyújtani a megerősödő vállalkozások jövőbeni fejlesztéseihez.

Hazai beruházások a növekedés elősegítésére

Jelentős hazai költségvetési forrásból megvalósuló beruházás elindítására és továbbvitelére, illetve a gazdasági növekedést segítő támogatások nyújtására főként a következő területeken kerül sor 2019-ben, érdemben elősegítve ezáltal a foglalkoztatás bővülését is:

Közúti fejlesztések

A kormány 2016-ban elfogadott közútfejlesztési koncepciója értelmében az autópályák országhatárig való elvezetésére, a régióközpontok gyorsforgalmi úthálózatba történő bekapcsolására, illetve térségi fejlesztési elemekre a közútfejlesztésre rendelkezésre álló európai uniós források teljes összege felhasználásra kerül, továbbá hét év alatt összesen ezer milliárd forintot is meghaladó hazai költségvetési forrás kerül biztosításra. A még hiányzó útkapcsolatok megépítésével és fejlesztésével a gyorsforgalmi utakra 30 perc alatt az ország bármely pontjáról el lehet majd jutni, ami kedvező társadalmi és gazdasági hatásokkal jár.

Pest megyei fejlesztések

Pest megye - a főváros közelségéből adódóan a fejlett régiók közé való besorolása következtében - számos közösségi forrás igénybevételének lehetőségétől elesik. Ennek kompenzálása érdekében a kormány a költségvetés teherbíró képességéhez igazodó mértékű célzott pénzügyi támogatást nyújt Pest megye számára az előzetesen jelzett igényeknek és a támogathatósági kritériumoknak egyaránt megfelelő fejlesztések finanszírozásához.

Nagyvállalati beruházási támogatások

Cél a hazai gazdasági életben jelentős szerepet betöltő, vagy erre alkalmassá váló, növekedési és külpiaci terjeszkedési potenciállal rendelkező, a kormány bérfelzárkóztatási célkitűzéseinek megvalósításához hozzájárulni képes tőkehiányos hazai nagyvállalkozások, illetve a tervezett beruházás hatására a nagyvállalati méretkategóriát elérő kis- és középvállalkozások beruházásainak támogatása. Ezen vállalkozások hozzájárulnak a magyar gazdaság modernizációjához, teljesítményének növekedéséhez, és ezen keresztül az államháztartási bevételek növeléséhez.

Irinyi Terv iparstratégiai támogatásai

A kormány által elfogadott, a hazai ipar fejlesztéséről szóló Irinyi Terv fő célkitűzése, hogy 2020-ra a hazai ipar GDP részaránya elérje a 30%-ot. Az Irinyi Terv megvalósítása érdekében elengedhetetlen az Irinyi Terv által kiemelt ágazatként azonosított szektorokba tartozó vállalatok fejlesztéseinek és beruházásainak támogatása, amelyek jelentős mértékben járulnak hozzá az ipar növekedéséhez.

Beszállítói-fejlesztési Program

A program célja a hazai tulajdonú, alacsony hozzáadott értékű termékstruktúrával és gyenge jövedelmezőséggel működő magyar tulajdonú cégek bekapcsolása a magasabb hozzáadott értéket teremtő termékek fejlesztésébe, gyártásába, valamint a termelékenység növelése, elsősorban az Ipar 4.0. technológiák alkalmazásával.

A támogatás révén a következő években jelentős számú magyar kis- és középvállalkozás vonható be a beszállítói hálózatokba vagy erősítheti beszállítói pozícióit, felkészülve a nemzetközi piacokon való helytállásra is.

Ipar 4.0. Program

A program a feldolgozóipar és az infokommunikációs technológiák (IKT) szolgáltatási szektor intelligens (smart) eszközökre épülő digitalizációs átalakítását támogatja, az Irinyi Tervben lefektetett specifikus célhoz, az Ipar 4.0 technológiák gyorsított adaptációját szolgáló intézkedésekhez illeszkedően. Eszközrendszere az ipar intenzív fejlődésére helyezi a hangsúlyt a mennyiségi fejlesztéssel szemben, mivel a minőségi technológiafejlesztés eredményeként várható arányaiban a legnagyobb hozzáadottérték-növekedés, különös tekintettel a kis- és középvállalkozási szektorra. Ezért a program az integrált Ipar 4.0 technológiafejlesztést megvalósítva, jellemzően a nagy- és kisvállalkozások innovációs együttműködésére épülő eredmények hasznosítását, ipari digitális technológiák, alkalmazási esetek, új üzleti modellek kialakítását, bevezetését támogatja, elősegítve a nagy hozzáadott értéket termelő szolgáltatások hazai megjelenését is.

Az építőipari ágazat technológiai korszerűsítése, hatékonyságának növelése

A kormány célkitűzése az építőipari ágazat fenntartható, modern technológián alapuló fejlődésének támogatása annak érdekében, hogy a hazai ipar meghatározó ágazata eleget tudjon tenni a növekvő volumenű megrendelői igényeknek. A hazai kis- és középvállalkozások versenyképesség-növekedését segíti, ha rendelkeznek megfelelő forrásokkal a modern technológiák alkalmazásához, olyan eszközök beszerzéséhez, amelyekkel munkafolyamataik egyszerűsíthetőek, a termelési kapacitásaik pedig növelhetőek.

Turisztikai fejlesztések

A turizmus az egyik legjelentősebb húzóhatással rendelkező ágazat, mely elősegítheti az elmaradottabb térségek gazdasági felzárkózását, a természeti és a kulturális értékek megőrzését és hasznosítását, a lakosság életkörülményeinek javítását. Ezen túl a turizmus a vidékfejlesztés, a területi differenciálás, a térségi fejlettségbeli különbségek kiküszöbölésének eszköze is.

Digitális infrastruktúra-fejlesztés

A digitális fejlődés a lehető legnagyobb mértékben szolgálja a gazdasági növekedést, a foglalkoztatást és a foglalkoztathatóságot, a társadalmi jólétet és esélyegyenlőséget, illetve az egyének, vállalkozások és a nemzetgazdaság szintjén értelmezett versenyképességet. Kormányzati szakpolitikai célkitűzés, hogy minden magyar köznevelési intézmény valamennyi oktatási épületében biztosítva legyen megfelelő sávszélességű internetelérés és teljes lefedettségű vezeték nélküli hálózat. Ez a fejlesztés teremti meg a lehetőséget a digitális tartalmak felhasználására, alapul szolgálva a további fejlesztésekhez.

Egészségügyi fejlesztések

Az Egészséges Budapest Program keretében 2019-ben folytatódik a fővárosi és Pest megyei egészségügyi szakellátások fejlesztése, az érintett intézmények infrastrukturális megújítása, a szolgáltatásokhoz való hozzáférés megkönnyítése, valamint a sürgősségi esetek ellátásának hatékonyabbá tétele. További elkülönített források szolgálják az egészségügyi intézmények fejlesztését és rendkívüli támogatását, valamint a Budapesti Szent Ferenc Kórház és a Magyarországi Zsidó Hitközségek Szövetsége Szeretetkórház fejlesztését. A kormányzat kiemelt célként kezeli a „Családbarát Szülészet” pályázati program megvalósítását, melynek támogatására a 2019. évi költségvetés fedezetet tartalmaz. Többletforrás biztosításával folytatódik az Országos Mentőszolgálatnál az új mentőgépjárművek beszerzése és az Országos Sportegészségügyi Intézet végleges elhelyezésével összefüggő fejlesztés. A költségvetésben rendelkezésre áll továbbá a hazai tüdő-transzplantációs program fejlesztéséhez szükséges fedezet is.

Oktatási fejlesztések

A kormány továbbra is kiemelt célnak tekinti a már megkezdett fejlesztések folytatását, mint például a köznevelési ágazatban már ötödik éve működő tanuszoda, tornaterem, tanterem program, vagy a felsőoktatási ágazatban megindult nagyberuházások (Testnevelési Egyetem fejlesztése). Mindezek mellett elindulhat a köznevelési intézményi épületek internetelérésének fejlesztése is, mely más ágazati célok megvalósulását is segítheti.

Egyházi fejlesztések

A kormány az egyházakra partnerként tekint abban a munkában, amelyet a nemzet megmaradásáért és felemelkedéséért folytat. Ezért a kormány kiemelten támogatja a Magyarországon működő vallási közösségek hitéleti és közszolgálati tevékenységéhez kapcsolódó infrastrukturális fejlesztéseit.

Sportfejlesztések

A kormány prioritásként kezeli a jövő építését, az ifjúság és a sport támogatását. A szabadidősport és a versenysport egymással összefonódó fogalmak, széles tömegbázisú szabadidősport nem létezhet sikeres versenysport nélkül, sikeres versenysport pedig nem működik a diáksport és az utánpótlás-nevelés nélkül. A sportfejlesztések - a megfelelő infrastrukturális háttér biztosítása és a sportsikerek révén - hosszú távon a kereslet, így a sportpiac bővülését eredményezik. A sportéletet támogató beruházások nemcsak a honi sportgazdaság megteremtéséhez, de a szemléletváltás előmozdításával a következő nemzedékek egészségéhez, neveléséhez járulnak hozzá. A 2019. évben kiemelt cél a folyamatban lévő fejlesztési programok továbbvitele.

Ifjúsági fejlesztések

A kormány az Erzsébet-táborok fejlesztését, felújítását kiemelt célnak tekinti. 2018-ban és 2019-ben egyaránt 8,5 milliárd forint áll rendelkezésre annak érdekében, hogy a fonyódligeti és a zánkai Erzsébet-tábor infrastrukturális fejlesztése megvalósulhasson, a tábori férőhelyek száma növekedjen, minősége javuljon.

Adó- és járulékpolitikai célkitűzések

A korábbi években a családokat, a munkavállalást, valamint a leghátrányosabb munkaerőpiaci helyzetben lévőket támogató adórendszer került kialakításra. Az élőmunka terheinek csökkentése mellett jelentősen mérséklődtek a vállalkozások adóterhei, továbbá a feketegazdaság visszaszorítása érdekében tett intézkedések hatására javult az adóbeszedés hatékonysága és növekedtek a fogyasztási-forgalmi adókból származó bevételek. Mindez fedezetet biztosított egyes fontos termékek (pl. egyes alapvető élelmiszerek, internet, belföldi turizmus) áfakulcsának csökkentésére.

Az adó- és járulékpolitikai irányelvek továbbvitele érdekében 2019-ben a kétgyermekes családok esetében gyermekenként 20 ezer forintra emelkedik a havonta igénybe vehető adókedvezmény összege.

A foglalkoztatást érintő közterhek csökkentését segíti elő a hatéves bérmegállapodás, melynek értelmében folyamatosan csökkenhet az élőmunkát terhelő adó. A megállapodás alapján a szociális hozzájárulási adó 2018-ban további 2,5 százalékponttal 19,5%-ra csökkent, míg a minimálbér 8%-kal, a garantált bérminimum pedig 12%-kal nőtt.

A reálkereset alakulásának függvényében 2019 folyamán (várhatóan július 1-jétől) további 2 százalékponttal csökken a szociális hozzájárulási adó kulcsa.

A foglalkoztatást ösztönző további, célzott lépésként az idős munkavállalók foglalkoztatásának megkönnyítését célozza, hogy az öregségi nyugdíj mellett foglalkoztatott munkavállalók jövedelmei nem viselnek szociális hozzájárulási adó- és járulékterheket.

A kormány fontos célja az adórendszer egyszerűsítése és átláthatóságának javítása is. Ennek jegyében 2019-től új, önálló szociális hozzájárulási adó törvény kerül bevezetésre. Az új szabályozás lefedi a korábban egészségügyi hozzájárulást viselő jövedelmeket is, így ez az adónem megszűnik, egyúttal sor kerül az adónem kedvezményeinek újragondolására is.

2017-től jelentősen mérséklődtek a vállalkozások adóterhei. 2017. január 1-jétől a társasági adókulcs egységesen 9%-ra csökkent, ami számottevően hozzájárul mind a hazai vállalkozások beruházásainak élénkítéséhez, mind Magyarország pozíciójának erősítéséhez a vállalatok letelepedéséért folyó nemzetközi versenyben.

A beruházásokra gyakorolt pozitív hatása révén az intézkedés hosszabb távon a termelékenység, így a bérszínvonal emelkedését is eredményezheti, amely költségvetési többletbevételt generál. A társasági adóban a kulcscsökkentés mellett 2017-től több beruházás- és növekedésösztönző intézkedés is megvalósult.

A kisvállalati adó (kiva) átalakításával az adórendszer 2017-től még kedvezőbb adózási környezetet teremtett a növekedésre képes kis- és középvállalkozások számára. Az adó számítása jelentősen egyszerűbbé és kedvezőbbé is vált azáltal, hogy a vállalkozásba visszaforgatott jövedelmet már nem terheli. Emellett az adónem ettől az évtől a korábbinál szélesebb vállalati kör számára érhető el. Tekintettel arra, hogy az adónem kiváltja a szociális hozzájárulási adót és a társasági adót, összhangban az utóbbiakat érintő intézkedésekkel, a kiva 16%-os kulcsa 2017-ben 14%-ra, 2018-ban pedig 13%-ra csökkent. A 2017. év végén egy kiva-népszerűsítő kampányra is sor került a Nemzeti Adó- és Vámhivatal közreműködésével. Mindezeknek köszönhetően az adónem népszerűsége jelentősen növekedett, az adózók száma 2016-hoz képest 2018-ra több mint négyszeresére nőtt. Az adónem vonzerejének további növelését szolgálja, hogy az 2019-ben már 1 milliárd forint bevételig, illetve mérlegfőösszegig választható.

A beruházások ösztönzését szolgálja, hogy 2019-től jelentősen megnövekszik a fejlesztési tartalék értékhatára, az energiahatékonysági kedvezmény pedig már a felújításokra is kiterjed.

Az adóeljárásban továbbra is kiemelt cél az adminisztrációs terhek csökkentése, az adómorál javítása, az adózók és az adóhatóság kapcsolatrendszerének javítása, továbbá az együttműködés és az önkéntes jogkövetés további ösztönzése.

III. Magyarország és az Európai Unió költségvetési kapcsolatai

Gyorsuló forráslehívás és versenyképesebb gazdasági, társadalmi szerkezet

A rendelkezésre álló 12 ezer milliárd forint uniós forrás ütemezett, gyors lehívása mellett ebben a periódusban az elsődleges cél az, hogy versenyképes gazdasági szerkezet jöjjön létre. Ennek érdekében a vállalkozások általános, illetve energetikai, infokommunikációs fejlesztéseit, a kutatás-fejlesztést és innovációt, a kiemelt turisztikai fejlesztéseket és a foglalkoztatás növelését 2019-ben továbbra is jelentős támogatás szolgálja. Ezt egészítik ki a területi szereplők (megyék, megyei jogú városok) intézkedései, melyek a gazdaságfejlesztési hangsúly mellett a közszolgáltatásokat és a helyi közösségi kezdeményezéseket is támogatják. Az egészségügyi és szociális ágazat fejlesztéseire, valamint a társadalmi befogadásra fordított források jelentős mértékben elősegítik a leszakadó rétegek felzárkózását.

Az infrastrukturális - közúti, vasúti, városi közlekedési, közmű-infrastruktúra és az árvízvédelmi - projektek 2019-ben is kiemelkedő mértékű, több száz milliárd forintos támogatások révén valósulhatnak meg, továbbá folytatódik a klímaváltozás hatásaihoz való alkalmazkodást, a települési vízellátást, szennyvízkezelést, a hulladékgazdálkodással kapcsolatos fejlesztések, illetve a megújuló energiaforrások felhasználásának növelését szolgáló projektek támogatása.

Az ügyfélközpontú közigazgatás és a hatékony, elektronizált közszolgáltatások fejlesztése, valamint a korrupció csökkentése ugyancsak kormányzati szándék, melynek megvalósításához a 2019. évben is jelentős mértékű uniós források kerülhetnek felhasználásra.

Uniós programok alakulása

Magyarország és az Európai Unió költségvetési kapcsolatait a 2014-2020 közötti uniós költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg.

A kormány döntésével túlléphető (ún. felülről nyitott) uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának, az ezekhez biztosítandó államháztartási (központi költségvetési) finanszírozás összege pedig biztosított az egyes fejezetek költségvetésében. A 2019. év jellemzője, hogy a kismértékben csökkenő kiadás teljesítése mellett a megelőző évihez képest növekszik a 2014-2020-as időszaki programokhoz kapcsolódó uniós bevételek lehívásának aránya, köszönhetően a végrehajtás várható felgyorsulásának.

Ezen bevételek 2019-ben - 2018-hoz hasonlóan - nem a XIX. Uniós fejlesztések fejezetbe, hanem a XLII. A költségvetés közvetlen bevételei és kiadásai fejezetbe érkeznek, a XIX. fejezetben tervezett kiadások fedezete pedig teljes egészében költségvetési támogatás formájában áll rendelkezésre. Ennek köszönhetően a kifizetésekhez szükséges likviditás továbbra is folyamatosan biztosított lesz.

A 2019. évi várható kifizetések mérséklődése és a bevételek növekedése összhangban áll a kormány azon céljával, hogy a 2014-2020-as időszak uniós forrásai döntő hányadát a 2019. év végéig elköltse, hogy 2019-ben az uniós programok végrehajtásának felfutása képezhesse a gazdasági növekedés egyik pillérét.

A 100%-os forrásfelhasználás érdekében - a kormány egyetértésével - lehetőség van kismértékű többletkötelezettség vállalására is.

A kohéziós politikai programok keretében összesen több mint 7600 milliárd forint összegű fejlesztési forrás áll a kedvezményezettek rendelkezésére a 2014-2020 közötti programozási időszak folyamán. A források gyors felhasználása érdekében a kedvezményezettek felé már 2017 márciusáig a teljes keret meghirdetésre került felhívások formájában, továbbá a 2017. év végére az elérhető források 97%-ára vonatkozóan kötelezettségvállalás is történt.

A Vidékfejlesztési Program keretében további közel 1300 milliárd forint használható fel a teljes programozási időszak folyamán, mely összeg szintén teljes egészében meghirdetésre került, a kötelezettségvállalás szintje pedig a 2017. év végére elérte a 87%-ot.

Az Európai Hálózatfinanszírozási Eszköz (Connecting Europe Facility, CEF) célja a transzeurópai hálózatok vasúti közlekedési beruházásainak fejlesztése. A közlekedési szektorban rendelkezésre álló uniós előirányzat főként vasúti fejlesztésre fordítható, de pályázható a CEF terhére a Transzeurópai Közlekedési Hálózaton (TEN-T) lévő dunai vízi közlekedésfejlesztés, valamint az országhatár felé vezető, TEN-T hálózati folyosón lévő közútfejlesztés is. Magyarország a mintegy 323 milliárd forintos tagállami keretet teljes egészében lefedte pályázatokkal.

A korábbi időszakhoz hasonlóan a 2019. évben is több jogcímen érkeznek olyan jelentős összegű támogatások hazánkba, amelyek a hazai költségvetésben nem jelennek meg, felhasználásukra azon kívül kerül sor. Ennek oka, hogy e támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok vagy az Európai Bizottság döntése határozza meg.

A költségvetésen kívüli támogatások között összegükben - az Európai Mezőgazdasági Garancia Alapból finanszírozott - területalapú támogatások dominálnak, amelyek 2019. évi várható kifizetése 403 milliárd forint. Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci, külpiaci és exporttámogatások), melyből a belpiaci támogatások egy részéhez (Igyál Tejet Program, Iskolagyümölcs Program, Méhészeti Nemzeti Program stb.) kötelezően kapcsolódik nemzeti kiegészítés. Az agrárpiaci támogatási jogcímen 20 milliárd forint uniós támogatással lehet számolni.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, környezetvédelmi, oktatási, valamint kulturális, kreatív ágazatokat érintő programok keretében megpályázható források.

Magyarország az Európai Unió tagjaként részt vesz az uniós költségvetés finanszírozásában. A 2019. évi hozzájárulást az elfogadásra kerülő uniós költségvetés főösszege és a 2018. december végi forint/euró árfolyam befolyásolja leginkább, a befizetés kereteit pedig az Európai Unió saját forrásainak rendszeréről szóló, 2014. május 26-i 2014/335/EU, Euratom tanácsi határozat kihirdetéséről szóló 2015. évi XCIII. törvény fekteti le a vonatkozó uniós jogszabályokkal együtt.

IV. Az államháztartás központi alrendszere hiányának finanszírozása, az adósság kezelése, adósságszolgálati kiadások és bevételek

A hiány finanszírozása és a központi költségvetés adósságának kezelése

Az elmúlt években jelentősen javult az államadósság-kezelés feltételrendszere. A magyar államadósság-ráta folyamatosan csökken, a fiskális politika stabil, a monetáris politika támogató, a nemzetközi tőkepiaci, állampapírpiaci helyzet alapvetően kedvező. Mindezen tényezők és a jelentős befektetői kereslet eredményeként az állampapírpiaci hozamok és felárak történelmi összevetésben is alacsony szintre csökkentek; Magyarország adósságát felminősítették, kilátását javították. Az alacsony hiány miatti nettó állampapír-kibocsátás iránti keresletet a stabil és jelentős hazai megtakarítás biztosítja, így egyre kevésbé szükséges a külföldi finanszírozás. Ezek a folyamatok előre láthatóan 2019-ben is jellemzőek lesznek, az Európai Központi Bank (EKB) várhatóan csak lassan, fokozatosan szigoríthat a jelenlegi nagyon laza monetáris politikájához képest. A korábbi évek tapasztalatai alapján mindemellett az államadósság-kezelés továbbra is kellő összegű likvid tartalékokkal rendelkezik, amivel előre nem látott külső sokkok esetén is töretlenül biztosítható a költségvetés és az adósság finanszírozása.

Az államadósság-kezelési stratégia célkitűzése, hogy 2019-ben is megőrizze az elmúlt években elért stabil finanszírozási helyzetet, amelynek keretében változatlanul három fő cél érvényesül: elsősorban az államadósság GDP-hez viszonyított arányának további csökkentése, másodsorban a devizaadósság részarányának fokozatos csökkentése, valamint a lakosság részvételének növelése az államadósság finanszírozásában.

További stratégiai célkitűzések a forintpiac továbbfejlesztése, a piaci likviditás erősítése és a lakossági állampapír-állomány futamidejének növelése. A 2019. évi finanszírozási terv kidolgozása és a kamatkiadási és -bevételi előirányzatok tervezése ezen elvek figyelembevételével történt.

E stratégia keretében a hiány és a lejáró adósság finanszírozása döntően forintkibocsátásokkal történik. A központi kormányzat hiányának és a lejáró forintadósságnak a finanszírozását piaci és lakossági állampapír-kibocsátások biztosítják a tervek szerint. Az elmúlt években végrehajtott sikeres futamidő-hosszabbítási műveletek (például államkötvény-visszavásárlások és csereaukciók) révén 2019-ben is alacsony a lejáró forintkötvény-mennyiség, azaz ebből a szempontból is csökkentek az adósság újrafinanszírozásával kapcsolatos kockázatok. A lakossági állampapír-állomány nagyobb hányadát a lakossági kincstárjegyek képezik. A 3-10 éves változó kamatozású PMÁP (Prémium Magyar Állampapír) és BMÁP (Bónusz Magyar Állampapír) mellett a fix kamatozású 2MÁP (Kétéves Magyar Állampapír) állománya is jelentős a lakosság számára rendelkezésre álló befektetési lehetőségek közül. A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára.

2019-ben összesen 1406,5 millió euró nemzetközi devizakötvény, 640,0 millió euró belföldi devizakötvény, valamint 301,0 millió euró nemzetközi pénzügyi szervezetektől felvett hitel visszafizetése esedékes. A 2347,5 millió euró összegű devizalejárat 91 millió euróval kevesebb a 2018. évre tervezett devizalejáratnál, amelynek finanszírozása részben - továbbra is kedvező belföldi kereslet esetén - a belföldi állampapírpiacon valósulhat meg.

Ezenkívül a hazai kisbefektetők körében sikeres, az eurózóna inflációjához kötött kamatozású, euró denominációjú P€MÁP kötvény (Prémium Euró Magyar Állampapír) értékesítése is hozzájárul a devizalejáratok refinanszírozásához. A forint- és devizapiaci helyzet függvényében piaci devizakötvény kibocsátására is sor kerülhet. 2019-ben is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely külföldi, hosszú futamidejű forintforrás bevonását jelenti majd a hazai fejlesztési, beruházási programok megvalósításához.

A központi költségvetés adósságának és kamatának alakulása

A központi költségvetés adósságának 2019. évi alakulása

A központi költségvetés Magyarország gazdasági stabilitásáról szóló 2011. évi CXCIV. törvény (Gst.) szerint számított nominális adóssága 2019-ben 29 888,1 milliárd forintot érhet el a tervek szerint, így a GDP-arányában várhatóan 68,0%-ra csökken a 2018. év végére várható 69,6%-ról.

A központi költségvetés adósságán belül a devizaadósság részaránya a 2018. évben várható 19,3%-ról 2019-ben tovább mérséklődik 17,6%-ra.

A költségvetés adósságával kapcsolatos folyó kiadások és bevételek

A bruttó kamatkiadások várható összege pénzforgalmi szemléletben 2019-ben 989,3 milliárd forintot tesz ki, ami 11,0 milliárd forintos növekedést jelent az előző évi előirányzathoz képest. A nettó pénzforgalmi kamatkiadások kissé növekednek, a 2019-re várható 951,9 milliárd forintos kiadás 47,0 milliárd forinttal magasabb a megelőző évinél, és a GDP 2,16%-át teszik ki. A nettó kamatkiadások növekedése részben a nominálisan növekedő államadósság következménye, részben pedig tükrözi az idei évi hozamoktól várhatóan eltérő hozamok kiadásnövelő hatását.

Az eredményszemléletű bruttó kamatkiadás várhatóan 932,8 milliárd forint, a nettó kamatkiadás 932,4 milliárd forint lesz 2019-ben. Az eredményszemléletű nettó kamatkiadások 2019-ben a GDP 2,12%-át érik el.

A forintban fennálló adósság bruttó pénzforgalmi kamatkiadása 2019-ben kismértékben, 4,2%-kal növekszik, és az eredményszemléletű kamatkiadás is hasonló mértékben emelkedik.

A devizában fennálló adósság eredményszemléletű és pénzforgalmi nettó kamatkiadása a tervezett állománycsökkenés és a kedvező kamatok miatt csökken.

Az adóssággal kapcsolatos pénzforgalmi kamatbevételek 2019-ben 37,4 milliárd forintot tesznek ki. A bevételek összegét jelentősen meghatározza a hiányt finanszírozó államkötvények aukciós értékesítése során kapott bevétel, amely 2019-ben 25,5 milliárd forintot tesz ki. A lakossági állampapíroknál az értékesítés folyamán megfizetett felhalmozott kamatokból adódóan 11,5 milliárd forint bevétel várható.

V. A kormányzati szektor hiánya és adóssága az Európai Unió módszertana szerint

Az államháztartásról szóló 2011. évi CXCV. törvény (Áht.) előírásainak megfelelően ez a fejezet a 2019. évre tervezett adatok alapján ismerteti az államháztartás alrendszerei költségvetési egyenlegének összefüggését és kapcsolatát a 479/2009/EK rendelet szerinti kormányzati szektor hiányával, továbbá az ugyanott meghatározott kamatkiadásokat figyelmen kívül hagyó elsődleges egyenlegmutatóval.

 Az államháztartás költségvetési egyenlegének összefüggése és kapcsolata a maastrichti deficitmutatóval és elsődleges egyenleggel (GDP százalékában)

 2019. évi előirányzat

 Államháztartás pénzforgalmi egyenlege

 -2,7

 Alrendszerenkénti bontásban:

 

 - központi költségvetés pénzforgalmi egyenlege

 -2,2

 - TB alapok pénzforgalmi egyenlege

 0,0

 - elkülönített alapok pénzforgalmi egyenlege

 0,0

 - helyi önkormányzatok pénzforgalmi egyenlege

 -0,5

 Maastrichti egyenleg (kormányzati szektor ESA egyenlege)

 -1,8

 - ESA kamatkiadás

 -2,4

 - ESA elsődleges egyenleg

 0,6

 Alrendszerenkénti bontásban:

 

 - központi költségvetés ESA egyenlege

 -2,1

 - TB alapok ESA egyenlege

 0,1

 - elkülönített alapok ESA egyenlege

 0,0

 - helyi önkormányzatok ESA egyenlege

 0,0

 - államháztartáson kívüli, kormányzati szektorba sorolt szervezetek egyenlege

 0,2

 GDP

 43 935

Az eltérések kerekítésből adódnak

Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magában, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem. A korábbi, statisztikai hatóságok által követett gyakorlat az volt, hogy legalább 3-5 éves tartós tendencia alapján ítélték meg az adott szervezet gazdasági magatartását és így szektorbesorolását. Jelenleg egy új szervezetet lehetőleg már megalakulásakor, az üzleti tervek alapján be kell sorolni a megfelelő szektorba.

A fenti statisztikai ismérvek alapján a 2019. évi költségvetés tervezési időszakára a kormányzati szektorba tartozó, államháztartáson kívüli szervezetek száma meghaladta a 420-at.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásoktól. Az alkalmazandó uniós módszertant, az ESA2010 nemzeti számlarendszert, egy uniós tanácsi rendelet tartalmazza, amely a magyar jogrend részévé vált.

A kiemelt mutatószámok

Az uniós tagországoknak évente két alkalommal (március és szeptember végéig) kell hivatalos jelentésben (az ún. áprilisi és októberi EDP Notifikációban) közölniük a két kiemelt kormányzati mutatót: a kormányzati szektor adósságát és hiányát. A Központi Statisztikai Hivatal állítja össze a Notifikációs jelentést valamennyi tényidőszakra a nem pénzügyi számlák tekintetében, a Magyar Nemzeti Bank a pénzügyi számlák körében, míg a Pénzügyminisztérium számolja ki és teszi a Jelentés részévé az adott évi várható értékét mind a kormányzati szektor hiányának, mind az adósságának.

A maastrichti hiánymutató és a hazai deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből (pl. adóknál és járulékoknál, dologi kiadásoknál, beruházásoknál, béreknél, kamatoknál), valamint a pénzügyi műveletek kiszűréséből adódik, de más jellegű tételek is befolyásolják azt.

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyv szerinti értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az államháztartáshoz képest a besorolt szervezetekkel nagyobb szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatoknál lévő állampapírokat) kiszűri. A túlzotthiány-eljárás referenciaértékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel), és nem csökkenthetők a más instrumentumban fennálló követeléssel sem. A névértéken számított adósság a visszaváltáskor ténylegesen fizetendő érték szerinti számbavételt jelenti.

A származtatott pénzügyi eszközök piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és a visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

Az ÁKK által kimutatott központi költségvetés bruttó adósságán és a besorolt szervezetek hitelviszonyon alapuló adósságán felül egyes speciális ügyletek (pl. Gripen-bérlet, PPP- kötelezettségek, Diákhitel2 konstrukció) is beletartoznak a maastrichti adósságállományba.

VI. A strukturális egyenleg alakulása

A strukturális egyenleg a kormányzati szektornak a gazdaság ciklikus hatásaitól és egyedi tételektől (pl. egy nagyobb vagyonelem eladásából származó egyszeri bevétel) megtisztított egyenlege. A stabilitási törvény szerint a strukturális egyenlegnek összhangban kell lennie a középtávú költségvetési céllal. Ez utóbbit a Konvergencia Program tartalmazza.

A középtávú költségvetési célból következő költségvetési egyenleg meghatározásához a ciklikus igazítás számítása 0,49 nagyságú együtthatóval történik. Az együttható azt jelenti, hogy az államháztartás egyenlege 0,49 százalékponttal változik, amennyiben a GDP (változatlan szerkezetben) 1%-kal eltér a potenciális kibocsátástól. Emellett figyelembe kell venni az ún. egyszeri, a költségvetés alakulását tartósan nem befolyásoló kiadási és bevételi tételeket is.

Magyarország számára a jelenleg meghatározott középtávú költségvetési cél a GDP 1,5%-a. 2019-ben az 1,8%-os uniós módszertan szerinti költségvetési hiánynak a fenti tényezők figyelembevételével - a Konvergencia Programhoz készült számítások szerint - 1,7%-os strukturális deficit feleltethető meg, azaz érdemi közeledésre kerülhet sor.

Részletes indokolás

Az 1. §-hoz

A 2019. évi költségvetés bevételi és kiadási főösszegei és hiánya a központi alrendszerben, valamint a hazai működési költségvetésben, a hazai felhalmozási költségvetésben és az európai uniós fejlesztési költségvetésben.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság-mutató csökkentését, melynek érdekében szükséges meghatározni a konszolidált összesített adósság várható értékét 2019. év végén, valamint a bruttó hazai termék 2019. évi várható értékét, továbbá az államadósság-mutató 2019. év végi értékét. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

A 4. §-hoz

Annak az összegnek a felhasználását szabályozza, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja, többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2019. évi kifizetésének, a prémium évek programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi a költségvetési szervek létszámváltozásai többletkiadásainak, az egészségügyi ágazat fejlesztésével, hatékonyságának növelésével, illetve a finanszírozási rendszer fenntarthatóságának javításával kapcsolatos feladatok támogatásának valamint az ágazati életpályák és bérintézkedések (pl. a rendvédelmi életpálya befejező üteme, kormánytisztviselői életpálya stb.) keretében megvalósuló bérfejlesztésnek a finanszírozására szolgál.

A Kormány továbbra is kiemelt figyelmet fordít az állami és államilag támogatott beruházások megalapozottságára, ezért 2019-ben is létrehozni javasolja a Beruházás Előkészítési Alapot. A Beruházás Előkészítési Alap 2019-től - tényleges funkciójához igazodva - a központi tartalékok között kap helyet.

Az 5. §-hoz

Az (1) bekezdéshez:

A Magyar Nemzeti Vagyonkezelő Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonási lehetőség biztosítására. A Magyar Nemzeti Vagyonkezelő Zrt. az uniós statisztikai módszertan szerinti kormányzati szektor részét képezi, így forrásbevonása az államadósságot növelné.

A (2) bekezdéshez:

Az állami vagyonnal kapcsolatos kötelezettségvállalások átláthatóvá tétele érdekében a 2019. évben az állami vagyon felügyeletéért felelős miniszternek a hozzá tartozó vagyonnal kapcsolatos kötelezettségvállalásokat vagyonkezelési terv keretében jóvá kell hagynia.

A (3)-(4) bekezdésekhez:

A vagyontörvények a központi költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik a 2018. évivel.

Az (5) bekezdéshez:

A Nemzeti Eszközkezelő Zrt. által megvásárolt, állami tulajdonba kerülő ingatlanok vagyonkezelői jogát a Nemzeti Eszközkezelő Zrt. gyakorolja. A törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többletkiadási lehetőséget teremthet.

A (6) bekezdéshez:

A törvény nem az egyes ágazatokra specifikáltan, hanem általános módon állapítja meg a közfeladat ellátáshoz nem szükséges állami tulajdonú, de az érintett ágazathoz kötődő ingatlanok értékesítési bevételének felhasználási szabályait. A befolyó bevételek az átláthatóság érdekében az állami vagyonnal kapcsolatos bevételek között jelennek meg, e bevételek mértékéig azonban az államháztartásért felelős miniszter - figyelemmel a szakmai indokoltságra és a költségvetés helyzetére - többletkiadások teljesítését engedélyezheti. E többlet-előirányzatok azonban csak felhalmozási jellegű, azaz alapvetően az állami vagyon értékét megőrző, növelő kiadások fedezetét szolgálhatják.

A (7) bekezdéshez:

Az Állami Egészségügyi Ellátó Központ, mint tulajdonosi joggyakorló, az egészségügyi célra használt ingatlanok értékesítéséből származó bevételeket, valamint a tulajdonosi joggyakorlása során keletkező egyéb bevételeket (pl. osztalék) az Emberi Erőforrások Minisztériuma fejezeten belül meghatározott bevételi előirányzatokon számolhatja el. E bevételek államháztartásért felelős miniszter által jóváhagyott összege e fejezeten belül használható fel felhalmozási kiadások teljesítésére.

A (8) bekezdéshez:

A mozgóképről szóló törvény alapján a Magyar Nemzeti Filmalap Közhasznú Nonprofit Zrt. egyik fő bevétele a hatoslottó játékadója meghatározott százalékának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, szükséges a játékadó év közbeni alakulása függvényében a kontrollált támogatásnövelés technikájának megteremtése.

A (9) bekezdéshez:

A felhatalmazás biztosítja annak lehetőségét, hogy a honvédelmi célra feleslegessé vált vagyontárgyak értékesítési bevételéből a Honvédség technikai modernizációjára, valamint a képesség- és hadfelszerelés fejlesztésre fordított kiadások révén a Honvédség rugalmasan alkalmazkodni tudjon a változó biztonsági környezethez, illetve a NATO elvárásaihoz.

A (10) bekezdéshez:

A rendelkezés a Felsőoktatási vagyongazdálkodási feladatok jogcímcsoport felhasználásának lehetőségeit a feladat végrehajtása során azonosítható tényleges szükségletekhez igazítja azzal a korlátozással, hogy túllépésre csak az EDP- hiány megfelelő alakulása esetén van mód.

A 6. §-hoz

Az állami vagyonnal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az állami vagyon felügyeletéért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

A törvény lehetővé teszi, hogy Az állami vagyonnal kapcsolatos bevételek és kiadások fejezet keretein belül az esetlegesen megvalósuló többletbevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

A törvény Az állami vagyonnal kapcsolatos bevételek és kiadások fejezeten belül az ingatlanokkal és ingóságokkal, valamint a társaságokkal kapcsolatos kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra.

A törvény meghatározza a frekvenciahasználati jogosultság értékesítéséből származó - jelenleg még nem számszerűsíthető - bevételnek Az állami vagyonnal kapcsolatos bevételek és kiadások fejezeten belüli elszámolásának címrendi helyét.

A 7. §-hoz

A Nemzeti Földalappal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az agrárpolitikáért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

A törvény lehetővé teszi, hogy A Nemzeti Földalappal kapcsolatos bevételek és kiadások fejezet keretein belül az esetleges megvalósuló többletbevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

A 8. §-hoz

Az átláthatóság és az egységes kezelési mód érdekében a törvényben és miniszteri rendeletben kijelölt tulajdonosi joggyakorlók ilyen jellegű bevételeinek és kiadásainak központi kezelésű elszámolását írja elő a törvény, tekintve, hogy az államháztartásról szóló törvény előírásai alapján az állam nevében végzett ügyleteket központi kezelésű előirányzatként kell kezelni. E tételek kapcsán év közben is felmerülhetnek előre még nem pontosan tervezhető bevételek (pl. osztalékfizetés) és kiadások (pl. tőkehelyzet rendezés). E változások rugalmas, az államháztartásért felelős miniszter jóváhagyásához kötött fejezeti hatáskörben történő kezelésére is biztosít szabályokat a törvény, oly módon, hogy a nem tervezett kiadások megvalósítása nem növelheti a hiányt.

A kibocsátási jogosultságok értékesítését az Innovációs és Technológiai Minisztérium végzi, az ebből származó bevételek felhasználásáról is e tárca gondoskodik.

A törvény az államháztartásról szóló törvény előírásai alapján felhatalmazást ad az érintett fejezetet irányító szerv részére, hogy az egyes kibocsátási jogosultságok értékesítéséből eredő, a megtervezetten felül pénzforgalmilag teljesült bevételeknek az e törvényben meghatározott mértékével a bevételek felhasználására szolgáló kiadási előirányzatot megnövelje.

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló törvény alapján létrehozott kiotói egységek átruházásából befolyó bevételek nem tervezhetők, ezért esetleges teljesülésük esetén az elszámolásuk módjáról a törvény szövege külön rendelkezik.

A 2015. decemberi párizsi klímacsúcson konkrét vállalás történt a fejlődő országok klímafinanszírozására biztosítandó forrás tekintetében. A Magyarországra jutó vállalás az Innovációs és Technológiai Minisztérium fejezetének Zöldgazdaság Finanszírozási Rendszer jogcímcsoportja terhére kerül biztosításra.

A 9. §-hoz

Ez a rendelkezés - konkrét összegben meghatározott - központi befizetést ír elő a saját bevételből gazdálkodó - központi irányítású - intézmények részére.

Előírja továbbá azokon az álláshelyeken keletkező megtakarításoknak a központi költségvetés javára történő befizetését, amelyeknek betöltésére a közszférában alkalmazandó nyugdíjpolitikai elvekről szóló Korm. határozat alapján nem kerülhet sor.

A 10. §-hoz

A rendelkezés rögzíti a Start-munkaprogramot érintő, tárgyévre áthúzódó korábbi kötelezettségvállalások forrását.

Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - a tudományos kutatásról, fejlesztésről és innovációról szóló 2014. évi LXXVI. törvény 13. § (2) bekezdés h) pontjában foglalt előírással - a 2018. évivel azonosan a Nemzeti Kutatási, Fejlesztési és Innovációs Alap terhére a feladatot ellátó MTA Könyvtár és Információs Központ részére biztosítandó.

A Nemzeti Kutatási, Fejlesztési és Innovációs Alap befizetésének összegét rögzíti. Az átutalást negyedévente egyenlő részletekben kell teljesíteni.

A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

Rögzíti a Nemzeti Foglalkoztatási Alap központi költségvetésbe teljesítendő befizetésének összegét.

A 11. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 12. §-hoz

Az (1) bekezdés felhatalmazást ad a Kormány részére

- a Gyógyító-megelőző ellátás, a Gyógyszertámogatás és a Gyógyászati segédeszköz támogatás jogcímcsoportok közötti, valamint

- a Gyógyító-megelőző ellátás jogcímcsoporton belül a Gyógyító-megelőző ellátás céltartalék jogcímről az 1-18. jogcímekre történő

átcsoportosítás végrehajtására.

A (2) bekezdés szerint felhatalmazást kap a Kormány a Gyógyító-megelőző ellátás jogcímcsoport 1-18. jogcímei, a Gyógyszertámogatás jogcímcsoport 1. jogcíme, valamint a Gyógyászati segédeszköz támogatás jogcímcsoport 1-3. jogcímei előirányzatainak a megemelésére.

A (3) bekezdésben a Kormány felhatalmazást kap a 15. § (2) bekezdésében meghatározott keretösszeg módosítására a (2) bekezdés szerinti előirányzat-emelés során.

A 13. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével év közben átcsoportosítást hajtson végre a Gyógyító-megelőző ellátás jogcímcsoport 1-19. jogcímei között, valamint a Gyógyászati segédeszköz támogatás jogcímcsoporton belül.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a Természetbeni ellátások céltartaléka előirányzatból a Gyógyító-megelőző ellátás, a Gyógyszertámogatás és a Gyógyászati segédeszköz támogatás jogcímcsoportok jogcímeire és a Külföldön tervezett egészségügyi ellátások megtérítése jogcímre.

A (3) bekezdés felhatalmazza az egészségbiztosításért felelős minisztert, hogy a Gyógyszertámogatási céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán elszámolt bevételek mértékéig év közben átcsoportosítsa a Gyógyszertámogatás jogcímcsoport megadott jogcímére.

A (4) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a Gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 14. §-hoz

Az E. Alap Gyógyító-megelőző ellátás, Gyógyszertámogatás, Gyógyászati segédeszköz támogatás jogcímcsoportok és a Külföldön tervezett egészségügyi ellátások megtérítése jogcím évközi előirányzat-túllépés engedélyezési szabályáról rendelkezik.

A 15. §-hoz

Az (1) bekezdése a Gyógyító-megelőző ellátás jogcímcsoport tartalmát határozza meg.

A (2) bekezdés szerint a Gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezze a befogadásoktól eltérő felhasználást a tényleges kiadások függvényében.

A (3) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. § (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében a Nemzeti Egészségbiztosítási Alapkezelő - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 16. §-hoz

Meghatározza azokat a keretösszegeket, amelyeken belül különös méltánylást érdemlő körülmények esetén méltányossági ellátás engedélyezhető a táppénz, a csecsemőgondozási díj, a gyermekgondozási díj, a rokkantsági, rehabilitációs ellátások, a gyógyító-megelőző ellátás, a gyógyszertámogatás és a gyógyászati-segédeszköz támogatás előirányzatok terhére.

A 17. §-hoz

A 4. mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

A 18. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek kiadási és bevételi előirányzatának főösszegei, valamint a nevesített előirányzatok csak az Országgyűlés hatáskörében csökkenthetők az Áht. megjelölt rendelkezései kivételével, vagy ha e fejezetek kezdeményeznek átcsoportosítást.

A XI. fejezetben az Egyházi célú központi hozzájárulások egyes jogcímei ugyancsak az Országgyűlés hatáskörében csökkenthetőek.

A 19. §-hoz

Az (1) bekezdéshez:

A törvény felhatalmazást ad az önkormányzati és az állami feladatátadás miatt a 2019. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

A (2)-(4) bekezdéshez:

A Pénzügyminisztérium fejezetben található Országvédelmi Alap évközi felhasználására vonatkozó rendelkezéseket tartalmaz.

Az (5)-(6) bekezdéshez:

A Pénzügyminisztérium fejezetben található Rendkívüli kormányzati intézkedések tartalék felhasználására vonatkozó további, a tartalék biztonsági szerepét erősítő rendelkezéseket tartalmaz.

A (7) bekezdéshez:

A szakképzési centrumok esetleges évközi többletforrás-igényének biztosítására teremt lehetőséget a rendelkezés.

A (8) bekezdéshez:

Az önkormányzatok által ellátandó kéményseprő-ipari közszolgáltatás támogatása érdekében megteremti annak lehetőségét, hogy a Kormány a XIV. Belügyminisztérium fejezetben rendelkezésre álló keretből a IX. Helyi önkormányzatok támogatásai fejezetben e célból létrehozott jogcímre átcsoportosítást hajthasson végre.

A (9) bekezdéshez: A törvény felhatalmazást ad a Közszolgáltatások fejlesztése jogcím előirányzatból az egészségügyi ágazat fejlesztésével, az ellátórendszer hatékonyságának növelésével, a finanszírozási rendszer fenntarthatóságának javításával összefüggő feladatok támogatása érdekében a XIII. Honvédelmi Minisztérium, a XX. Emberi Erőforrások Minisztériuma és az LXXII. Egészségbiztosítási Alap fejezetekbe történő átcsoportosítás kormányzati hatáskörben történő végrehajtására.

A 20. §-hoz

A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

A szabály lehetőséget biztosít az államháztartásért felelős miniszter számára az adóhatóság premizálási viszonyainak alakításában. A szabály célja, hogy lehetőség legyen valódi érdekeltséget kialakítani az adóhatóság számára a jogszabály szerint az államot megillető adóbevételek beszedési hatékonyságának növelésében.

Költségvetés technikai szabály a kincstár pénzügyi tranzakciós illeték fizetéséhez.

A 21. §-hoz

A Köztársasági Elnöki Hivatal vezetőjének felhatalmazása az Állami kitüntetések és az Államfői Protokoll kiadásai előirányzat Hivatalhoz (mint kifizetőhöz) történő átcsoportosítására.

A Köztársasági Elnöki Hivatal vezetőjének felhatalmazása az Államfői Protokoll kiadásai előirányzat Külgazdasági és Külügyminisztérium és a Honvédelmi Minisztérium fejezet részére történő átcsoportosítására, ha az az államfői protokollal kapcsolatos feladatok ellátása érdekében szükséges.

Az Országos Bírósági Hivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A Gazdasági Versenyhivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A 22. §-hoz

Felhatalmazást ad az Igazságügyi Minisztérium fejezetet, a Belügyminisztérium fejezetet és a Pénzügyminisztérium fejezetet irányító szerv vezetőjének, hogy a közigazgatási bírósági szervezet létrehozásának és működésének előkészítésével kapcsolatos kiadások támogatása jogcímcsoport terhére átcsoportosítást hajtson végre.

A 23. §-hoz

Az (1) bekezdéshez:

E rendelkezés felhatalmazást ad a Fővárosi és megyei kormányhivatalok működésével kapcsolatos egyéb feladatok jogcímcsoport terhére a fejezeten belüli átcsoportosításra.

A (2) bekezdéshez:

E rendelkezés felhatalmazást ad a Kormányablak program megvalósítása jogcímcsoport terhére a fejezeten belüli átcsoportosításra.

A (3) bekezdéshez:

E rendelkezés felhatalmazást ad a Nemzetpolitikai tevékenység támogatása jogcímcsoport terhére a fejezeten belüli átcsoportosításra.

A (4) bekezdéshez:

E rendelkezés felhatalmazást ad a Ludovika Campus jogcímcsoport terhére a fejezeten belüli átcsoportosításra.

Az (5) bekezdéshez:

A kormányfői protokollal kapcsolatos feladatokat több tárca együttműködve látja el.

Ezen feladatok ellátásához kapcsolódik ez az átcsoportosítási felhatalmazás.

A (6) bekezdéshez:

E rendelkezés felhatalmazást ad a Miniszterelnöki Kabinetiroda fejezetet és a Belügyminisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

A (7) bekezdéshez:

E rendelkezés felhatalmazást ad a Kormányfői protokoll jogcímcsoport terhére a fejezeten belüli átcsoportosításra.

A (8) bekezdéshez:

E rendelkezés felhatalmazást ad a Miniszterelnöki Kabinetiroda fejezetet és az Igazságügyi Minisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

A (9) bekezdéshez: A szerencsejáték szervezéséről szóló törvény 35. § (4) bekezdésében meghatározott célok teljesítése a felelős játékszervezési tevékenység támogatása előirányzaton keresztül válik biztosítottá.

A 24. §-hoz

Az Agrárminisztérium fejezetben a nemzeti agrártámogatások finanszírozására szolgáló előirányzat az újonnan meghirdetésre kerülő, a mezőgazdasági termelők támogatását biztosító jogcímek mellett fedezetet nyújt a korábbi évekről áthúzódó kötelezettségvállalások teljesítésére is.

A 25. §-hoz

A Nemzeti Bűnmegelőzési Stratégiában végrehajtandó feladatok igen összetettek, megvalósításuk partnerségben folyik, így indokolt, hogy a rendelkezésre álló forrás a végrehajtásért felelős Belügyminisztérium fejezeti kezelésű előirányzatán kerül megjelenítésre, ahonnan a szükséges feladat-meghatározás és felelősség-megosztás után előirányzat-átcsoportosítással kerül a részfeladatot ellátó fejezeten belüli és más államháztartási szervhez.

A 26. §-hoz

Az (1) bekezdéshez:

A Területfejlesztéssel összefüggő feladatok fejezeti kezelésű előirányzat kezelésével kapcsolatos feladatokat a Magyar Államkincstár látja el. A feladatellátáshoz szükséges, évente változó, feladat nagyságától függő forrás biztosítása előirányzat-átadással valósítható meg hatékonyan.

A (2) bekezdéshez:

A Magyar Államkincstár közreműködik a Pest megyei fejlesztések előirányzat végrehajtási feladataiban. Az 1517/2016. (IX. 23.) Korm. határozat 7. pontja alapján 2017. évtől minden évben legfeljebb 110 millió Ft-ot szükséges biztosítani a Pest megyei fejlesztések előirányzatból a Magyar Államkincstár részére e feladatok ellátásához.

A (3) bekezdéshez:

Amennyiben a forrás biztosításánál nem alkalmazható a támogatási szerződés útján történő forrásátadás, az összeget előirányzat-átcsoportosítással szükséges átadni.

A (4) bekezdéshez:

Megteremti a lehetőség arra, hogy az Uniós programok árfolyam-különbözete előirányzaton árfolyamnyereségből keletkező, nem tervezett bevételeket miniszteri jóváhagyással át lehessen csoportosítani az EU által nem térített kiadások jogcímcsoport javára. Az átcsoportosítás lehetőségének megteremtése azért indokolt, mert mindkét előirányzat az Európai Mezőgazdasági és Garancia Alap kifizetéseinek Kincstári Egységes Számláról történő megelőlegezéséhez kapcsolódik, és az EU által nem térített tételek rendezésére szolgál.

Az (5) bekezdéshez:

E rendelkezés felhatalmazást ad a Végrehajtási ügyek ellátásához kapcsolódó fejlesztések jogcímcsoport terhére a feladatot megvalósító intézmény részére történő átcsoportosításra.

A (6) bekezdéshez:

Az előirányzatból kerül finanszírozásra a Szakképzési Centrumok által ellátott felnőtt oktatási tevékenység. A finanszírozás alapja a tanulói létszámhoz és képzésekhez kapcsolódó átlagos normatíva. Amennyiben a forrás biztosításánál nem alkalmazható a támogatási szerződés útján történő forrásátadás, az összeget előirányzat-átcsoportosítással szükséges átadni.

A 27. §-hoz

A turisztikai hozzájárulás tervezett összegét meghaladó teljesülés esetén - a Kormány döntésével - a többletbevétel összegével megegyező összegű többletkiadás teljesíthető a Turisztikai fejlesztési célelőirányzaton.

A Beruházás ösztönzési célelőirányzat alcím tekintetében határozza meg a tárgyéven túli fizetési kötelezettségvállalás állomány maximális összegét.

A 28. §-hoz

A honvédelemért felelős miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásainak fedezetét.

A 29. §-hoz

A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges bekövetkező változás miatt átcsoportosítás történhessen.

A sportról szóló 2004. évi I. törvény 56. § (2) bekezdésével teremti meg az összhangot, egyértelművé teszi a megjelölt játékadó bevételek cél szerinti felhasználásának tartalmát és technikáját. Így a sorsolásos szerencsejátékok játékadójának 12%-át az Emberi Erőforrások Minisztériuma fejezet megtervezett sport előirányzataiba, a bukmékeri rendszerű fogadások játékadójának 50%-át, a távszerencsejáték játékadójából és a sportfogadás (TOTÓ) játékadójából származó tervezett bevételt az Emberi Erőforrások Minisztériuma fejezet 20. cím, 23. alcím, 5. Országos sportági szakszövetségek akadémia rendszerének kialakítása, továbbá az MLSZ feladatainak támogatása jogcímcsoport költségvetési támogatási előirányzatában megtervezettnek kell érteni. Ha e három utóbbi játékadó 2019. évben teljesült bevétele együttesen meghaladja a tervezett támogatási előirányzatot, akkor a különbség biztosításáról a Kormány határozattal dönthet. A sorsolásos szerencsejátékok játékadójából származó bevétel a sport támogatására, míg a bukmékeri rendszerű fogadások játékadójából, a távszerencsejáték játékadójából és a sportfogadás (TOTÓ) játékadójából származó bevétel kifejezetten a Magyar Labdarúgó Szövetségen keresztül labdarúgásra fordítandó.

A rendelkezés szerint az Egészségügyi intézmények fejlesztése és rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj meghatározott %-a.

A 30. §-hoz

A paragrafus megteremti az Európai Gazdasági Térség Finanszírozási Mechanizmus és a Norvég Finanszírozási Mechanizmus projektjeire a tárgyévi és az éven túli kötelezettségvállalás lehetőségét. És egyben lehetővé teszi - a minél nagyobb arányú lekötések és ezáltal a forrásvesztés elkerülése érdekében - a forráskeretet meghaladó mértékű kötelezettségvállalást.

A 31. §-hoz

Megteremti a 2014-2020 programozási időszakban az európai strukturális és beruházási alapok, valamint a Belügyi Alapok projektjeire a tárgyévi és az éven túli kötelezettségvállalás lehetőségét. És egyben lehetővé teszi - a minél nagyobb arányú lekötések és ezáltal a forrásvesztés elkerülése érdekében - az uniós keretet meghaladó mértékű kötelezettségvállalást.

A 32. §-hoz

A 2007-2013 közötti operatív programok pénzügyi eszközeiből nyújtott és az első kihelyezés után a programok részére visszajuttatott eszközök ismételt kihelyezésének lehetőségét teremti meg, összhangban a vonatkozó uniós rendelkezésekkel.

A 33. §-hoz

Nevesíti azon előirányzatokat, amelyeken a 82/2007. (IV. 25.) Korm. rendelet 1. § (2) bekezdés c) és d) pontjai alapján a céltartalékot képezni kell.

A 34. §-hoz

Az (1) bekezdés meghatározza a szociális hozzájárulási adó 2019. évi megosztási arányait és a NAV feladatait az Ny. Alap, az E. Alap és a Nemzeti Foglalkoztatási Alap vonatkozásában.

A (2) bekezdés arról rendelkezik, hogy amennyiben az Ny. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A (3) bekezdés arról rendelkezik, hogy a szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben az Ny. Alap bevételi többletét kezelje.

A 35. §-hoz

A szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

Rendelkezik továbbá a törvény 3. melléklete szerint a helyi önkormányzatok által ellátandó egyes feladatokhoz kapcsolódó működési és felhalmozási támogatásokról, azok felhasználási kötöttségéről.

A 36. §-hoz

Felhatalmazást ad az államháztartásért felelős miniszternek arra, hogy a 2018. évben év közben létrehozott új címek, illetve alcímek 2019. évi címrendbe történő felvételéről gondoskodjon, és e címek, alcímek tekintetében a 2018. december 31-én fennálló pozitív egyenlegnek megfelelő összeget biztosítsa.

Felhatalmazást ad továbbá a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben átcsoportosítást hajtson végre.

A 37. §-hoz

A szakasz rendelkezik arról, hogy az átalakult nemzetiségi önkormányzatok - melyek egyben települési önkormányzatok is - települési önkormányzatként a 2. és 3. mellékletek szerinti támogatásokat igénybe vehetik.

A 38. §-hoz

E szakasz rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

A 39. §-hoz

A szakasz rendelkezik az önkormányzatoknak a környezetvédelmi bírságból származó jövedelemből, a közlekedési szabályszegések után kiszabott közigazgatási bírságok behajtásából, valamint a végrehajtásából származó jövedelemből való részesedésének arányáról.

A 40. §-hoz

Az (1) bekezdés a helyi önkormányzatok azon támogatásait rögzíti, melyek folyósítására nettó módon, a közterhekkel csökkentett összegben kerül sor.

A (2) bekezdés meghatározza azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (3) bekezdés meghatározza, hogy az önkormányzatok általános működésének és ágazati feladatainak ellátásához járó támogatások esetében hogyan kell figyelembe venni a kamatfizetési kötelezettséget jogosulatlan igénybevétel esetén.

A (4) és (5) bekezdés a helyi önkormányzatok által teljesítendő szolidaritási hozzájárulás teljesítésének módjáról szól.

A 41. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) rendelkezései alapján a központi költségvetés a nemzetiségi önkormányzati, az egyházi jogi személy és a magán köznevelési intézmény fenntartójának költségvetési támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét.

A köznevelési intézményben foglalkoztatott pedagógusok és a nevelő-oktató munkát közvetlenül segítők bérkiadásaihoz a központi költségvetés 2013/2014-es tanévtől folyamatosan biztosítja az ún. átlagbéralapú támogatást, továbbá a nemzetiségi önkormányzat, a bevett egyház által fenntartott nevelési-oktatási intézmény és pedagógiai szakszolgálati intézmény gyermekei, tanulói után járó működési támogatást.

Az ingyenes tankönyvellátást az 1-9. évfolyamon tanulók számára biztosítja a költségvetés.

Az állami iskolákban hit- és erkölcstanoktatást szervező bevett egyházat a tanulólétszám alapján ingyenes tankönyv- és átlagbéralapú támogatás illeti meg.

A gyermekétkeztetés megszervezéséhez két jogcímen nyújt a költségvetés támogatást. Az óvoda, a nappali rendszerű iskolai oktatás, és a kollégium gyermekei, tanulói számára szervezett étkeztetéshez egyrészt alaptámogatást állapít meg a települési önkormányzatokkal egyező módon, másrészt az ingyenes óvodai gyermekétkeztetésben részesülők után kiegészítő támogatást is biztosít a költségvetés.

A külföldi állam vagy nemzetközi szervezet által elismert nevelési-oktatási intézmények Magyarországon nyilvántartásba vett fenntartói a 7. melléklet szerinti feltételek esetén jogosultak átlagbéralapú támogatásra és a gyermek-, tanulói étkeztetés - a gyermekek védelméről és a gyámügyi igazgatásról szóló 1997. évi XXXI. törvény szerinti - megszervezése esetén gyermekétkeztetési támogatásra.

A részletesebb szabályokat a 7. melléklet tartalmazza.

A 42. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A rendelkezés kiegészül a munkahelyi bölcsődével, amelynek támogatása - az intézménynek a bölcsődétől eltérő személyi és tárgyi feltételeire figyelemmel - külön bekezdésben kerül szabályozásra. A támogatások nyújtásának/elszámolásának részletes szabályait e rendelkezés és a 8. melléklet tartalmazza.

A 43. §-hoz

E szakasz rendelkezik arról a 9. mellékletről, amely megállapítja az országos nemzetiségi önkormányzatok, valamint a települési és területi nemzetiségi önkormányzatok működéséhez és ágazati feladatainak ellátásához nyújtandó támogatásokat.

A 44. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását.

A 45. §-hoz

E szakasz a törvényi előírásnak megfelelve meghatározza, hogy 2019-ben az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 46. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 47. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2019-ben vállalható új egyedi állami kezességek és garanciák mértékét.

Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 48. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2019. évi együttes állományát.

Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállományfinanszírozási Társaság által nyújtott hitelekhez mekkora mértékű állami kezességvállalás nyújtható.

A 49. §-hoz

A törvény rendelkezik a Magyar Fejlesztési Bank Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről, valamint a Magyar Fejlesztési Bank Zrt.-nek nyújtandó árfolyam-fedezeti megállapodás keretösszegének felső határáról.

Rendelkezik továbbá a Magyar Fejlesztési Bank Zrt. hitelnyújtásaihoz és garanciavállalásaihoz kapcsolódó, a Kormány határozatán alapuló állami kezesség kezesi díjának megállapítási módjáról.

Az 50. §-hoz

A Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik.

Az 51. §-hoz

A Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoringszerződéseire egyaránt kiterjednek.

Az 52. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg.

Az 53. §-hoz

A diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt-től speciális tevékenységére tekintettel külön hitelbiztosíték és kezesi díj nem követelhető.

Az 54. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény rendelkezik az útdíj fizetés finanszírozásához kapcsolódó állami kezességvállalásról, és meghatározza annak általános szabályait. E rendelkezések az állami kezesség állományára vonatkozó korlátok megteremtését a mindenkori költségvetési törvényre hagyják. Ennek megfelelően rendelkezik a 2019. évi költségvetési törvény az állami kezességvállalással biztosított keretösszegekről.

Az 55. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 56. §-hoz

GOP és KMOP esetében még évekig lesznek élő ügyletek, azonban az Operatív Programok kifizetései már lezárultak. A rendelkezés a garanciák és viszontgaranciák esetleges érvényesítéséből adódó kötelezettségek teljesítésének, illetve behajtásából származó bevételek jóváírásának helyét határozza meg.

Az 57. §-hoz

GINOP-ban lehetőség van viszontgarancia program meghirdetésére. A kezességvállalás 100 milliárd forintos nagyságrendben került maximálásra. A felső határ az előző időszaki 20%-os bedőlési arány alapján került meghatározásra.

Az 58. §-hoz

A társadalombiztosítási nyugellátásról szóló 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 59. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

A 60. §-hoz

A közszolgálati tisztviselőkről szóló, a rendvédelmi feladatokat ellátó szervek hivatásos állományának szolgálati viszonyáról szóló, valamint a honvédek jogállásáról szóló törvény értelmében a köztisztviselői, a kormánytisztviselői, a rendvédelmi, valamint a honvédelmi illetményalapot évente a költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

A fizetési számlához kapcsolódóan adható bankszámla-hozzájárulás felső határát a költségvetési törvényben szükséges rögzíteni, mértéke megegyezik az előző évivel.

A 61. §-hoz

A közalkalmazottak jogállásáról szóló 1992. évi XXXIII. törvény alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 6. melléklet tartalmazza.

A közalkalmazottak jogállásáról szóló 1992. évi XXXIII. törvény értelmében keresetkiegészítést kell tervezni. A mérték vetítési alapja a keresetbe tartozó juttatások előző évi bázis előirányzata.

A 62. §-hoz

A költségvetési törvény itt tesz eleget a szaktörvény azon felhatalmazásának, amely szerint az illetményalap számításának vetítési alapját a mindenkori költségvetési törvény határozza meg.

A 63. §-hoz

A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a garantált egyetemi tanári illetmény összegét és a Bolyai János Kutatási Ösztöndíj összegét.

Az egészségügyi felsőfokú szakirányú szakképzési rendszerről, a Rezidens Támogatási Program ösztöndíjairól, valamint a fiatal szakorvosok támogatásáról szóló 162/2015. (VI. 30.) Korm. rendelet 16. §-a alapján a támogatott szakképzésben történő részvétel során a rezidens a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű juttatásra jogosult, amelyet legfeljebb miniszteri rendeletben a szakképesítésére vonatkozóan meghatározott időtartamra vehet igénybe. A bekezdés a támogatás összegét határozza meg.

A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkezési támogatás és tankönyvtámogatás mértékéről.

A 64. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg.

Meghatározza továbbá a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 65. §-hoz

A külképviseletekről és a tartós külszolgálatról szóló 2016. évi LXXIII. törvény alapján a költségvetési törvényben megállapítandó mértékeket tartalmazza.

A 66. §-hoz

A rendelkezés célja a gyermekek védelméről és a gyámügyi igazgatásról szóló 1997. évi XXXI. törvény szerinti rendszeres gyermekvédelmi kedvezmény keretében nyújtott támogatás mértékének meghatározása.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

A 67. §-hoz

Rendelkezik a különböző jogszabályokban meghatározott életjáradékok 2019. évi összegének megállapításáról.

A 68. §-hoz

Megállapításra kerül a szociális igazgatásról és szociális ellátásokról szóló 1993. évi III. törvény szerinti gyógyszerkeret havi és éves összege.

A 69. §-hoz

A rendelkezés megállapítja a fizetendő felügyeleti díj mértékét.

A 70. §-hoz

A rendelkezés az Áht. szerinti kis összegű követelés értékhatárát határozza meg.

A 71. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 72-74. §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat.

A 75. §-hoz

A védelmi és biztonsági célú beszerzésekről szóló törvény alapján a költségvetési törvényben meghatározott értékhatárok.

A 76. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése alapján a 2019. évre meghatározza az I. és II. kategóriájú játékkaszinó üzemeltetési koncessziós díjminimum összegét. A koncessziós díjminimum megállapítása a 2018. évi koncessziós díjminimum és a 2019. évre tervezett fogyasztói árindex figyelembevételével történt.

A 77. §-hoz

Felhatalmazó rendelkezések.

A 78. §-hoz

Hatályba léptető rendelkezés és dereguláció.