1999. évi LXXV. törvény indokolása

a szervezett bűnözés, valamint az azzal összefüggő egyes jelenségek elleni fellépés szabályairól és az ehhez kapcsolódó törvénymódosításokról

-----STARTING---POINT---ALTALANOS--- 

A törvényi szabályozás jogpolitikai indokai

I.

Általános kérdések

A) A szervezett bűnözés magyarországi helyzete

A szervezett bűnözés hazai vizsgálatát döntően a kriminológiai kutatások karolták fel a 80-as években; e kérdés jogi rendezésére pedig 1987-től fogalmazódtak meg határozott törekvések. E próbálkozásokat siker nem koronázta.

A szervezett bűnözésre vonatkozó szakmai álláspontok a rendszerváltásig megoszlottak; az ezt követő időszak viszont feloldotta a kételyeket: a korábbi gazdasági struktúra összeomlása, a nagyarányú tőkebeáramlás, a privatizáció, a gazdaság átalakításának belső ellentmondásai, a társadalmi polarizáció, a társadalom egyfajta morális válsága stb. ugyanis megteremtette a bűnözés összeszerveződésének, minőségi átváltozásának kriminogén feltételeit; e tényezők pedig igen erőteljesen kondicionálták a „szervezett bűnözés”-nek addig csupán csíráiban felismerhető ismérveit.

A politikai, társadalmi és gazdasági változások a bűnözés súlypontjait is átrendezték. Amíg a 90-es éveket megelőzően a szervezett bűnözés ismérveit legpregnánsabban a betöréses lopások viselték, addig a 90-es években már a gépjárműlopás, a kábítószer bűnözés, a prostitúció, az embercsempészés, a csempészet és vámorgazdaság és a gazdaság szféráját érintő területeken koncentrálódtak e jellemzők; egyúttal a vagyon elleni ún. „drasztikus bűnözés” (főként a rablások, a zsarolások) számszerű növekedése már rendkívül erőteljes és markáns szervezettséggel is párosult.

A kriminális tapasztalatok kétségtelenné tették, hogy hazánkban is kondicionálódott a szervezett bűnözés; ugyanakkor hangsúlyozni kell, hogy a bűnözés e formájának a bűnözésen belüli részaránya nem elhanyagolható. A szervezett bűnözés területén egyébként rendkívül jelentős latencia vélelmezhető.

A szervezett bűnözés egyes ismérveinek jelenléte ma már tény; fokozódott a szervezett bűnözés nemzetközi jellege, a specializálódás, kialakultak a szervezett bűnözést fémjelző egyes üzletágak és érzékelhetővé vált a bűnös magatartást leplező álvállalatok, fantomcégek tevékenysége is. E veszélyes folyamat közepette kitermelődött egy olyan társadalmi szubkultúra, amelynek felszámolása, ellenőrzése a javuló nemzetközi együttműködés ellenére is komoly nehézséget jelent számunkra. A szervezett bűnözés a gazdasági pozícióharc eszközévé is lett; ugyanakkor - jórészt a bűnös eredetű vagyon tisztára mosása és tőkésítése érdekében - felerősödött a szervezett bűnözésnek a legális gazdasági struktúrába történő beépülése, transzformálódása. A kriminális tapasztalatokat ismerve tehát kimondható: a hazai szervezett bűnözés olyan fázisába jutott, amikor az illegitim szféra, az alvilág már szűkössé vált a bűnszervezetek számára, s e kriminális közösségek tevékenysége kényszerűen „csordult át” a legális gazdasági struktúrába, a „felvilág” legitim rendszerébe.

B) A szabályozás általános indokai, elvei

A büntető jogszabályokat érintő, a rendszerváltozást követően bekövetkezett módosítások, másrészt a közbiztonság javítását szolgáló egyes kormányzati intézkedések lényeges, de nem elégséges lépésnek tekintendők a szervezett bűnözés elleni küzdelemben.

Noha a rendszerváltozást követő évek jogalkotási lépései és az eddigi kormányok intézkedései kétségkívül a szervezett bűnözés elleni küzdelem eszköztárát gazdagították, végül is nem nyújtanak kellő védelmet a rendkívül veszélyes társadalmi jelenség ellen. A szervezett bűnözés elleni hatékony fellépés meghatározó elemének - a további jogalkotási szakaszban kiépített - különös, specifikus, a szervezett bűnözés lényegi elemeit megragadni képes normarendszer tekinthető; a bűnözés e formája elleni küzdelem határlehetőségeit ugyanis csupán a jog írhatja körül. A szervezett bűnözés a bűnözés „különös képi” megjelenítődéseként értékelendő, így - a „generális” szabályok mellett - a szervezett bűnözés elleni hatékony fellépés esélyét megteremtő különös, a most hatályos joganyagba beépített normatívák megalkotása is feltétlen indokolt.

Nem elsősorban e speciális jogi szabályozás indokoltsága, hanem a különös, valójában szigorúbb, számos vonatkozásban tradicionálisan kialakult, s a jogállam által elismert jogi alapelvek érvényesülését szűkítő beavatkozás jogi kritériumai (és persze a beavatkozás terjedelme) igényel elvi megalapozást. A szervezett bűnözéshez kapcsolódó anyagi-jogi, eljárásjogi és büntetés-végrehajtási jogi normák alkalmazásának jogalapja - s valójában idekapcsolódik a ius puniundi problematikája - végül is a szabályozás társadalmi szükségességében, hasznosságában rejlik; az e jelenséget megragadni képes jogi eszközök alkalmazásával ugyanis a bűnözés kedvezően befolyásolható, kontroll alatt tartható.

Kétségtelen viszont, hogy a jogi szigor fokozása az eddig sérthetetlenként elismert eljárási alapelveknek a mintaként számító nyugati jogrendek példáját követő újragondolását, s azok érvényesülésének bizonyos szűkítését eredményezné. Szükséges ezért megvizsgálni azt, hogy a különös szabályok megalkotásakor végül is hol húzódik az a „tűréshatár", amely még összeegyeztethető a jogállamiság elvi követelményeivel, elvárásaival, s amely határt áthágva a demokratikus jogállam polgárainak igazságérzetét már sértenénk.

Kétségtelen ugyanakkor az is, hogy a jogi feltételek biztosítása, szigorítása önmagában elégtelen e kirívóan társadalomellenes jelenség felszámolásához; a szervezett bűnözéssel szembeni küzdelemben résztvevők személyének kiválasztása, képzése, a szervezési-technikai, másrészt a hazai és a nemzetközi együttműködés területén jelentkező lehetőségek hatékonyabb igénybevétele ugyanis éppúgy fontosnak tekintendő.

Az előterjesztett javaslat érdekessége az, hogy - jórészt az új titkosnyomozási eszközökben rejlő, kétségkívül „szervezett bűnözés-ellenes” normákként tekinthető jogszabályrészletek mellett - olyan közigazgatási-jogi szabályokat is megjelenít, amelyek csupán áttételesen, közvetett módon szolgálják, szolgálhatják a maffiaellenes küzdelmet. Ilyen különös szabályoknak tekinthetők - többek között - a közterületi prostitúciót korlátok közé kényszeríteni hivatott normák, vagy akár a súlyos bűntettek színhelyéül szolgáló “üzletek” üzemeltetőivel szembeni hatékonyabb fellépést elősegítő normatívák; hasonlóképpen ilyen szabályoknak minősül az idegenrendészeti szabályok jó része is.

E különös normatívák rendeltetése végül is az, hogy szűkítsék némiképpen a szervezett bűnözés - s egyáltalán a bűnözés - életterét, piaci lehetőségeit, illetve sajátságos közigazgatási eszközökkel korlátozzák valamiként a jogsértő külföldiek hazai kriminalitását.

Igen fontos hangsúlyozni azonban, hogy a törvényjavaslat sokrétű szabályai - a már hatályba lépett, a szervezett bűnözés elleni küzdelemben mérföldkőnek számító büntetőjogi és büntetőeljárás-jogi egyes, különösnek tekinthető szabályokkal egyetemben - jószerint együtt hat, s párhuzamosan, következetesen érvényesülve fejthetik ki pozitív hatásukat.

Ugyanakkor a törvény - a represszív fellépést szolgáló rendészeti jogintézmények mellett - nagy számban olyan különös normákat is megjelenít, amelyek éppen a jogalkalmazás, a hatósági fellépés korlátait, törvényességének garanciáit hivatottak erősíteni vagy éppen a már hatályos, ámde a joggyakorlatban az érintett jogszabályok értelmezésének nehézségei folytán korlátozottan érvényesülő rendelkezéseket orvosolják a jobbítás szándékával.

Igen jelentősnek tekinthető a törvény azon szabálya, amely „csupán” hatályba lépteti a büntetőeljárási szabályokat az elmúlt évben módosító 1998. évi XIX. törvénynek az 1994. évi XXXIV. törvényt (a továbbiakban: Rtv.) érintő normáit [63. § (4) bekezdés]. Mint ismert, ezek a szabályok merőben új alapra helyezték a Rendőrség titkosnyomozási tevékenységét, tekintettel arra, hogy olyan eszközöket biztosítanak a Rendőrség - s e törvény , illetve más törvények folytán az egyéb nyomozószervek - számára, amelyek révén a felderítő nyomozók végre képesek beépülni a bűnszervezetek magvába, a kriminális gazdasági folyamatokba.

II.

Különös rendelkezések

A) A közbiztonságra veszélyes cselekményeket eltűrő üzletekkel szemben alkalmazott eljárási szabályok

Részben nincs jogi háttere, részben pedig a vonatkozó jogszabályok nem alkalmazhatók a gyakorlatban az olyan üzletek üzemeltetőire, amely helyekről tudott vagy a büntetőeljárások, a rendőrségi razziák során válik ismertté: rendszeresen olyan fiatalok látogatják, akik kábítószer hatása alatt szórakoznak, illetve e helyeken szerzik be a szükséges kábítószer adagjukat. A nyílt kábítószerfogyasztást és -terjesztést „eltűrő” üzletek nemcsak a környék lakóinak életét keserítik meg, hanem a kábítószerekkel visszaélés központjaivá is válhatnak. Szükségessé vált ezért az ilyen körülmények között működő üzletek működési feltételeinek hatékonyabb szabályozása, az önkormányzatok és az érdekelt hatóságok jogi lehetőségeinek szélesítése.

A büntető, illetve a közigazgatási tartalmú jogintézmények párhuzamos alkalmazhatóságának jog- és kriminálpolitikai indoka az, hogy az üzleteknek jobbára a technikai vagy a pszichikai bűnsegélyt megvalósító alkalmazottaival szemben folytatott esetleges büntetőeljárások - önmagukban - elégtelennek mutatkoznak e rendkívül veszélyes jelenség megfékezésére.

A Kormány eltökélt szándéka az, hogy - a büntetőintézkedések megtételén túl - az igazgatási eszközöket is segítségül hívva lehetetlenítse el a kábítószer-bűnözést segítő vagy azt éppen - jórészt üzleti megfontolásból - elnéző üzletek működését. Ennek egyik járható útja az, ha - a törvényben írt előfeltételek fennállása esetén - az üzletet ideiglenesen bezárhatná vagy üzlet működési engedélyét bevonhatná az engedélyt ab ovo kiadó jegyző. E tekintetben végül is közömbös lenne a természetes személy üzemeltető - aki jobbára maga a tulajdonos - esetleges büntetőjogi felelősségének megállapíthatósága vagy annak hiánya. Lényegesnek csupán az tekinthető, hogy az üzemeltető (természetes személy) vagy az üzlet foglalkoztatottjának esetleges jogsértése részévé váljék az üzletmenetnek, azt óhatatlanul átszője.

Az üzemeltető objektív felelősségének jogalapja a tőle elvárható, az üzlet engedélyellenes működését kizáró, s végül is a közveszélyes állapotok kialakulását megelőzni hivatott gondosságának elmaradása. Az üzemeltetőtől ugyanis elvárható az olyan lehetséges intézkedések megtétele, amelyek a rendes üzletmenet zavarmentességét biztosíthatják.

Ezen elmulasztott intézkedések jobbára az üzlet működése feletti ellenőrzés, az engedélyszerű működés biztosítását szolgáló szervezési, személyi jellegű döntések indokolatlan, esetenként a hatósági figyelmeztetést is semmibe vevő elmaradásában mutatkoznak meg.

A „drogdiszkók” esetében döntően nem - vagy nem pusztán - arról van szó, hogy az üzemeltető valamely jogszabályban előírt, a működési előfeltételéül szolgáló előírásnak nem felelt meg, hanem éppen arról, hogy az üzletet képviselő természetes személy (a tulajdonos, a bérlő vagy foglalkoztatott) jogsértése - amely jószerint a vendég kábítószer-bűncselekményéhez kapcsolódó részesi magatartásában realizálódhat - egyben az üzlet működésével is összefüggésbe hozható: hogy ti. külön helyiséget (ún. „drogbarlangot”) az üzemeltető tudtával, belegyezésével biztosított a drogosok részére vagy a rendszeres, a mindenki által felismerhető, az üzlethelyiségben folyó tömeges kábítószer-fogyasztást - mélyen sértve a társadalomnak az üzlet, a szórakoztatóipari egységek zavartalan működésével szembeni, a kiskorúak egészséges fejlődéséhez fűződő elvárásait - éppen az üzemeltetőnek az üzletbeli kábítószer-fogyasztást tömegessé, folyamatossá gerjesztő nemtörődömsége idézi elő.

Hasonló megfontolások motiválták az előterjesztőket akkor, amikor a törvény hatályát az üzlet működését átszövő más jogsértések, illetőleg a prostitúciós jellegű cselekmények eseteire is kiterjesztették. A szabályozás módja, a szabályozás mikéntjét megalapozó jogfilozófia megegyezik az előzőekben leírtakkal.

B) A prostitúció kezelésének egyes közrendvédelmi szabályai

A prostitúció, valamint az ahhoz kapcsolódó élősdi cselekmények széles skálája a rendszerváltozás időszakában vált a hazai és a nemzetközi szervezett bűnözés részévé. Nem lebecsülendő azonban a prostitúciónak a szervezett bűnözés körén kívül eső hányada sem. Nem ritkán a prostitúció a megélhetés kényszerű útjává válik a hátrányos helyzetű polgárok, családok életében.

A jelenség napjainkra az erre szakosodott bűnöző alvilág rentábilis üzletágává terebélyesedett.

A prostituáltat is kíméletlenül üldöző ún. „prohibícionista” (tiltó), illetve a jelenlegi, a prostituált üldözését valamiképpen enyhítő, valójában az abolícionista szemlélet irányába mutató jogi konstrukciókra települő kriminálpolitikai stratégia ugyanakkor kudarcot vallott.

E rendkívül kis hatékonysággal működő, represszív célzatú, s e jelenséget felszámolni nem képes szabályozási rendszerek hatásai jószerint abban mutatkoztak meg, hogy a prostitúciót, annak „holdudvarával” együtt a kulisszák mögé száműzték, így a jelenség kezelhetetlenné, s a prostitúcióval sújtott helyi polgárság számára elviselhetetlenné vált.

A kérdés hazai jogi szabályozásáról:

A rendszerváltozást követő jogalkotási reform közepette a magyar büntető-jogalkotás szemléletet váltott, s lényeges módosításokra törekedett a nemi erkölcs elleni bűncselekmények tényállásainak kialakításában.

1993-ig a prostituált szexuális szolgáltatását mind a büntetőjog, mind pedig a szabálysértési jog üldözte, attól függően, hogy a prostituált e szolgáltatását üzletszerűen avagy eseti jelleggel nyújtotta pénzért.

1993-ban ugyanakkor a jogalkotás már hajlott arra, hogy az egyéni prostitúciót - vélhetően az abolícionista szempontokat akceptálva - a bűnözés áldozataként tekintett prostituált „magánügyeként” minősítse: büntetőjogunk az üzletszerű kéjelgés 1993 májusi dekriminalizálásával így a vonatkozó, az emberkereskedés és mások prostitúciója kihasználásának elnyomása tárgyában 1950. március 21. napján New Yorkban kelt Egyezmény (a továbbiakban: Egyezmény) szellemiségéhez közelített.

A jogi megoldás azonban „felemásnak” tekinthető, tekintettel arra, hogy az ellenérték fejében nyújtott szexuális szolgáltatás szabálysértési fenyegetettségét fenntartotta a jogalkotó.

Ezzel párhuzamosan módosítások történtek a prostitúcióhoz adhéziós jelleggel kapcsolódó járulékcselekményeket (így az üzletszerű kéjelgés elősegítése - Btk. 205. § -, a kitartottság - Btk. 206. § - és a kerítés - Btk. 207. § - tényállásait) érintően. A jogalkotó e módosításokkal még a tényállások szóhasználatában is azonosulni kívánt a prostituáltakat kizsákmányolókkal szembeni harcot hirdető Egyezmény ajánlásaival.

Ugyanakkor kétségtelen az is, hogy a prohibíció hatástalanságához az üzletszerű, illetve a tiltott kéjelgés jogi tényállásainak elégtelensége is jelentős mértékben hozzájárult.

A jog ugyanis a szexuális szolgáltatás nyújtásának azon „kései”, kizárólag a privátszférában folyó mozzanatait rendelte (illetve rendeli ma is) büntetni - nevezetesen a pénzért való közösülés vagy fajtalankodás megtörténtét -, amelyek bizonyítása alig megoldható feladatot jelentett a jogot alkalmazó hatóságok számára.

Az utcán járőröző rendőr ugyanis csupán a prostitúciónak az aktív avagy a passzív felajánlkozásban megnyilvánuló „előkészületi” mozzanataival szembesülhet, ugyanakkor az időben később bekövetkező szabálysértés bizonyítékainak beszerzésére már aligha lehet esélye.

Nem értékeli a jog az egyén saját, illetve a mások szexuális szolgáltatásának írásos, kép- vagy hangrögzítés útján történő felkínálását (hirdetését, reklámozását), vagy az abban való közreműködést sem. A kerítés ezen előkészületi mozzanatának büntetlensége jelentős mértékben korlátozza a szolgáltatás-közvetítőkkel szembeni küzdelem esélyeit.

Az Egyezményről:

Az abolícionista szellemiségű Egyezmény nem pusztán a prostitúciót kísérő, annak céljait szolgáló emberkereskedést, illetve a mások prostitúcióját kizsákmányoló, az ember méltóságával és értékeivel összeegyeztethetetlen, s az egyénre, a családra, a társadalom jólétére kockázatot jelentő cselekményeket tekinti veszélyesnek és rossznak, hanem magát a prostitúciót is.

A Egyezmény a prostitúcióra települő élősdi cselekményeket illetően ezért az abszolút tiltás talaján áll, s a prostituáltat megsegítésre szoruló áldozatként tekinti.

Külön kiemelendő az Egyezmény 6. cikkelye. E cikkely - vélhetően a prostituáltak ellenőrzését ellehetetlenítő módon - határozottan elutasítja a prostituáltat stigmatizáló valamennyi hatósági eljárás lehetőségét.

A prostitúció ellen ajánlott stratégia azonban nem represszív, hanem éppen a prostitúciót megelőzni szolgáló, a prostituált reszocializációját elősegíteni hivatott olyan szociális, gazdasági, nevelési, egészségügyi stb. eszközök alkalmazását ajánlja, amely az áldozatnak tekintett prostituált védelmét, segítését is szolgálná.

Az 1950-ben született Egyezmény ajánlásainak érvényre juttatása az államok túlnyomó többségében azért ütközött megoldhatatlan nehézségekbe, mert a prostituált szociális, gazdasági megsegítésében kudarcot vallottak, de legalábbis tehetetlennek mutatkoztak a prostitúciót előidéző, a rendkívül bonyolult társadalmi és gazdasági struktúrában gyökerező okok felszámolásában, s a prostituált és a prostituálódásban segítséget nyújtó, arra ösztönző személyek közötti, jórészt egzisztenciális eredetű érdekközösség feloldásában.

Az Egyezmény tehát a „felszabadítani” kívánt, de tömegeiben „felszabadulni” valójában nem kívánó prostituált számára igen kevés biztosítékkal, segítséggel szolgált.

Az Egyezmény cikkelyeiben írt ajánlások és az egyes nemzeti jogalkotás, joggyakorlat terén jelentkező megoldások közötti különbözőségek miatt számos, az Egyezményhez csatlakozó állam - s köztük hazánk is - a mai napig képtelen volt a nemzetközi norma szándékolt céljainak megvalósítására.

Nem véletlen, hogy 1993-ban az egyéni prostitúció legalizálását illetően a magyar jogalkotás csupán „fél lépésre” szánta el magát: az 1993. évi XVII. törvény ugyan dekriminalizálta az üzletszerű kéjelgést, azonban az ellenszolgáltatás ellenében gyakorolt akár egyszeri közösülés és fajtalankodás továbbra is szabálysértésként üldözött cselekmény maradt.

A jogsértésnek ez a foka azonban mind a társadalom, mind az érintettek számára komolytalannak bizonyult; ugyanakkor a rendőrséget a bizonyítás nehézsége és a jelenség utcai változatának tömeges megjelenése, kezelhetetlensége gyakorlatilag tehetetlenségre, kudarcra kárhoztatta.

A szabályozás az alábbi elveket követi:

Nem lehet kétséges, hogy a prostitúciót kizsákmányoló, a prostituáltat csupán „termelőeszköznek” tekintő cselekményváltozatok büntetőjogi fenyegetettségéről a továbbiakban sem mondhatunk le. Ugyanakkor - a jelenség hatékonyabb kezelése érdekében - mellőzhetetlenné vált a prostitúció szigorú feltételekhez kötött szabadsága lehetőségét biztosító különös szabályok megfogalmazása.

A szabályozási stratégia középpontjában a közterületen és a nyilvános helyen folyó prostitúciós jelenségek korlátok közé szorítása áll. Ennek folytán indokolt felhagyni a jelenség általános tilalmával.

A hazai és a nemzetközi tapasztalatok azt mutatják, hogy a prostitúció eredményes kezelésére a „tiszta” abolíciót, illetve a „tiszta” prohibíciót érvényesítő modell alkalmatlan; a megoldás lehetőségeit - vegyes rendszert megteremtve - a feltételekhez kötött legalizálás irányában keresi a törvény .

Elsősorban az utcai prostitúció lokalizálására törekszik a szabályozás, főként a jelenség eszkalációjának megakadályozása, a védett közterületek, nyilvános helyek rendjének fenntartása érdekében.

A törvény a kiskorúak fokozott védelmének megteremtésére koncentrál; emellett az eddiginél hatékonyabban lép fel az üzletszerűen szexuális szolgáltatást közvetítőkkel szemben.

Az olyan szabályozás megteremtése indokolt, amely - igaz, hosszú távon - végre képes megbontani a prostituált és kitartottja közötti, jórészt a jogtalanság talaján állás, s a társadalmi számkivetettség kölcsönös felismerésén nyugvó érdekszövetséget. A prostituáltnak ugyanis kizárólag ebben a konstrukcióban lehet esélye arra, hogy a kényszerhelyzetéből szabaduljon, s a létfenntartás más útját választhassa; ugyanakkor a társadalom érdekeinek oltalma is pusztán a legalizáló modellben biztosítható.

A formális legalizálás azonban olyan kontrollmechanizmusok kiépítését követeli meg, amelyek képesek garantálni a társadalmi együttélés háborítatlanságát, a közrend (közszemérem) fenntartását.

Jelenleg nem kívánatos az sem, ha a Magyar Köztársaság élne a bordélytilalom talaján álló Egyezmény 25. cikkelyében biztosított felmondás lehetőségével. Nemzetközi jogi szempontból ugyanis célszerűtlen volna, ha éppen az Európai Unióhoz csatlakozásunk időszakában mondanánk fel e nagy horderejű, jórészt a nemzetközi szervezett bűnözés ellen ható ajánlásokat is megfogalmazó Egyezményt.

A magyar viszonyokat ismerve, másrészt az Egyezményben írt szigorú korlátokat figyelembe véve a prostitúciónak elsősorban a területileg, időben és módjában korlátozott abolícionista szellemiségű szabályozására nyílott lehetőségünk.

A törvény szerint a szexuális szolgáltatás felajánlásának közterületeken és nyilvános helyen folytatható változata ugyanakkor térben és időben korlátozott.

Az üzletszerű kéjelgés jogi fenyegetettsége így megszűnik mindazon esetekben, amikor a szexuális szolgáltatás felajánlására a törvényjavaslat által meghatározott védett övezeten kívül vagy a helyi önkormányzat által kijelölt zónában kerülne sor, s a prostituált a türelem jogi előfeltételeit tiszteletben tartja.

A törvény a közterületekre, a nyilvános helyekre, s a találkahelyek létesítésére érvényes olyan általános tilalmakat fogalmaz meg, amelyek a prostitúcióval fenyegetett társadalmi érdekek, értékek védelmét szolgálhatják és meghatározott közintézmények zavartalan működését biztosíthatják (pl.: a lakónegyedek nyugalmát, a kórházak, iskolák stb. zavarmentes működését). A szexuális szolgáltatásra ajánlkozás pontos helyének, övezetének kijelölése a helyi viszonyokat ismerő önkormányzatok feladata.

Az utcai prostitúció tömeges jelenségével sújtott település önkormányzata tehát e törvény alapján „kényszerül” a türelmi zónák kijelölésére. Döntésében csak a központi jogszabályban meghatározott, tételesen felsorolt tilalmak korlátozhatnák.

A törvény az önkormányzatokat arra is felhatalmazza, hogy a jogszabályban nevesített körzeteken kívül a közterület más részein, illetve a területükön működő egyes nyilvános helyeken is korlátozásokat alkalmazhassanak.

A szabályozás a prostituált másokat zaklató felajánlkozását generálisan tiltja; a védett övezetben, illetve - türelmi zóna kijelölése esetén - a zónán kívül pedig a szolgáltatás nyújtására irányuló aktív és a ráutaló magatartásformában megnyilvánuló „passzív” felajánlkozás egyaránt jogellenes.

E konstrukció persze - a büntető jogszabályok érintetlenül hagyásával - továbbra is kíméletlen marad mindazokkal szemben, akik hasznot húznak a prostituáltak szolgáltatásaiból. A törvény újdonsága ugyanakkor az, hogy a szexuális szolgáltatás, különösen a szexuális szolgáltatásnak hirdetés útján történő üzletszerű közvetítését - amely tulajdonképpen a kerítés bűntettének előkészületi cselekményeként értékelhető - szintén jogsértésként fogalmazza meg.

A törvény közigazgatási bírsággal sújtja azt a sajtótevékenységet folytató, illetve egyéb tájékoztatást, hír- vagy műsorszolgáltatást nyújtó szervezetet, amely általában közreműködik az ilyen szolgáltatások közvetítésében, de - amiként arról az előzőekben már volt szó - ugyanúgy szankciót fogalmaz meg többek között a prostitúciót eltűrő, a védett övezetekben működő nyilvános hely üzemeltetőjével szemben, ha a működésével összefüggésbe hozható prostitúció megfékezése érdekében nem teszi meg a tőle elvárható, a rendes üzletmenet biztosítását szolgáló intézkedéseket, s a nyilvános helyen a prostituáltak szexuális szolgáltatásra továbbra is felajánlkoznak mások számára.

A törvény a védett övezetek háborítatlanságának következetes védelme érdekében a klienst is büntetni rendeli az olyan esetekben, amikor a védett övezetben ellenszolgáltatást felajánlva mást szexuális szolgáltatás nyújtására hív fel, illetve ott más személy szexuális szolgáltatásának felajánlását elfogadja.

A törvény tehát az eddigi szabályozáshoz képest a jelenleginél lényegesen egyszerűbbé teszi a jogsértések bizonyítását. Emellett a jogalkalmazó számára további eszközöket biztosít a mások szexuális szolgáltatását közvetítő szolgálatok tagjaival, illetve az ilyen szolgáltatások közvetítésében technikai segítséget nyújtó sajtó- és más szervezetekkel szemben; lehetőséget kínál arra is, hogy a helyi hatóságok a védett területeken működő, a prostitúció helybeli virágzását ösztönző nyilvános helyek üzemeltetőivel szemben végre felléphessenek.

C) Bűnmegelőzési ellenőrzés

A bűnmegelőzési ellenőrzés jogintézményét az Rtv. 35. §-a fogalmazza meg. E törvényhely a társadalom fokozott védelme érdekében lehetőséget teremt a potenciális bűnelkövetők rendészeti kontrolljára azáltal, hogy a rendőrség - a törvény által meghatározott kereteken belül - ellenőrzés alá vonhatja valamennyi kétévi letöltött szabadságvesztésből szabadult elítéltet, valamint a visszaesőt, függetlenül az általa kitöltött szabadságvesztés tartamától.

Noha a jogintézmény elnevezése kifejezi annak célját is, az Rtv.-nek a bűnmegelőzési ellenőrzés tartalmára és eszközeire nézve részletes eligazítást kell adnia. A szervezett bűnözés elleni fellépés és jogi feltételrendszerének továbbfejlesztése, ezen belül pedig a bűnmegelőzési ellenőrzés „életképessé” tétele mára elkerülhetetlenné vált. A jelen szabályozás pusztán a kitöltött szabadságvesztés súlyára, illetőleg a bűnismétlés tényére utal, ezek a körülmények azonban önmagukban nem szolgálhatnak a szabadságvesztés kitöltését követő ellenőrzés alapjául.

Szükséges tehát, hogy a törvény olyan szabályokat fogalmazzon meg, amelyek a bűnmegelőzési ellenőrzést a gyakorlatban is alkalmazhatóvá és célszerűvé teszik, s biztosítják a társadalomra különös veszélyt jelentő személyek tevékenysége feletti kontrollt.

A jelenlegi szabályok szerint a bűnmegelőzési ellenőrzést határozatban kell elrendelni. Ezt a határozatot a bíróság 72 órán belül végzéssel hagyja jóvá.

Ez a rendszer a gyakorlatban működésképtelen. Sem a határozat meghozatalának, sem jóváhagyásának eljárási szabályait nem lelhetjük fel az Rtv.-ben, de a büntetőeljárás szabályai sem adnak útmutatót, lévén, hogy a bűnmegelőzési ellenőrzés nem a büntetőeljárás alatt folyik, s ahhoz valójában nem is kapcsolódik.

A törvényjavaslatban alkalmazott megoldás szerint a rendőrség részéről csak a bűnmegelőzési ellenőrzés kezdeményezése történik meg, ugyanakkor az elrendelés a bíróság, mégpedig a büntetés-végrehajtási bíró jogosítványa, aki az elrendelés kérdésében végzéssel határoz. A büntetés-végrehajtási bíró e feladatának meghatározását - a büntetések és intézkedések végrehajtásáról szóló 1979. évi 11. tvr. megfelelő módosításával - a törvény elvégzi. Ez a jogszabály ad keretet a büntetés-végrehajtási bírónak a bűnmegelőzési ellenőrzéssel összefüggő eljárásához is.

Ezek a szabályok mind a rendőrség működése, mind az eljárási szabályok, mind pedig a jogintézmény hatékonysága tekintetében a legmegfelelőbbek.

Ugyanakkor a törvény a bűnmegelőzési ellenőrzés feltételrendszerét is módosítani kívánja akként, hogy a három(!)évi szabadságvesztésből szabadulás tényét és az Rtv. 69. § (2) bekezdésének a)-h) pontjaiban meghatározott különleges, specifikus körülmények megállapíthatóságát írja elő, s nem teszi lehetővé a „visszaesés” puszta létének figyelembevételét.

D) Az idegenrendészeti és menekültügyi szabályok módosítása

A törvény főbb idegenrendészeti szabályai az alábbiak:

A törvény a vízumszabályok körében kiegészíti az Idtv.-ben a vízumkérelem megtagadása alapjául szolgáló okokat annak érdekében, hogy eredményesebben lehessen fellépni a nem jogszerű bevándorlással szemben, másfelől újraszabályozza a munkavállalás és az adóköteles jövedelemszerző tevékenység folytatása céljából történő beutazást. A jövedelemszerzési vízumkérelem engedélyezését a törvény - összhangban az Európai Unió vonatkozó normáival - szigorú feltételek teljesítéséhez köti, biztosítva ezzel párhuzamosan a külföldiek önálló vállalkozóként történő gazdasági célú letelepedéséről szóló 1998. évi LXXII. törvényben az EU polgárok számára nyújtott kedvezményes elbánásra vonatkozó jogi lehetőségek érvényesülését. Az egyéni vállalkozás céljából történő beutazás szabályainak az un. harmadik országok polgáraira vonatkozó szigorítása csökkentheti a Magyarországon működő fiktív vagy hasznot nem hozó vállalkozások számát.

Az Idtv. jelenleg az ideiglenes vagy huzamos tartózkodási engedély, valamint a bevándorlási engedély visszavonását csak a kiutasítással összefüggésben teszi lehetővé. Indokolt ezért, hogy a kisebb súlyú jogsértések esetén az ilyen engedély akár önálló intézkedésként is visszavonható legyen; - a jogsértés súlyának megfelelően - egyébként lényegesen kisebb joghátránnyal jár a külföldire nézve.

A Btk. kiutasításra vonatkozó, utóbb módosult rendelkezésére és a szabálysértésekről szóló törvényjavaslatban foglaltakra (a kiutasítás intézkedésként történő elrendelése) tekintettel az egyes jogintézmények elhatárolása és a végrehajtással összefüggő feladatok meghatározása érdekében módosítani szükséges az Idtv. kiutasításra vonatkozó rendelkezéseit is.

Az Idtv. a kijelölt helyen való tartózkodás elrendelését olyan külföldiekkel szemben teszi lehetővé az idegenrendészeti hatóságok számára, akik személyazonosságukat vagy a magyarországi tartózkodás jogszerűségét igazolni nem tudják vagy akiket az országból kiutasítottak (a kiutasítás végrehajtása biztosítása érdekében), továbbá akiknek a visszairányítását rendelték el vagy akiknek a visszairányítása, kiutasítása az Idtv-ben meghatározott tilalmi okba ütközik.

Az idegenrendészeti hatóságok 1997-ben több mint 8 ezer, 1998-ban pedig több mint 16 ezer külföldivel szemben rendelték el a kijelölt helyen - döntően közösségi szálláshelyen - történő tartózkodást. Az intézkedés alá vont külföldiek között jelentős számban voltak olyanok, akik embercsempészek közreműködésével illegális módon érkeztek az országba vagy akiknek a legális beutazást követően a személyes szabadságuk korlátozására végül is azért került sor, mert a tartózkodás szükséges feltételeit illegális munkavállalás, prostitúció és más jogsértő cselekmény révén próbálták biztosítani.

A közösségi szállást a külföldiek az Idtv. rendelkezése szerint az elrendelő szerv által megállapított feltételekkel elhagyhatják. A külföldiek közel fele - visszaélve a lehetőséggel - ezt arra használja fel, hogy tiltott határátlépést kövessen el többnyire Ausztria irányába, illetőleg, hogy a hatóság elől elrejtőzve akadályozza a vele szembeni idegenrendészeti eljárás lefolytatását. A tapasztalatok azt mutatják, hogy a közösségi szállásról engedély nélkül eltávozó külföldiek egy része újra kapcsolatba kerül bűnszervezetekkel, amelyek segítséget nyújtanak számukra a további jogsértések elkövetésében.

A közösségi szálláson tartózkodó külföldiek jelentős része nem rendelkezik olyan okmánnyal, amelynek alapján személyazonosságuk megállapítható lenne. A tapasztalatok azt mutatják, hogy ezen külföldiek többsége nem is érdekelt abban, hogy a személyazonosság megállapítása során a hatósággal együttműködjön. Gyakori eset, hogy valótlan adatok közlésével próbálják meg a személyazonosság tisztázását megakadályozni.

Gondot okoz az is, hogy - számos esetben - a kiutasítás a szükséges feltételek megteremtése ellenére sem hajtható végre, figyelemmel arra, hogy a külföldiek a közösségi szállás elhagyására vonatkozó lehetőséggel élve a szállásra egyszerűen nem térnek vissza, kivonva ezzel magukat a végrehajtás alól.

Mindezekre tekintettel indokolt, hogy a törvény az ilyen külföldiek esetében korlátozza és csak rendkívüli méltánylást érdemlő esetekben tegye lehetővé a kötelező tartózkodási hely elhagyásának engedélyezését.

A kijelölt helyen való tartózkodás elrendelésének szabályaival összefüggésben indokolt az Idtv.-ben az idegenrendészeti őrizettel kapcsolatos rendelkezések módosítása is.

A javasolt módosítás a szervezett bűnözéssel összefüggésbe hozható bűncselekményt elkövető és ezért kiutasított külföldivel szemben az idegenrendészeti hatóság számára kötelezővé teszi az idegenrendészeti őrizet elrendelését. Az elmúlt év bűnügyi történései azt bizonyítják, hogy a bűncselekményekért kiutasított külföldiek egy része a szabadságvesztés büntetésük letöltését követően a kiutasítás végrehajtási feltételeinek megteremtéséig számára kijelölt kötelező tartózkodási helyet engedély nélkül elhagyja és gyakran - esetenként bűnszövetkezet tagjaként - további súlyos bűncselekményt követ el. A szigorító jellegű rendelkezés beépítése az Idtv-be ezért a megelőzést is szolgálja.

Az Idtv. az idegenrendészeti őrizet végrehajtásáról úgy rendelkezik, hogy azt az elrendelő döntése szerint rendőrségi fogdában, kivételesen büntetés-végrehajtási intézetben kell végrehajtani. A jogsértő külföldiekkel szembeni eljárások szigorítása következtében feltehetően növekedni fog az idegenrendészeti őrizet elrendelésének a száma. A rendőrségi fogdák telítettsége miatt már jelenleg is gondot okoz az idegenrendészeti hatóságok számára az őrizet végrehajtási helyének a kijelölése. Indokolt ezért, hogy az idegenrendészeti őrizet végrehajtásának büntetés-végrehajtási intézetben történő kijelölése ne csak kivételes lehetőség legyen.

Az Idtv. - a személyes szabadságot korlátozó kényszerintézkedések körében - sem a kijelölt helyen való tartózkodás, sem pedig az idegenrendészeti őrizet elrendelése esetén nem állapítja meg a szabadság-korlátozás időtartamát, annak felső határát; a körülmény alkotmányossági aggályokat vet fel. Ennek orvoslása érdekében az állampolgári jogok országgyűlési biztosa ajánlást fogalmazott meg. A törvény 18 hónapban maximálja mind az őrizet, mind pedig a közösségi szálláson való kötelező tartózkodás időtartamát. Az idegenrendészeti őrizet esetében - ha ez az időtartam eredménytelenül telik el, tehát a külföldi kiutasítását valamely okból nem lehet végrehajtani - a hatóság utóbb a külföldi számára kötelező tartózkodási helyet jelöl ki. A közösségi szálláson tartózkodó külföldiek esetében 18 hónap után más tartózkodási helyet jelöl ki a hatóság, ez esetben azonban a hatóság gondoskodási kötelezettsége megszűnik.

Jelenleg az országban vannak olyan külföldiek, akik esetében a kiutasítást vagy a visszairányítást a külföldinek fel nem róható okból nem lehet végrehajtani. Ezen külföldiek esetében - hasonlóan az EU tagállamok gyakorlatához: néhány év után, amennyiben jogkövető magatartást tanúsítanak - célszerű az integrálódást valamilyen formában elősegíteni. Ennek érdekében a törvény lehetővé teszi, hogy a külföldi a hatóság hozzájárulásával munkát vállalhasson.

A törvény kiegészíti az Idtv.-nek a külföldieket szállító közforgalmú közlekedési eszköz üzemeltetőjének felelősségére vonatkozó szabályait, megfelelő összhangot teremtve ezzel a Schengeni Egyezményben foglaltakkal, valamint az illegális migráció visszaszorításával foglalkozó Budapest Csoport által szervezett prágai miniszteri konferencián elfogadott ajánlásokkal.

A törvény néhány jogintézmény vonatkozásában módosítja a hatásköri szabályokat annak érdekében, hogy kialakítható legyen a kormányzati elképzeléseknek megfelelő új migrációs szervezet.

Az Idtv. módosításával összefüggésben az Idtv.-ben a jogsértő külföldiekkel szemben alkalmazandó szigorító jellegű intézkedésekkel való összhang megteremtése érdekében indokolt a menedékjogról szóló 1997. évi CXXXIX. törvény módosítása is. A módosítás azt célozza, hogy a külföldiek ne élhessenek vissza a menedékjogi szabályokban biztosított lehetőségekkel, ekként megakadályozva a velük szemben indult idegenrendészeti eljárás lefolytatását. Emellett azonban a hatályos rendelkezések pontosításával fokozottabb védelmet is nyújt a kiutasítással és a visszairányítással szemben.

E) Titokvédelmi rendelkezések

A törvény egyebekben az államtitokról és a szolgálati titokról szóló 1995. évi LXV. törvényt (továbbiakban: Ttv.), s az ahhoz fűzött jegyzéket is módosítja annak érdekében, hogy végre megszűnjenek az RSzVSz (új nevén: a Megelőzési Szolgálat) vezetője minősítési jogkörének, továbbá a különös adatfajták hiányából fakadó súlyos ellentmondások, valamint megteremtődjön a titkos információgyűjtés új eszközei védelmének lehetősége.

F) A rendvédelmi szervek feladataival és eljárásával összefüggő szabályok módosítása

A büntetőeljárásról szóló 1998. évi XIX. törvény (új Be.) 605. §-ának (8)-(12) bekezdése számos rendelkezésében módosította az Rtv.-nek a titkos információgyűjtés szabályait rögzítő rendelkezéseit.

Az új Be. 606. §-ának (3) bekezdése ugyanakkor kimondja: külön törvénynek kell rendelkeznie az Rtv. módosításával kapcsolatos normák 605. § (1) bekezdésében meghatározott hatálybalépést megelőző hatálybalépéséről. E hivatkozott törvényhely szerint ugyanis az új Be. 2000. január 1-jén lép majd hatályba.

E rendhagyó jogi megoldást az Rtv.-t módosító különös rendelkezések hatályosulásának halaszthatatlansága indokolta. A „fedett nyomozó” igénybevételére, a „fedőintézmények” alkalmazására, s mindenekelőtt e jogintézmények speciális pénzügyi-gazdálkodási szabályaira koncentráló normák mihamarabbi hatálybalépése az Rtv. súlyos hiányosságait orvosolná annak érdekében, hogy a bírói engedélyt nem igénylő ezen eszközök alkalmazását lehetővé tevő speciális szabályok végre érvényesülhessenek a joggyakorlatban.

A Be. 606. §-ának (2) bekezdése értelmében - az iméntiekkel egyező jogpolitikai megfontolásból - a Be.-nek a tanúvédelemről szóló és a tanúvédelemmel összefüggő, valamint a fedett nyomozóról és a fedett nyomozóval összefüggő rendelkezéseinek a már hivatkozott 605. § (1) bekezdésében megjelölt hatálybalépést megelőző hatálybalépéséről is külön törvényt kellett alkotni. Az 1998. december 26-án kihirdetett 1998. évi LXXXVIII. törvény - a Be. 2000. január 1-jei hatálybalépéséig terjedően - a büntetőeljárási szabályokat jelenleg rögzítő 1973. évi I. törvényt éppen annak érdekében módosította, hogy - a tanúvédelmi normák hatályosulásának halaszthatatlanságán túl - az Rtv.-beli új, jelen törvény útján majdan hatályosuló szabályok büntetőeljárási „háttérszabályai” is érvényesülhessenek.

Az 1997. évi XXXII. törvény (a továbbiakban: Hőr. tv.), továbbá a vámjogról, a vámeljárásról, valamint a vámigazgatásról szóló 1995. évi C. törvény (Vám. tv.) módosítását - az Rtv. szabályainak jelentős módosulása okán az egyes szakági törvények közötti összhangra törekvésen túl - a határőrség, illetve a vámőrség nyomozóhatósági jogkörében utóbb bekövetkezett változások is feltétlen indokolttá tették. A törvény az e nyomozószervek által igénybevehető titkosnyomozási eszközök tárát teljes körűvé teszi, annak érdekében, hogy - az Rtv.-ben írt korlátokon felül - a kompetenciájukba tartozó bűneseteket hatékonyabban felderíthessék, bizonyíthassák. Kétségtelen ugyanis, hogy a nyomozószervek kompetenciájába olyan, jobbára a szervezett bűnözéshez tartozó bűncselekménytípusok is tartoztak eddig, amelyek felderítése terén a hagyományos bűnüldözési eszközök igénybevétele pusztán korlátozott eredményekkel járhat.(Az APEH nyomozószerve részére az Adó- és Pénzügyi Ellenőrzési Hivatal egyes feladatairól szóló 1998. évi XCIII. törvény biztosítja teljeskörűen a titkosnyomozási eszközök alkalmazásának lehetőségét.)

Mindemellett a törvény a rendőrség működését ellenőrző szerv [eddig RSzVSz, új nevén: Megelőzési Szolgálat (MSz)] titkos információgyűjtő tevékenységére vonatkozó Rtv.-beli normák anomáliáinak feloldására is törekszik azáltal, hogy kétségtelenné teszi: az MSz a titkosnyomozási eszközöket éppúgy teljes körűen alkalmazhatja.

A tanúvédelem és a közreműködők védelme intézményes rendszerének megteremtése, valamint a titkos információgyűjtés eszközeinek bővítése ugyanakkor az Rtv.-nek a titkos információgyűjtéssel kapcsolatos adatkezelési rendelkezéseinek módosítását is mellőzhetetlenné tette. A módosítás során az előterjesztő figyelembe vette azt a körülményt is, hogy a technológiai fejlődés egyre több eszköz alkalmazását teszi lehetővé a bűnüldöző szervek számára. Ezek használatának jogi alapjait teremti meg a törvény akként, hogy mindemellett - elsősorban a nyomozásokon kívüli személyek esetében - az érintettek személyes adatai védelmének jogi garanciáit is biztosítani kívánja.

G) A szabálysértési normákat módosító javaslatok

A törvénynek a szabálysértési törvényt módosító szabályai a bírság emelésére és - a bírság meg nem fizetése esetén - az elzárásra átváltoztatás bírósági kompetenciájára vonatkozó normákat is megfogalmazzák; e szabályok részben az utóbbi évek inflációs hatásait, részben pedig - jórészt garanciális megfontolásokból - egyben a szabálysértési jog kodifikációja területén egyre inkább érzékelhető, a szigorítás irányába mutató jogalkotási törekvéseket is megjelenítik.

-----STARTING---POINT---RESZLETES---

ÁLTALÁNOS RENDELKEZÉSEK

I. Fejezet

Alapvető szabályok

Az 1-4. §-hoz

Az alapvető szabályok részben a törvény különleges célját, a szervezett bűnözés körébe tartozó, illetve az azzal összefüggő ügyek soron kívüli elintézését előíró rendelkezéseket, részben pedig a törvényben foglalt speciális szabályok alkalmazásához elengedhetetlenül szükséges értelmező rendelkezéseket foglalják magukba.

Különös jelentőséget kell tulajdonítanunk a 4. §-ban írott értelmező rendelkezéseknek. Az ott értelmezett fogalmak jórészt a közbiztonságra veszélyt jelentő üzletekkel szembeni fellépést szolgáló normákhoz (5-6. §), illetőleg a prostitúció kezelését célzó egyes közrendvédelmi szabályokhoz (7-12. §) kapcsolódnak. Mindemellett tételesen megjelöli a törvény azokat a konkrét büntetőjogi tényállásokat, amelyeket a jogalkotó a kábítószer kereskedelemmel, a terrorizmussal, az illegális fegyverkereskedelemmel, illetőleg a szervezett bűnözéssel összefüggő cselekménytípusoknak minősít. Ezen értelmező rendelkezéseknek elsősorban a különleges adatkezelési, illetve idegenrendészeti szabályok alkalmazása szempontjából tulajdoníthatunk jelentőséget.

Az egyes fogalmak értelmezését a szabályozás különös tárgya, s annak újszerűsége indokolja. A 4. §-ban rögzített értelmező rendelkezések megfogalmazásával a törvény a jogalkalmazás bizonytalanságain kíván enyhíteni, de célja az is, hogy a jogszabály egyes címzettjei (különösen a közveszélyes üzleteket működtetők, azok foglalkoztatottjai, a prostituáltak, a kliensek stb.) számára nyilvánvalóvá váljanak a rendes üzletmenettel szembeni elvárások, a közterületi prostitúció korlátai, a legális prostitúció jogi előfeltételei, s az általános és különös tilalmak megszegésének következményei. (A közveszélyes üzletek működésével összefüggő szabályokhoz, illetve a prostitúció kezelését szolgáló normatívákhoz kapcsolódó egyes értelmező rendelkezések indokolását a II., illetve a III. fejezethez fűzött részletes indokolás körében rögzítjük.)

A p)-s) pontokhoz: Ismert, hogy a kábítószer-kereskedelemmel, a terrorizmussal, az illegális fegyverkereskedelemmel, a szervezett bűnözéssel összefüggő ügytípusokat a hatályos jogszabályok explicite nem nevesítik. E hiányosság - jórészt a büntetőügyekhez kapcsolódó adatkezelés, illetőleg a titkos információgyűjtés szabályainak érvényesítése során - gyakran értelmezési problémákat okozott. A jogszabályok ugyanis jelenleg nem nyújtanak kétségtelen támpontot a tekintetben: pontosan mely deliktumokat tekinthettük olyanokként, amelyek alapul szolgálhatnak a különleges rendelkezések alkalmazásához.

Az értelmező rendelkezések megfogalmazásával a vonatkozó szabályok parttalanságának vet véget a törvény.

II. Fejezet

Az üzletek működésével összefüggő egyes közrendvédelmi szabályok

A 4. § a)-d) pontjaihoz és az 5-6. §-hoz

A törvény 4. §-ának a)-d) pontjai a II. fejezetben írt szabályok alkalmazásához szükséges értelmező rendelkezéseket rögzítik. Az üzlet fogalom összhangban áll az üzletek működéséről és a belkereskedelmi tevékenység folytatásának feltételeiről szóló 4/1997. (I. 22.) Korm. rendeletben foglalt üzlet fogalommal. Az üzlet működésével összefüggő fogalmak megfelelő értelmezése a törvény 5-6. §-ainak alkalmazása szempontjából kulcskérdés, tekintettel arra, hogy e szabályban foglaltak ismeretében döntheti el a jogalkalmazó kétségtelenül: az adott ügyben az üzlet, a nyilvános hely valóban a 5. § (1) bekezdésében meghatározott jogsértések színhelyéül szolgál, illetve az ott megvalósult bűnesetek vagy egyéb jogsértések átszövik a rendes üzletmenetet, annak részévé váltak.

Az 5. § (1) bekezdése szerint a büntető-, illetve a szabálysértési eljárás folyamatossága is elegendő lehetne ahhoz, hogy a jegyző ideiglenesen bezárathassa a büntetőügybe keveredett üzletet. Mindemellett a jogszabály arra is lehetőséget teremt, hogy e joghátrányt azokkal a nyilvános helyekkel szemben is alkalmazhassa a jegyző, amelyek üzemeltetőjével vagy foglalkoztatottjával szemben, illetve az üzlet szolgáltatását igénybe vevő vendég magatartásával összefüggésben tiltott kéjelgés vagy szexuális szolgáltatásra való felhívás tilalma szabálysértése miatt indul eljárás.

E rendelkezés tehát nem igényli az üzletet üzemeltető vagy az üzletben foglalkoztatott természetes személy jogi felelősségét megállapító jogerős hatósági vagy bírósági határozatot. A törvény elegendőnek tartja az adott jogsértés elkövetése miatt folyó hatósági eljárás létét, feltéve persze, ha az eljárás során konkrét tények támasztják alá a hatóságok ama logikai feltevését, miszerint a jogsértő magatartás (tehát a bűncselekmény, a szabálysértés) az üzlet működésével is összefügg.

A jegyző a közveszélyes üzlet működéséről a büntető- vagy a szabálysértési eljárást folytató szervnek az intézkedéséről szóló értesítéséből, illetve az e szervek által hozott jogerős ügydöntő határozataiból értesülhet (6. §). Az 5. § (1) bekezdése szerint a jegyző diszkrecionális jogkörében dönthet az üzlet bezárásáról. Ennek folytán a jogszabály e része nem kötelezi a jegyzőt e súlyos döntések meghozatalára; döntését a hatóságok által részére szolgáltatott adatokat mérlegelve hozhatja meg.

Az 5. § (1) bekezdése azokat a súlyos bűntetteket, illetőleg az azokkal összefüggő egyes szabálysértéseket sorolja fel, amelyek az üzletek működése körében általában megvalósulnak, így téve közveszélyessé, a társadalmat irritálóvá e nyilvános helyeket.

A (2) bekezdés az üzlet működési engedélye mellőzhetetlen visszavonásának eseteit jelöli meg. Követelmény az (1) bekezdésben meghatározott jogsértéseket jogerősen megállapító bírósági vagy hatósági határozat léte. A jegyző döntéséhez a szabálysértési, illetőleg a nyomozóhatóság előzetes javaslata, megkeresése szükséges.

Az érintett problémakörben a rendőrhatóságot, a bíróságot, a jegyzőt érintő kölcsönös tájékoztatási-értesítési kötelezettség szükséges. Ellenkező esetben a javasolt norma aligha érvényesülhetne. A törvény 6. §-a ennek érdekében kötelezi a büntető- vagy a szabálysértési eljárást folytató szerveket, hogy az eljárás megindulásáról, illetve az ügydöntő jogerős határozataikról értesítsék a működési engedélyt kiadó jegyzőt.

A jogorvoslati eljárásra a közigazgatási eljárás vonatkozó szabályai irányadók azzal a megkötéssel, hogy az 5. § (4) bekezdése explicite kimondja: az üzlet bezárást, a működési engedély visszavonását elrendelő határozat a fellebbezésre tekintet nélkül azonnal végrehajtható.

III. Fejezet

A prostitúció kezelésének egyes közrendvédelmi szabályai

A 4. § e)-o) pontjaihoz és a 7-12. §-hoz

Az e) ponthoz: prostituáltnak az a személy tekinthető, aki anyagi ellenszolgáltatásért nyújt más részére szexuális szolgáltatást.

Noha a prostituált - különösen annak utcai változata - tipikusan pénzért közösül vagy fajtalankodik, gyakori, hogy az ellenszolgáltatás nem pénzben, hanem valamifajta vagyoni értékkel bíró dologi juttatásban manifesztálódik. Az is előfordul, hogy az anyagi ellenszolgáltatás és a visszterhes alapszolgáltatás nyújtásának időpontja is különbözik. Mindemellett a prostitúció olyan változata sem ismeretlen, amikor az anyagi szolgáltatás címzettje nem maga a prostituált, hanem reá vagy szolgáltatására tekintettel egy harmadik személy.

A szexuális szolgáltatás promiszkuitását a norma nem jeleníti meg. A törvény figyelembe vette azt, hogy az üzletszerűen űzött szexuális szolgáltatás eleve a válogatás-nélküliséget feltételezi; a prostitúció alapvetően érzelemmentes, a partner kiválasztásában a szimpátiának alig-alig van szerepe, s primátusa az üzletszerűségnek van. Ennek folytán a promiszkuitás megjelenítése felesleges, s azért sem kívánatos, mert a prostituált - az anyagi ellenszolgáltatás követelésének elismerése mellett - nyilván a válogatás-nélküliség hiányára hivatkozna.

Az f) ponthoz: a szexuális szolgáltatások köre igen tág. A törvény körébe a szolgáltatásnak kizárólag azon alfajai sorolhatók, amelyek a prostituált és kliense közötti testi érintkezést is mellőzhetetlenné teszik.

A szolgáltatások, s egyáltalán az üzletkötés célja a kliens szexuális igényeinek kielégítése. Nem zárható azonban ki a fajtalankodás olyan formája sem, amely pusztán a kliens szexuális vágyainak felkeltését szolgálja, ugyanakkor a testi érintkezést éppúgy igénylő szolgáltatás - éppen jellege folytán - a vágyak kielégítésére már elégtelen. Itt elsősorban a masszázs-szolgáltatások körére gondolhatunk.

E megoldás azért is célszerű, mert a prostituáltak nem hivatkozhatnak sikerrel arra, hogy szolgáltatásuk nem a kliens szexuális vágyát kielégítő közösülésre vagy fajtalanságra irányult, hanem pusztán az erotikus jellegű magatartásváltozatok tanúsítására.

A g) ponthoz: a közterület-fogalom azokat a lehetséges területeket, objektumokat jelöli meg, amelyek színterei lehetnek az „utcai prostitúciónak” A fogalom-meghatározás - a jelenség különösségéhez idomulva - specifikus. A törvény arra törekedett, hogy e fogalomban mindazokra a színhelyekre utaljon, amelyeken egyáltalán észlelhető e jelenség.

A h) ponthoz: a védett övezet a közterület azon része, amelyet a jogszabály nevesít vagy amelyet - a jogszabály felhatalmazása alapján - a települési, Budapesten pedig a fővárosi önkormányzat (a továbbiakban: önkormányzat) rendeletében határoz meg.

E területen a prostituált mindennemű tevékenysége tiltott. A védett közterület sorsát osztják az ott működő nyilvános helyek is.

Az i) ponthoz: türelmi zónának az önkormányzat által a közterületnek az e jogszabályban meghatározott védett övezeteken kívül kijelölt, pontosan körülhatárolt körzetét kell értenünk. Amíg tehát türelmi zónák hiányában a közterületi, a nyilvános helyen folyó prostitúció a védett övezeten kívül általában lehetséges, addig a tömeges prostitúció létezésekor kijelölt zóna esetében a közterületnek kizárólag zónaként megjelölt részén történhet az ajánlattétel.

A jelenség tömeges megjelenése esetén - az önkormányzat döntése szerint - a türelmi zónára vonatkozó különös rendelkezések lépnének életbe. A prostituáltak szexuális szolgáltatásaikat kizárólag a zónában ajánlhatják fel. A nyilvános helyeken folyó prostitúció is pusztán a zónában megengedett.

A j) ponthoz: A prostitúció tömeges megjelenéséről akkor beszélhetünk, ha a helyi viszonyokat ismerő hatalmi szervezetek (az önkormányzatok, rendőri szervek) az utcai prostituáltak rendszeres, nagyobb számú közterületi megjelenését, koncentrálódását észlelik.

Az önkormányzat emellett a polgárok híradásaiból, a médiumok közléseiből is értesülhet a jelenség tömeges jellegéről. A türelmi zóna kijelölése akkor válik célszerűvé, ha a helyi társadalom körében a jelenség közfelháborodást okoz, egyes közintézmények működését zavarja, illetve objektíve alkalmas arra, hogy a polgárok körében riadalmat váltson ki, s károsan hasson a fiatalabb korosztályok erkölcsi fejlődésére. Mindezek megítélésére az önkormányzatok kompetensek. A törvény ugyanakkor - meghatározott feltétel fennállása esetén - a zóna kijelölésének kötelező esetét is előírja. [8 . § (1) bekezdése]

A zóna létéről, hollétéről az önkormányzat rendelete szólna. E forrásból szerezhet ismereteket a szexuális szolgáltatásokat igénybe venni kívánó polgár is.

A k) ponthoz: A védett övezetekként kijelölt közterületen, s az azon működő nyilvános helyeken a szexuális szolgáltatás felajánlásának aktív és passzív formája, illetve a szolgáltatás gyakorlása szabálysértést valósít meg.

A szexuális szolgáltatás passzív felajánlására irányuló magatartást azért indokolt büntetni, mert a közterületek rendjét, a védendő területek közbiztonságát sértő megnyilvánulások zömét éppen az ilyen cselekmények teszik ki, s nem pedig azok aktív változatai. A jogi fenyegetés aktív formákra korlátozásával ugyanis a hatóságokat ismét lehetetlen helyzetbe sodornánk, hiszen nem lenne jogalapjuk fellépni azokkal a prostituáltakkal szemben, akik anélkül „jelzik” ottlétük okát, hogy ezt verbálisan megerősítenék.

Az utcai prostitúció manapság is jórészt e formájában jelenik meg közterületeinken. Az érintett területek társadalmát pedig nem - vagy nem elsősorban - az utcai prostituáltak verbális megnyilvánulása irritálja, hanem felháborodását a prostituáltak puszta látványa gerjeszti. A felajánlkozás passzív formájának büntetlensége pedig „kiskapuval” szolgálna a prostituáltak számára, másrészt a védendő területeket óvó jogpolitikai célok is elérhetetlenek maradnának: az utcai prostitúciót ugyanis nem tudnánk kiszorítani a védett körzetekből.

Amíg az aktív felajánlkozás esetén elsősorban a szexuális szolgáltatás nyújtására irányuló szóbeli felajánlkozás tényét szükséges bizonyítaniuk a hatóságoknak, addig a passzív felajánlkozás esetében azt kell kétségtelenné tenniük, miszerint a kihívó, többnyire erotikus öltözékű prostituáltak puszta jelenléte, „strichelése”, egyértelműen a szexuális kapcsolatteremtésre irányulnak. A passzív felajánlkozás vizsgálása nyilvánvalóan egyszerűbbé válik akkor, ha a prostituáltat korábban már aktív (!) felajánlkozás miatt elmarasztalta a hatóság. Ez esetben ugyanis a hatóság alaposan vélelmezhetné az érintett magatartásának célját.

A bizonyítást elősegíti az a körülmény, miszerint a prostituáltak utcán tartózkodásának oka, a külsőségekben megmutatkozó megnyilvánulásai általában kétségtelenek mindenki számára: az utcai prostituált ugyanis az ilyen, a potenciális kliensek számára félreérthetetlen, többszáz éves szokásrendet követő külsőségek hiányában kapcsolatot aligha teremthetne.

Az m) ponthoz: A nyilvános helyek egy része a „kerítő” tevékenység centrumaiként szolgál. Az ilyen helyek üzemeltetőjével szemben a jog akkor léphet fel a közigazgatás eszközeivel, ha kétségtelenné válik, hogy az üzletbeli prostitúció rendszerességét, folyamatosságát, zavartalanságát éppen az üzletet üzemeltetőnek az ilyen cselekményeket eltűrő, adott esetben erre ösztönző magatartása tette lehetővé.

Ilyen kétségtelen, s a nyilvános hellyel szemben kilátásba helyezett jogkövetkezmény alkalmazására okot adó bizonyítékkal elsősorban a prostituáltakkal, az üzletet üzemeltető természetes személyekkel, továbbá az üzlet alkalmazottaival szemben indult vagy felelősségrevonással jogerősen befejezett hatósági eljárások (intézkedések) adatai szolgálhatnak. A szankció pedig akkor alkalmazható, amikor nem teszi meg az üzemeltető a tőle elvárható azon lehetséges, az üzlet működésével kapcsolatos intézkedéseket, amelyek a rendes üzletmenetet átszövő kriminális jelenség kizárását szolgálhatják. Valójában e pont a 4. §. d) pontjában írottakat egészíti ki azáltal, hogy a prostitúció kezelését szolgáló szabályokhoz kapcsolódóan további segítséget nyújt az üzletek, a nyilvános helyek üzemeltetőivel szemben alkalmazható joghátrány jogi előfeltételeinek értelmezéséhez.

Az n) ponthoz: a sajtótevékenységet folytató, illetve egyéb tájékoztatást, hír- és műsorszolgáltatást nyújtó szervezetekre (természetes személyekre) vonatkozó különös szabályokat arra az esetre fogalmazza meg a törvény, ha azok közreműködnek abban, hogy valamely személy a saját, illetve valamely személy vagy szervezet más szexuális szolgáltatását hirdethesse, nevezetesen: az e) pontban felsorolt eszközök, műsorok bármelyikében teret enged az ilyen célzatú hirdetéseknek, reklámoknak.

Az o) ponthoz: a törvényben megfogalmazott rendelkezések alkalmazása szempontjából nyilvános helynek minősülő helyiség fogalmát határozza meg.

A 7. §-hoz

E szakasz a védett övezet ismérveit, objektumait jeleníti meg. A védett övezetben a prostitúció minden megnyilvánulása tiltott: ebben a körzetben tehát a prostituált szolgáltatását sem közterületen, sem pedig az ott működő, a védett övezet sorsát osztó nyilvános helyeken sem ajánlhatja fel.

A (3) bekezdésben a törvény - a védett övezet nyugalmának teljeskörű védelmében - túllép a közterület fogalmán, amikor kimondja, hogy az övezeten belül a prostituált szexuális szolgáltatásra nem ajánlkozhat fel, illetve szexuális szolgáltatást nem nyújthat nem lakás céljára szolgáló helyiségben, a közterületen fekvő létesítményben, illetőleg járműben.

Ha ugyanis a jog pusztán a szexuális szolgáltatásnak a közterületen történő felajánlását tiltaná, úgy az ott működő nyilvános helyekre, illetve más, a közforgalom elől el nem zárt, mások által észlelhető területekre koncentrálódna a prostitúció.

A 8. §-hoz

E § (2) bekezdése felhatalmazást ad a helyi viszonyokat ismerő önkormányzatok számára annak érdekében, hogy a védett övezeteket megillető korlátozások körét más területekre, objektumokra is kiterjeszthessék. E korlátozás akár időbeli is lehet.

A prostitúciót legalizáló törvény közvetett módon késztetni a jelenséggel sújtott területeken működő önkormányzatokat a türelmi zónák kijelölésére.

A zónák kijelölését - a prostitúció tömegesnek minősíthető helybeli létezése esetén - az önkormányzat nem tagadhatja meg. Ha valamely tevékenységet magasabb szintű jogszabály legalizál, úgy az arra alkalmas területtel rendelkező önkormányzat Alkotmányt sértene, ha ezt a tevékenységet - noha tehetné - abszolút módon tiltaná a saját illetékességi területén lásd a 63/1991. (XI. 30.) AB határozatban foglaltakat.

Alkotmányt sértene az önkormányzat joggyakorlata akkor is, amikor olyan helyen jelölné ki a türelmi zónát, amely eleve alkalmatlan a prostitúciós szolgáltatások „üzletkötési” teendőinek lebonyolítására; de ugyanígy alkotmánysértőnek tekinthető, ha az önkormányzat - a türelmi zónák kijelölésén túl - olyan speciális korlátozásokat alkalmaz, amelynek burkolt célja éppen a prostitúcióval szembeni teljes tilalom érvényesítése. Az ilyen törekvés ellentétes lenne a jogalkotónak a prostitúció korlátozott legalizálására irányuló eredeti célkitűzéseivel.

A zóna kijelölésére irányuló kötelezés ugyanakkor közvetlenné válik, ha a prostitúciót eltűrni kénytelen település lélekszáma az ötvenezer főt meghaladja, egyébként függetlenül attól, hogy a közterületi prostitúció tömeges-e avagy sem. Ez esetben a zóna kijelölésének egyetlen feltétele: a közterületi prostitúció puszta létezése.

A zónák helyének kijelölésekor természetesen a lakossági érdekeket kell elsősorban szem előtt tartani. A türelmi zónák így nem kívánatosak ott, ahol ezen érdekek sérelmet szenvednek.

Általában minden nagyobb településen található ilyen jellegű „semleges” terület. Ha a jelenséggel „sújtott” önkormányzat nem rendelkezik a közterületi prostitúció gyakorlására alkalmas területtel, vagy az ilyen zóna kijelölésében a központi jogszabály által rögzített általános tilalmak korlátoznák, úgy a szomszédos önkormányzatok segítségét kérve célszerű törekednie a probléma rendezésére.

A védett övezeteken kívül kijelölt zóna a közterületi és a nyilvános helyeken folyó prostitúció színtere lenne. Az önkormányzatoknak a zónák kijelölésekor tehát mindenképpen figyelemmel kell lenniük a törvényben nevesített védett objektumokra: a zóna ugyanis a törvényben védettként meghatározott területekre nem eshet.

Létezhetnek olyan nagy jelentőségű, a lakosság széles körét érintő közérdekű rendezvények, programok, amelyek szükségképpen érintik a közterületi stb. prostitúció színteréül szolgáló területeket. Az ilyen esetekben is indokolt korlátozni a prostitúciót. A zónán belül e korlátozást a rendezvények időtartamáig engedi meg a törvény [8. § (4) bekezdése]. Ugyanakkor - zóna hiányában - a védett övezeteken kívül is lehetővé válik a prostitúció időbeli korlátozása [8. § (4) bekezdés első mondata].

A 9. §-hoz

E § általános tilalmakat fogalmaz meg a prostituált számára. A 14. életévét meghaladott kiskorút érintő üzletkötés és a másokat zaklató felajánlás tilalmának a terület jellegére tekintet nélkül érvényesülnie kell. Az (1) bekezdés esetében a konkrét esethez kapcsolódó tilalom akkor válhat nyilvánvalóvá a prostituált előtt, ha konkrét ismeretei vannak a „kliens” vagy a leszólított kiskorúságáról vagy - külleme folytán - e körülmény mindenki számára kétségtelennek tekinthető.

Az (1) bekezdés kizárólag azokat az eseteket fogalmazta meg, amelyek nem illeszthetők a Btk. által szabályozott magatartások közé.

E szabályok a kiskorúak oltalmát szolgálják azáltal, hogy szabálysértési szankcióval fenyegetik azt a prostituáltat, aki 14. életévét betöltött kiskorút hív fel a szexuális szolgáltatás igénybevételére vagy a kiskorú erre irányuló ajánlattételét fogadja el.

Amíg tehát az első fordulat - a felhívás címzettjeként - a 14. életévét meghaladott kiskorút jeleníti meg, addig a második fordulatban már általában kiskorú szerepel. A „kiskorú” megjelenítését azért mellőztük a norma első fordulatában, mert a 14. életévét be nem töltött személy közösülésre, fajtalanságra irányuló - egyébként eredménytelen - rábírása megrontásnak [Btk. 201. § (2) bek.] minősül, feltéve, ha kiskorút rábírni törekvő egyébként nagykorú.

A 10. §-hoz

A törvény a védett övezetek nyugalma érdekében a magyar jogban eddig nem szereplő új alanyt von be a szabálysértés miatt felelősségre vonható személyek körébe: a szolgáltatást igénybe venni kívánó kliens jogi fenyegetettségének jogalapját teremti meg azzal, hogy a védett övezetben kiterjeszti az elkövetői kört, s megtiltja a kliens számára, hogy ajánlatot tegyen, illetve, hogy az ilyen irányú felajánlkozást elfogadja.

A kliens szabálysértési felelősségének indoka az, hogy a védett övezetben a kivételt nem tűrő felajánlkozási tilalom igazán akkor hatásos, ha ez - legalábbis a közterületen - a szolgáltatás igénybevevőjére is vonatkozik. Ha ugyanis tilalmazott a „kereslet” az „áru” iránt, akkor e tény vitathatatlanul üzletrontó hatása miatt - nagyobb a valószínűsége annak, hogy az adott területen nem érdemes kínálni a „portékát” sem.

A 11. §-hoz

E rendelkezés mind az önreklám, mind pedig a mások szexuális szolgáltatása hirdetéseinek, reklámozásának tilalmát rögzíti, továbbá megtiltja az ilyen cselekményben való - jobbára technikai jellegű - segítségnyújtást is.

E szabály szolgál alapjául a sajtótevékenységet, tájékoztatást, hírszolgáltatást nyújtóval szembeni közrendvédelmi bírság (12. §), illetve az önmagát reklámozó, vagy más egyén szexuális szolgáltatását sajtó- és más hasonló jellegű termékben hirdető, közvetítő, az ilyen cselekményekben közreműködő személyekkel szembeni szabálysértési bírság (69. §) kiszabásának.

A 12. §-hoz

Az (1) bekezdés a mások szexuális szolgáltatását közvetítő magatartáshoz történő segítségnyújtást fenyegeti oly módon, hogy közigazgatási bírság kiszabását helyezi kilátásba a sajtótevékenységet folytató, illetve az egyéb tájékoztatást, hír- és műsorszolgáltatást nyújtó szervezettel, illetve az azt üzemeltetővel szemben.

A bírság kiszabásának jogalapja akkor kétségtelen, ha a hirdetés stb. mindenki számára megismerhető, nevezetesen, ha a szolgáltatásközvetítésre vonatkozó hír hozzáférhetővé válik mások, s elsősorban a hirdetések címzettjei számára.

A gazdálkodó szervezettel szemben alkalmazandó közrendvédelmi bírságnak egyébként nem feltétele az érintett szervezet foglalkoztatottjainak a prostitúció elősegítésében megmutatkozó jogi (szabálysértési, esetleg büntetőjogi) felelősségének a megállapíthatósága: a hirdetés megjelenése ugyanis önmagában felveti a szervezet objektív jellegű felelősségét, lévén, hogy a szervezet működése és a hirdetés jogot sértő megjelenése között kétségtelen az összefüggés. (A prostitúciót eltűrő „nyilvános helyek” üzemeltetőjének sajátságos felelősségét a törvény 5. §-a fogalmazza meg.) A 12. §, a 4. § n) pontjában írt értelmező rendelkezésekben foglaltak szerint alkalmazható.

IV. Fejezet

Bűnmegelőzési ellenőrzés

A 13-14. §-hoz

A törvény 13. §-a az Rtv. 35. § (1) bekezdésben foglalt eddigi szabályokat - kisebb módosítástól eltekintve - valójában érintetlenül hagyja. Ez azt jelenti, hogy a bűnmegelőzési ellenőrzés elrendelésére irányadó alapvető szabályok, s annak filozófiája, jogalapja végül is nem változik.

Az Rtv. 35. § (2)-(3) bekezdését a törvény mellőzi főként azért, mert a (2) bekezdésben írt eljárási szabályok a gyakorlati alkalmazásra kellő útmutatást nem adtak.

A törvény 14. §-ával megteremtett Rtv. 35/A-35/C. paragrafusok részletes eljárási szabályokat tartalmaznak. Ezek már meghatározzák a bűnmegelőzési ellenőrzés kezdeményezésének rendjét, feltételeit, s pontosan megjelölik a döntést hozó személyét.

A törvény szerint a Rendőrség pusztán kezdeményezné a bűnmegelőzési ellenőrzést, ugyanakkor a döntés jogosultságát - jórészt garanciális megfontolásokból - a börtönviszonyokat, s kiváltképpen az elítélt magatartását ismerő büntetés-végrehajtási bíró kezébe adná. A büntetés-végrehajtási bíró számára a büntetések és intézkedések végrehajtásáról szóló 1979. évi 11. tvr. állapítja meg az eljárási szabályokat. A bíró ilyen irányú eljárását a törvénynek a Bv. tvr.-t módosító 81. §-a alapozza meg.

A törvény szerint [14. § (3) bek.] a bűnmegelőzési ellenőrzés végrehajtása során az Rtv.-ben meghatározott nyílt- és bírói engedélyhez nem kötött titkos információgyűjtés módszerei egyaránt alkalmazhatók. Már önmagában az eljárás menete - nevezetesen az, hogy a bűnmegelőzési ellenőrzést a bíróság rendeli el - garanciát nyújt az egyén jogainak védelmére; a fellebbezés biztosításának lehetősége pedig e garanciát fokozottabbá teszi.

Az Rtv. 35/C. § (1) bekezdésének rendelkezései [14. § (3) bek.] az érintettnek a társadalomba való zavartalan beilleszkedését segíti elő, amikor kimondja: az ellenőrzés végrehajtása során törekedni kell arra, hogy arról a célszemély környezete lehetőleg ne értesüljön.

A törvény 74. §-a az Rtv. 101. § (1) bekezdésének h) pontját módosítja annak érdekében, hogy a belügyminiszter a bűnmegelőzési ellenőrzés elrendelésével kapcsolatos részletszabályokat is kidolgozhassa.

A bűnmegelőzési ellenőrzés elrendelése persze nem zárja ki a hatályos büntető- anyagijogi és büntetés-végrehajtási jogszabályok alkalmazását. Ezért a Btk. 82. §-ában nevesített pártfogó felügyelet elrendelése nem érinti a bűnmegelőzési ellenőrzés elrendelését, de ugyanez fordítva is megállapítható.

A pártfogó felügyelet elrendelése esetén az előírt magatartási szabályok alkalmasak arra, hogy az ellenőrzés alá vont irányításával, nevelésével elősegítik annak megakadályozását, hogy ismételten bűncselekményt kövessen el, és segítséget nyújtsanak a társadalomba való beilleszkedéséhez, az ehhez szükséges szociális feltételek megteremtéséhez.

V. Fejezet

Idegenrendészeti és menekültügyi szabályok

A 15. §-hoz

A 15. § (1) bekezdésében foglalt rendelkezés kiegészíti az Idtv.-ben a vízumkérelem megtagadása alapjául szolgáló okokat, elsősorban a szabálytalan bevándorlás megakadályozása érdekében.

A 15. § (2) bekezdése bővíti a vízumkiadó hatóságok körét a Belügyminisztérium kijelölt szervével.

A 15. § (3) bekezdésében foglalt rendelkezés új alapokra helyezi a munkavállalás vagy más adóköteles jövedelemszerző tevékenység folytatása céljából történő beutazás szabályait. A jövedelemszerzési vízumkérelem engedélyezését az önálló vállalkozók esetében szigorú feltételek teljesítéséhez köti, amely alól - nemzetközi szerződésben foglaltak alapján - csak az Európai Unió polgárai mentesülnek.

A 16. §-hoz

A 16. §-ban foglalt rendelkezés az Idtv. szabályait az ideiglenes vagy huzamos tartózkodási engedély visszavonásának lehetőségével egészíti ki. Az Idtv. ugyanis csak a kiutasítással összefüggésben teszi kötelezővé az ilyen engedélyek visszavonását. Lehetnek azonban olyan esetek, amikor nem szükséges a külföldi kiutasítása, azonban az ország elhagyására való kötelezés - tekintettel arra is, hogy a tartózkodási feltételekkel nem rendelkezők potenciális veszélyt jelenthetnek a közbiztonságra -, mégis indokolt.

A 17. §-hoz

Az Idtv. a bevándorlási engedély visszavonását jelenleg csak a kiutasítással összefüggésben teszi lehetővé. Indokolt, hogy a kisebb súlyú jogsértések esetén a bevándorlási engedélyt akár önálló intézkedésként is visszavonhassák a hatóságok; az ilyen intézkedés - a jogsértés súlyának megfelelően - egyébként lényegesen kisebb joghátránnyal jár a külföldire nézve.

A 17. § (1) bekezdés b) pontja szerinti rendelkezés a bevándorlási engedély visszavonását kizárja olyan külföldiek tekintetében, akik folyamatosan Magyarországon laknak és akiknek az esetében az állandó tartózkodásra jogosító személyazonosító igazolvány kiadásától számítva 5 év már eltelt. Esetükben a fokozottabb jogi védelmet a huzamosabb időt feloldó integrálódásuk indokolja.

A 18. §-hoz

A 18. § pontosítja, illetve kiegészíti az Idtv.-nek a beutazási és tartózkodási tilalom elrendelésére vonatkozó szabályait. A tapasztalatokból kiindulva az Idtv. 23. §-a (1) bekezdésének d) pontja szerint nemcsak a beutazás, hanem a kiutazás szervezőjét, segítőjét is indokolt szankcionálni. Az illegális határátlépések jelentős része ugyanis más országok irányába kifelé történik. Az Idtv. 23. §-a (1) bekezdésének új f) ponttal történő kiegészítése pedig hiányt pótol azáltal, hogy a beutazásra és tartózkodásra vonatkozó tilalom érvényesítését nemzetközi kötelezettségvállalás alapján is lehetővé teszi.

A 19. §-hoz

A 19. §-ban foglalt rendelkezés más szervek mellett a Belügyminisztériumot is feljogosítja a beutazási és tartózkodási tilalom elrendelésére.

A 20. §-hoz

A 20. §-ban foglalt rendelkezés azt célozza, hogy ne csak a Rendőrség, hanem más idegenrendészeti hatáskörrel rendelkező szerv is ellenőrizhesse az Idtv. szabályainak megtartását. Az ellenőrzés fontos eszköze a jogsértések felfedésének, ezért indokolt, hogy pl. a közigazgatási hivatalok is kapjanak jogosultságot az illetékességi területükön tartózkodó bevándorló külföldiek életvitelének figyelemmel kísérésére. A rendelkezés a magánlakásba, illetve magánterületre történő belépés jogát azonban továbbra is csak a rendőr számára biztosítja.

A 21-28. §-hoz

A Btk.-nak a kiutasításra vonatkozó, módosult rendelkezéseire és a szabálysértésekről szóló törvényjavaslatban foglaltakra (a kiutasítás intézkedésként történő elrendelése) tekintettel jobbára az egyes jogintézmények elhatárolása és a végrehajtással összefüggő feladatok pontos meghatározása érdekében indokolt módosítani az Idtv. kiutasításra vonatkozó szabályait.

A 29. §-hoz

A kijelölt helyen való tartózkodás elrendelésének szabályaival összefüggésben szükséges és indokolt az Idtv.-ben az idegenrendészeti őrizettel kapcsolatos rendelkezés módosítása is. A 29. §-ban foglalt rendelkezés a szervezett bűnözéssel összefüggésbe hozható bűncselekményt elkövető és ezért kiutasított külföldivel szemben az idegenrendészeti hatóság számára kötelezővé teszi az idegenrendészeti őrizet elrendelését. Az elmúlt év bűnügyi történései azt bizonyítják, hogy a bűncselekményekért kiutasított külföldiek egy része a szabadságvesztés büntetés letöltését követően a kiutasítás végrehajtási feltételeinek megteremtéséig számára kijelölt kötelező tartózkodási helyet engedély nélkül elhagyja és gyakran - esetenként bűnszövetkezet tagjaként - további súlyos bűncselekményt követ el. A szigorító jellegű rendelkezés beépítése az Idtv.-be ezért a megelőzést is szolgálja.

A 29. § kiegészíti az Idtv.-ben az őrizet elrendelésére vonatkozó rendelkezéseket azzal, hogy a súlyosabb bűncselekmények elkövetőivel szemben az idegenrendészeti őrizet elrendelése kötelező.

A 29. § maximálja továbbá az idegenrendészeti őrizet időtartamát. Előírja, hogy az őrizetet azonnal meg kell szüntetni, ha az elrendelés oka megszűnt vagy, ha az elrendeléstől számítva 18 hónap eltelt. Az utóbbi megszüntetési ok esetében a külföldi számára kötelező tartózkodási helyet kell kijelölni.

A 30. §-hoz

Az Idtv. az idegenrendészeti őrizet végrehajtásáról jelenleg úgy rendelkezik, hogy azt az elrendelő döntése szerint rendőrségi fogdában, kivételesen büntetés-végrehajtási intézetben kell végrehajtani. A jogsértő külföldiekkel szembeni eljárások szigorítása következtében feltehetően növekedni fog az idegenrendészeti őrizet elrendeléseinek a száma. A rendőrségi fogdák telítettsége miatt az idegenrendészeti hatóságok számára már jelenleg is gondot okoz az őrizet végrehajtási helyének kijelölése. Indokolt ezért, hogy az idegenrendészeti őrizet végrehajtásának büntetés-végrehajtási intézetben történő kijelölése ne csak kivételes lehetőség legyen.

A 31. §-hoz

A közösségi szállást a külföldiek az Idtv. rendelkezése szerint az elrendelő szerv által megállapított feltételekkel elhagyhatják. A tapasztalatok szerint a külföldiek közel fele ezzel a lehetőséggel visszaél, tiltott határátlépést követ el, illetőleg, a hatóság elől elrejtőzve akadályozza a vele szembeni idegenrendészeti eljárás lefolytatását. A közösségi szállásról engedély nélkül eltávozó külföldiek egy része újra kapcsolatba kerül bűnszervezetekkel, amelyek segítséget nyújtanak számukra a további jogsértések elkövetésében.

A közösségi szálláson tartózkodó külföldiek jelentős része nem rendelkezik olyan okmánnyal, amelynek alapján személyazonosságuk megállapítható lenne. A tapasztalatok azt mutatják, hogy ezen külföldiek többsége nem is érdekelt abban, hogy a személyazonosság megállapítása során a hatósággal együttműködjön. Gyakori eset, hogy valótlan adatok közlésével próbálják meg a személyazonosság tisztázását megakadályozni.

Gondot okoz az is, hogy - számos esetben - a kiutasítás a szükséges feltételek megteremtése ellenére sem hajtható végre, figyelemmel arra, hogy a külföldiek a közösségi szállás elhagyására vonatkozó lehetőséggel élve a szállásra egyszerűen nem térnek vissza, kivonva ezzel magukat a végrehajtás alól.

Mindezekre tekintettel indokolt, hogy a törvény az ilyen külföldiek esetében korlátozza és csak rendkívüli méltánylást érdemlő esetekben tegye lehetővé a kötelező tartózkodási hely elhagyásának engedélyezését.

A 32. §-hoz

A 32. §-ban foglalt rendelkezés megállapítja a közösségi szálláson elrendelhető kötelező tartózkodás maximális időtartamát. Ha az elrendeléstől számítva 18 hónap eltelt, a külföldi számára más tartózkodási helyet kell kijelölni; ez esetben a hatóság gondoskodási kötelezettsége megszűnik, a továbbiakban a megélhetés és a lakhatás feltételeit a külföldinek önmagának kell megteremtenie.

A 32. §-ban foglalt rendelkezés biztosítja továbbá azon külföldiek számára a tartózkodás lehetőségét, akik esetében a kiutasítás vagy a visszairányítás nem nekik felróható okból hiúsult meg. Az integrálódás elősegítése érdekében a jogszabály lehetőséget biztosít arra, hogy az ilyen helyzetű külföldiek munkavállalásához a hatóság hozzájáruljon, feltéve, hogy a külföldi egyébként jogkövető magatartást tanúsít.

A 33-34. §-hoz

A 34. §-ban foglalt rendelkezés pontosítja az Idtv.-nek a határozatok kihirdetésére vonatkozó szabályait. A joggyakorlatban felmerült problémák kiküszöbölése, az eljárás egyszerűsítése érdekében a módosítás jobbára azt célozza, hogy az ismeretlen helyen tartózkodó külföldivel szemben is lehessen alkalmazni a határozatok jogerőre emelkedésétől érvényesíthető intézkedéseket.

A 35. §-hoz

A 35. §-ban foglalt rendelkezés kiegészíti az Idtv.-nek a külföldieket szállító közforgalmú közlekedési eszköz üzemeltetőjének felelősségére vonatkozó szabályait, megfelelő összhangot teremtve ezzel a Schengeni Egyezményben foglaltakkal.

A 36. §-hoz

Az Idtv.-ben a jogsértő külföldiekkel szemben alkalmazandó szigorító jellegű intézkedésekkel való összhang megteremtése érdekében indokolt a menedékjogról szóló 1997. évi CXXXIX. törvény módosítása is. A 36. § (1) bekezdésében foglalt rendelkezés azt célozza, hogy a külföldiek ne élhessenek vissza a menedékjogi szabályokban biztosított lehetőségekkel abból a célból, hogy a velük szemben indult idegenrendészeti eljárás lefolytatását megakadályozzák.

A 36. § (2)-(3) bekezdéseiben foglaltak a külföldi jogainak védelme érdekében fontos garanciális szabályokat tartalmaznak.

VI. Fejezet

A személyes adatok kezelésével összefüggő szabályok

A 37. §-hoz

Az információ-technológia fejlődése következtében az elmúlt időszakban egyre inkább elterjedtek az olyan eszközök, amelyek a bűnüldöző szervek információszerző tevékenységét jelentősen segíthetik; ugyanakkor jelentős számú olyan személy is látókörbe kerül, aki a konkrét üggyel nincs kapcsolatban. Noha indokolt ezeknek az eszközöknek a használatát lehetővé tenni a bűnüldöző szervek számára, ugyanakkor meg kell teremteni az így látókörbe került személyes adatok védelmének garanciális szabályait is. Már az adatvédelmi biztos ajánlása is rámutatott arra, hogy a Rendőrség közterületen, közbiztonsági célból úgy helyezhet el kamerát, hogy ez az állampolgárok számára nyilvánvalóan észlelhető legyen és elhelyezéséről, annak működéséről tájékoztatni kell a lakosságot. Ugyanakkor - utalt rá az ajánlás - törvényben kell megteremteni az ilyen módon rögzített személyes adatok felhasználásának garanciáit.

Tekintettel arra, hogy a bűnmegelőzés és a bűnüldözés során - mint ahogy ezt más európai tapasztalatok is igazolják - ezek az eszközök nagy mértékben segítik a bűnüldöző szervek munkáját, indokolt az arra vonatkozó szabályokat beépíteni az Rtv.-be.

A 38-39. §-hoz

A fedett nyomozót - jószerint tevékenysége konspiráltságának biztosítása érdekében - el kell látni fedőokiratokkal; ezek valódiságát adott esetben bizonyítania kell. Lehetővé kell tenni ezért, hogy a Rendőrség bizonyos lakossági nyilvántartásokban fedőadatokat helyezzen el. Mind a fedett nyomozó kilétét, mind pedig a fedőadatokat és azok helyezését elrendelő okiratokat, valamint az elhelyezés tényét államtitokká kell minősíteni. Erre tekintettel vált indokolttá az Rtv. és az Ttv. vonatkozó rendelkezéseinek módosítása.

A személyes adatok védelméről és a közérdekű adatok nyilvánosságáról szóló 1992. évi LXIII. törvény 6. §-a lehetővé teszi a személyes adatok védelmével kapcsolatos jogosultságok korlátozását bűnüldözés és bűnmegelőzés céljából, e korlátozást azonban a törvényben egyértelműen ki kell mondani. Természetes, hogy a titkos információgyűjtés esetén az ilyen korlátozással szükséges élni, ugyanakkor lehetővé kell tenni, hogy az adatokat és információkat megismerhessék mindazok a hatóság részéről közreműködő személyek, akik feladatkörükben az információgyűjtéssel érintett ügyben eljárnak. Az egyre szorosabbá váló nemzetközi együttműködés során - megfelelő garanciák mellett - lehetővé kell tenni a titkos információgyűjtés során szerzett adatoknak a bűnüldöző szervek közötti nemzetközi átadását is.

A 40-41. §-hoz

A hatályos törvény lehetőséget biztosít arra, hogy a Rendőrség a titkos információgyűjtés során, a kétévi vagy ennél súlyosabb szabadságvesztéssel büntetendő szándékos bűncselekmény felderítése érdekében, ügyészi jóváhagyással adatokat kérhessen pénzintézettől, adóhatóságtól, szolgáltatást nyújtó távközlési szervezettől. Nem kérhet ilyen módon adatot a Rendőrség más adatkezelő szervektől, így a devizahatóságtól, az egészségügyi és a hozzá kapcsolódó adatot kezelő szervtől, a nyugdíjpénztártól, az üzleti titkot kezelő szervektől. A törvény az információgyűjtés lehetőségeinek e területekre történő kiterjesztésével a Rendőrség számára előmozdítja a bűncselekmények és elkövetői hatékonyabb felderítésének esélyeit.

A szervezett bűnözés elleni küzdelem feltételeit azzal is hatékonyabbá kívánja tenni a törvény, hogy szigorúbb és gyorsabb adatszolgáltatási kötelezettséget ír elő akkor, ha az ügy kábítószer-kereskedelemmel, terrorizmussal, illegális fegyverkereskedelemmel, pénzmosással, vagy szervezett bűnözéssel áll összefüggésben. Ezekben az esetekben - tehát a 4. § p-t) pontjaiban felsorolt konkrét bűncselekmények esetében - a törvény lehetővé kívánja tenni, hogy a titkos információgyűjtésre jogosult nyomozó szerv vezetője - az ügyész egyidejű értesítése mellett - az ügyész jóváhagyása nélkül kérhesse az üggyel összefüggő adatokat. Ugyanakkor, ha az ügyész megtagadná utóbb a jóváhagyását, a halaszthatatlan intézkedésként beszerzett adatokat haladéktalanul meg kell semmisítenie a hatóságnak.

A gyorsabb adatszolgáltatást, illetve más törvényekkel való összhangot szolgálja a törvénynek az a szabálya is, hogy az adatigénylést ezekben az esetekben haladéktalanul kell teljesíteni. (Az ügyész az Rtv. 68. §-ának (4) bekezdése, valamint 84. §-ának r) pontjában foglaltak alapján az ilyen adatigénylés törvényességét egyébként utólag is ellenőrizheti.)

A 42. §-hoz

E rendelkezés célja az, hogy jogszabály a Megelőzési Szolgálat (a továbbiakban: MSz) titkos információgyűjtő tevékenységét szabályozó normáit tegye kétségtelenné, elsősorban annak érdekében, hogy a szervezet a titkosnyomozási eszközök teljes körét is aggály nélkül alkalmazhassa. A feladataira tekintettel kívánatos az is, hogy az MSZ fedett nyomozókat éppúgy bevethessen, fedőintézményeket úgyszintén létrehozhasson, működtethessen.

Az Rtv. 75. §-a akként rendelkezik: a Rendőrség működését ellenőrző szerv a törvény VII. fejezetében körülírt különleges (!) eszközöket alkalmazhatja csupán; a bírói engedélyhez nem kötött titkosnyomozási eszközök alkalmazásáról ugyanakkor explicite már nem tesz említést. Ekként pedig jogilag aggályos, ha az MSZ ilyen eszközöket alkalmaz, annak ellenére, hogy a logikai jogszabályértelmezés eredményeként az MSZ ilyen irányú eljárása elvileg indokolható. Ha ugyanis a Rtv. a szigorúbb szabályokat következő különleges eszközök alkalmazását megengedi az MSZ számára, okkal vélelmezhető az, hogy a jogalkotó a kisebb kockázatot jelentő eszközök igénybevételének lehetőségétől sem kívánja megfosztani a szervezetet. E tekintetben ugyanakkor az Rtv. nem kétségtelen.

Figyelemmel arra, hogy a jogi anomália az Rtv. szabályait illetően mutatkozik, a módosítás igénye is a jogszabályt érinti. Ez pedig azt jelenti, hogy az MSZ titkosnyomozási eljárását kizárólag törvényalkotás útján lehet kétségtelenné tenni.

A 43-59. §-hoz

A Rendőrség elsősorban a bűnüldözési tevékenysége során eltérő jogi helyzetű személyek adatait kezeli. Az Rtv. hatályos rendelkezése nem tartalmaz konkrét rendelkezéseket arra nézve, hogy e személyi kör végül is kikre terjed ki. Indokolt ezért e szabályokat pontosítani. Mindemellett biztosítani kell a rendőrséggel együttműködők és a fedett nyomozók adatai kezelésének lehetőségét, meg kell határozni az adatkezelés határidejét is.

A hatályos törvény szerint a rendőrség a törvényben meghatározott feladatai teljesítése érdekében adatokat igényelhet az államigazgatási szervek által működtetett nyilvántartásokból. A gyakorlati munkában a rendőrség, illetve más nyomozó hatóságok és rendvédelmi szervek, továbbá a rendőrség nyomozó hatóságai, illetve az ügyészség és a bíróság közötti adattovábbítást bizonytalanná teszi, hogy a törvény nem rendelkezik a rendőrség által így megszerzett adatok továbbadásáról. Ezért a törvény lehetővé teszi, hogy a rendőrség az államigazgatási szervek által működtetett nyilvántartásokból megszerzett adatokat - a bűnüldözési adatkezelési rendszereiben kezelt adatokhoz hasonló feltételekkel - a törvényben meghatározott szerveknek továbbadhassa. Az adatvédelmi garanciákat a törvény változatlanul biztosítja.

A Rendőrség bűnüldözési feladatainak eredményes ellátása érdekében elengedhetetlen, hogy a bűnüldözési adatkezelési rendszereit egymással, valamint más adatkezelési rendszerekkel összekapcsolja. Ez az összekapcsolási lehetőség azonban a bűnüldöző szervek számára minőségileg új helyzetet nem teremt. Az összekapcsolására ugyanis csak a személyes adatok védelméről és a közérdekű adatok nyilvánosságáról szóló 1992. évi LXIII. törvény előírásainak betartásával kerülhet sor. Így tehát az összekapcsolás nem parttalan; csak akkor van rá lehetőség, ha konkrét ügy felderítése érdekében az feltétlenül szükséges - ha tehát fennáll a jelzett törvényben megszabott célhoz kötöttség követelménye.

A titkos információgyűjtésre felhatalmazott hatóságok a rájuk vonatkozó külön törvényekben foglalt feltételek esetén jogosultak a bűncselekmények felderítése során az adótitokhoz való hozzáférésre. A Rendőrség titkos információgyűjtésre jogosult nyomozó szervének vezetői az Rtv. 68. §-ában meghatározottak szerint két évi szabadságvesztésnél enyhébb büntetéssel fenyegetett szándékos bűncselekmény, gondatlan bűncselekmény felderítéséhez nem igényelhetik az adótitok kiszolgáltatását. Két évi szabadságvesztéssel, vagy ennél súlyosabb büntetéssel fenyegetett szándékos bűncselekmény felderítéséhez - halaszthatatlan intézkedésként - az ügyész jóváhagyásával, kábítószer-kereskedelem, terrorizmus, illegális fegyverkereskedelem, pénzmosás vagy szervezett bűnözés felderítéséhez az ügyész jóváhagyása nélkül igényelhetik az adótitok kiszolgáltatását. A hatáskörükbe tartozó bűncselekmények felderítése során ugyanezen feltételek szerint jogosultak adatigénylésre a Vám- és Pénzügyőrség, illetve a Határőrség titkos információgyűjtésre felhatalmazott nyomozó hatóságai is, mert e szervek titkos információgyűjtő tevékenységére a Rendőrségről szóló törvény rendelkezéseit kell alkalmazni. (Az APEH nyomozószervének eljárására külön jogszabály rendelkezései irányadók.)

A bírói engedélyhez nem kötött titkos információgyűjtés során a bűnüldözési szervek több alkotmányos alapjogot is sérthetnek. (Így pl. a titkos megfigyelés, a környezettanulmány esetén az emberi méltósághoz, a magántitok védelméhez való jogot.) Az ún. „operatív szakban” nincs minden eljárásra kiterjedő kötelező ügyészi kontroll. A jelen jogszabálymódosítással tehát nem történik más, mint az, hogy valamely alkotmányos alapjog - nevezetesen a személyes adatok védelméhez fűződő jog - a már jelzett többi alapjoggal azonos „sorsra” jutott: ti. ezen alapjog tekintetében is a hivatkozott alapjogokat érintő közhatalmi kontroll érvényesülne, s nem több.

A szervezett bűnözés elleni hathatósabb fellépést szolgálja a törvénynek az a rendelkezése, amely szerint haladéktalanul kell kiszolgáltatni a kért adatokat, ha azok szervezett bűnözéshez tartozó bűncselekmények felderítésével, nyomozásával vannak összefüggésben.

Ugyanezeknek az elveknek az egységes érvényre juttatását célozzák a törvénynek az üzleti titokkal, a biztosítási titokkal, a devizatitokkal, a távközlési titokkal, valamint a pénztár-titokkal kapcsolatos módosításokra és kiegészítésekre vonatkozó rendelkezései.

A törvény a bűnüldözés hatékonyabbá tétele érdekében a nyomozó hatóságoknak, valamint a nemzetbiztonsági szolgálatoknak ingyenes, on-line hozzáférési jogosultságot biztosít a csoportosított cégadatokhoz, figyelemmel arra, hogy törvényben meghatározott feladataik teljesítéséhez rendszeresen nagy mennyiségű cégadatra van szükségük.

A hatályos törvény előírja a védett kulturális javak közhiteles nyilvántartását, és szabályozza annak hozzáférhetőségét. A törvény azzal kívánja javítani a kulturális javak védelmének feltételeit, hogy a bűnüldöző és igazságügyi hatóságok számára biztosítja a nyilvántartásban kezelt adatokhoz való teljes körű hozzáférhetőséget.

1999. január 1-jén lépett volna hatályba az ingatlan-nyilvántartásról szóló új törvény, amely lehetővé tenné, hogy az igazságszolgáltatási, a bűnüldöző hatóságok, valamint a nemzetbiztonsági szolgálatok természetes személyazonosító adatok és a személyi azonosító alkalmazásával adott tulajdonos valamennyi ingatlanát a számítógépes ingatlan-nyilvántartásban lekérdezzék.

Figyelemmel arra, hogy a törvény későbbi időpontban léphet hatályba, a törvény az ingatlan-nyilvántartásról szóló hatályos törvényerejű rendelet módosításával addig is biztosítja e hatóságok számára a természetes személyazonosító adatok, valamint a személyi azonosító alapján történő adatigénylést.

A Vám. tv.-t módosító 42. § jogpolitikai indokairól az általános indokolásban már szó esett. A vámszervek jelen törvényben megfogalmazott új adatkezelési szabályai valójában az Rtv. vonatkozó normatíváit tükrözik.

VII. Fejezet

Titokvédelmi rendelkezések

A 60. §-hoz

Az államtitokról és a szolgálati titokról szóló 1995. évi LXV. törvény szerint az MSZ vezetőjének nem volt minősítési jogköre, illetve az államtitokköri jegyzék a különös adatfajták körében nem tartalmazta az MSZ államtitokká minősíthető adatfajtákat. A minősítési jogosultság hiányában így az MSZ vezetője a szolgálati titokkört sem határozhatta meg.

Miután a hivatkozott törvény 6. §-a (3) bekezdése szerint a minősítésre jogosult (jelen esetben a miniszter) jogkörét legfeljebb csak helyettes államtitkári szintre delegálhatta, ez a probléma belső szabályzatban (pl. az SzMSz-ben) nem volt megoldható.

Indokoltnak tűnik ezért a Ttv. 6. §-ának (1) bekezdése q) pontjában szereplő felsorolás kiegészítése az MSZ vezetőjének személyével; a Ttv. 6. §-ának (1) bekezdés q) pontját ilyen tartalommal végül is az Adó- és Pénzügyi Ellenőrzési Hivatal egyes feladatairól szóló 1998. évi XCIII. tv. fogalmazta meg, egészítette ki. Ennek folytán a törvény mellékleteként kiadott államtitokköri jegyzék különös adatfajtáit is célszerű kiegészíteni az MSZ adatkörével. E kodifikációs feladat is törvényalkotási tárgykör.

A Ttv. mellékleteinek 48., illetve a 137/E. pontjában írt rendelkezéseket érintő módosításokat a fedőintézmények jogelődjeként tekinthető fedővállalkozásokhoz kapcsolódó Rtv. módosítások indokolták.

-----STARTING---POINT---VEGE---

ZÁRÓ RENDELKEZÉSEK

VIII. Fejezet

Hatályba léptető és átmeneti rendelkezések

A 61-63. §-hoz

A törvény - fő szabály szerint - a kihirdetését követő második hónap első napján lép hatályba. Ez alól kivételt többnyire egyes idegenrendészeti, a szabálysértési hatóság által elrendelt kiutasításra vonatkozó rendelkezések [15. § (2) bek., 19. § (1) bek., 74. § (2) bek., 26. § (4) bek. 2. mondat] képeznek.

E törvény léptetné hatályba a büntetőeljárásról szóló 1998. évi XIX. törvénynek az Rtv.-t módosító rendelkezéseit is. E korábban kihirdetett szabályokat ugyanakkor némiképp módosult tartalommal lépteti életbe a törvény.

A 61. § (5) bekezdésében írt rendelkezést a hatályos és az új Be. egyes fogalmai közötti eltérés indokolta.

A módosuló szabályok között a 63. § az új Be.-nek már kihirdetett, ámde hatályba még nem lépett, az Rtv.-t módosító egyes szabályait módosítja akként, hogy a mintavásárlást az informátor és a bizalmi személy részére is engedni kívánja. E módosítás indoka az, hogy az ilyen titkos ügyletek lebonyolítását jórészt a nyomozószervekkel titkosan együttműködők végeznék, s csupán kisebb hányadban a fedett nyomozók.

Számítanunk kell ui. arra, hogy a nyomozószervek viszonylag gyorsan élnek majd a felderítés eme eszközével, módszerével; a fedett nyomozók száma pedig relatíve kicsi lesz. A megoldást garanciális okok sem tennék aggályossá, lévén, hogy az informátor (bizalmi személy) bevetésére az ügyész engedélyével, az ügyészi kontroll mellett kerülhetne sor.

A módosítás megalapozottságát erősíti a széleskörű, ilyen tartalmú nemzetközi gyakorlat is.

Szükségessé vált egyben a fedett nyomozó jogintézményének értelmezése is. A különleges felhatalmazással rendelkező fedett nyomozó igénybevétele ugyanis olyan veszélyes üzemnek tekinthető, amely mellőzhetetlenné teszi az ilyen nyomozó jogi ismérveinek rögzítését. A törvény kétségtelenné teszi, hogy fedett nyomozónak a Rendvédelmi Szervek azon hivatásosai tekinthetők, akik a titkos információgyűjtés keretében személyüket, kilétüket leplezve tevékenykednek. Más ismérvet nem követel meg a törvény.

A 62. § (3) bekezdése az önkormányzatok részére ad rendeletalkotási felhatalmazást annak érdekében, hogy az e törvényben nem szabályozott, ámde általuk szabályozni jogosult kérdéseket a helyi viszonyoknak megfelelően rendezhessék. Így nyílhat lehetőségük a védett övezetek számának növelésére, a prostitúció tömeges megjelenése tartalmi követelményeinek meghatározására, a zóna kijelölése szabályainak megfogalmazására.

A 61. § (7)-(8) bekezdéseihez

Az Rtv. 90. § (1) bekezdés c) pontja hatályon kívül helyezését indokolja, hogy 2001. január 1-jétől a körzetközpont illetékességű okmányirodák valamennyi közúti közlekedési okmány ellátással kapcsolatos feladatot átveszik a rendőrségtől.

Az Rtv. 90. § (3) bekezdésének 2000. január 1-jétől történő hatályon kívül helyezését indokolja, hogy az abban meghatározott adatszolgáltatási kötelezettséget nem a rendőrség, hanem a közúti közlekedési nyilvántartást vezető szervek teljesítik.

A 64. §-hoz

A módosítás a korábban hatályos általános bírságmaximumot (ötvenezer Ft) a kétszeresére emeli, felemeli egyúttal az önkormányzati rendeletben megállapítható szabálysértések maximumát is.

Az általános bírságmaximum megnövelése akkor jelenti a szankció tényleges szigorítását, ha az egyes tényállásokhoz fűzött speciális maximumok is megemelkednek. A módosítás ennek megfelelően valamennyi, a törvényben szereplő tényállásnál a kétszeresére emeli a bírságtételeket.

A módosítás egyszerre két célnak törekszik megfelelni:

a) egyrészt figyelembe veszi a legutóbbi bírságemelés (1993) és a törvényjavaslat várható hatálybalépése között eltelt hét év inflációs hatását, amely időszak kb. 140%-os értékcsökkenéssel járt;

b) másrészt beleilleszkedik abba a társadalmi támogatást élvező büntetőpolitikai (rendészeti) koncepcióba, amely - elsősorban a garázda jellegű, közrend elleni jogsértések esetén - a meglévőnél szigorúbb felelősségrevonási gyakorlatot lát szükségesnek.

A törvény további előnye lehet, hogy az új szabálysértési törvény hatálybalépése előtt mód van arra, hogy a szigorúbb szankciórendszer mintegy „levizsgázzon”, mind a jogalkalmazói szféra, mind pedig a társadalmi közvélemény előtt, s így a jogalkotó hasznosítható tapasztalatokat szerezhessen.

A végrehajtás lehetetlenné válásának megakadályozását szolgálja az Sztv. 18.-ának módosítása, amely - az Alkotmánybíróság 63/1997. (XII. 12.) AB határozatának (a továbbiakban: határozat) megfelelően - a pénzbírság elzárásra történő átváltoztatását bírói hatáskörbe utalja, s az ezzel összefüggő eljárási szabályokról rendelkezik.

Magyarországon 1997-ben megközelítően hetvenezer ügyben került sor átváltoztatásra. Az AB határozat szerint valamennyi „elzárásos” ügyet - az elkövető nyilatkozatától függetlenül - bíróság elé kell vinni.

Tekintettel azonban az AB határozatban foglalt követelményekre, a bíróságnak nemcsak az adott ügy végrehajtási szakaszának törvényességi felülvizsgálatát kell elvégezni, ahogyan ezt az Sztv. eddig is előírta, hanem - külön bizonyítási cselekmények nélkül - az alapügy tény- és jogkérdéseire is ki kell terjednie a felülvizsgálatnak.

A bírságtételek megemelése a helyszíni bírság összegét is érinti: a minimum a kétszeresére, a maximum a jelenleginek az ötszörösére emelkedik.

A 65-67. §-hoz

A Sztv.-ben megjelenő új norma keret-jellegű tényállást rögzít: a diszpozíció tartalmát a törvényben foglalt szabályok töltik ki. E tilalom a törvény felhatalmazása alapján az önkormányzat rendeletéből is fakadhat.

Az Sztv. 92. §-ának (2) bekezdésében írt elkövetési magatartásokhoz súlyosabb jogkövetkezményeket fűz a törvény: a kiskorúak egészséges erkölcsi fejlődéséhez, a közegészséghez, illetve a közrendhez ugyanis fokozott társadalmi érdek fűződik.

A kliens védett övezetben történő ajánlattételének, a prostituált, illetve ilyen ajánlatának elfogadása tilalmát az Sztv. 92/A. § fogalmazza meg (66. §); ennek következménye a neki megfelelő szabálysértési tényállás megfogalmazása.

A 67. §-ban rögzített tényállás a prostituált saját, illetve mások szexuális szolgáltatásának, közvetítésének bármilyen formában történő felkínálását, hirdetését fenyegeti, de éppúgy jogellenesnek nyilvánítja az ilyen cselekményekben történő bármilyen, a szolgáltatás-közvetítés felkínálásában, hirdetésében segítségül szolgáló magatartásváltozatokat is.

A szabálysértés tehát mind a saját szolgáltatását közvetítő prostituáltat, továbbá a kerítőt, mind pedig a sajtótevékenységet folytató, illetve egyéb tájékoztatást, hír- vagy műsorszolgáltatást nyújtó szervezetnek a szexuális szolgáltatást megjelenítő híradásainak helyet, lehetőséget adó munkatársait is büntetni rendeli.

A cselekmény akkor befejezett, ha a hirdetést tartalmazó időszaki lap, könyv, szórólap, egyéb szöveges kiadvány stb. hozzáférhetővé, s így tartalma megismerhetővé válik ezek címzettjei számára vagy a rádió- vagy a televízióműsor sugárzása megtörtént.

A prostituált szexuális szolgáltatása hirdetésének, reklámozásának tilalmát annak közerkölcsöt (közszemérmet) sértő hatása indokolja; e szigorú szabályozást mindenekelőtt az újságot olvasó, a rádiót hallgató, televíziót néző kiskorúak egészséges, zavarmentes erkölcsi fejlődéséhez fűződő társadalmi érdek teszi mellőzhetetlenné.

A 68-82. §-hoz

Az Rtv., a Hőr. tv., illetve a Vám. tv. nem tartalmaz explicit rendelkezést arra vonatkozóan, hogy az érintett miniszterek az általuk irányított (felügyelt) rendvédelmi szervek gazdálkodása tekintetében célszerűségi és eredményességi ellenőrzést végezhessenek.

Noha a miniszterek lehetőségét az Rtv. 5. §-ának (1) bekezdése c) pontjában, a Hőr. tv. 25. §-ának (1) bekezdése j) pontjában, valamint a Vám. tv. 174. §-ának (2) bekezdésében írott rendelkezések implicite biztosítják, e konkrét jogosultság megjelenését éppen a szabályozott titkosnyomozási eszközök, mindenekelőtt ezen eszközök alkalmazásával összefüggő pénzügyi-gazdálkodási megfontolások tették mellőzhetetlenné. A fedőintézmények létrehozása, fenntartása fedezetét ui. a központi költségvetésnek a BM-et és a PM-et érintő működési költségvetésében meghatározott forrás terhére lehet biztosítani, elkülönítetten kezelni; a fedőintézmények működési költségeinek fedezetét tehát az érintett minisztériumok biztosítják majd a költségvetés éves tervezése során. A miniszterek joga pedig nem vitatható el a tekintetben, hogy a minisztériumok által - többek között - az e célok megvalósítását szolgáló költségfedezet különleges felhasználásának célszerűségét, hatékonyságát pénzügyi-gazdálkodási szempontból (s nem pedig a bűnüldözési szempontok által vezérelten) ellenőrizhessék.

Az Rtv. 68/D. §-a szerint tehát a fedőintézmények speciális működési kiadásainak felhasználását az arra hivatott külső szerv kizárólag törvényességi szempontból ellenőrizheti, ugyanakkor e külső ellenőrzés a pénzfelhasználás, a működés célszerűségét, eredményességét - jórészt konspirációs okokból - már nem vizsgálhatja. A norma azonban - az Rtv. 5. § (1) bekezdés c) pontjára utalással - kivételként említi a belügyminiszternek a Rendőrség gazdálkodása tekintetében végezhető ilyen irányú ellenőrzését. E rendelkezés a pénzfelhasználás külső kontrollját szolgálja.

A törvény 74. §. (1) bekezdése és a 77. § (1) bekezdésében írt módosítások utolsó mondatai a Határőrség és a Vám- és Pénzügyőrség által üzemeltetett fedőintézmények esetében is ugyane szabályt teszik követendővé.

A 70. §-ban írottakat az új Be.-nek az Rtv.-t módosító, a titkos információgyűjtés eszköztárát gazdagító szabályai tették indokolttá. A 70. § tehát az 1998 márciusában elfogadott új Rtv.-beli szabályokhoz való harmonizációt szolgálja.

A Hőr. tv. 25. §-ának hatályos j) pontja a miniszter jogkörének taglalásakor a miniszternek a Határőrség költségvetési gazdálkodása feletti felügyeleti jogosultságáról tesz említést. Ugyanakkor - a Rendőrség vonatkozásában - az Rtv. 5. §-ának c) pontja, illetve - a Vám- és Pénzügyőrség tekintetében - a Vám. tv. 173. §-ának (1) bekezdése a miniszter felügyeleti joga mellett az irányítás jogosultságait is explicite rögzíti. Az nyilvánvaló, hogy a Rendőrség, a Vám- és Pénzügyőrség és a Határőrség költségvetési gazdálkodása feletti miniszteri jogosultság tartalma nem lehet eltérő: ti. nincs olyan ok, amely az egyes szervezetek tekintetében e jogosultság tartalmi különbségeit egyáltalán indokolhatná. A Hőr. tv. 25. §-a j) pontjának ilyen irányú, tehát a miniszter irányítási jogosultságát kimondó módosítását e megfontolások indokolják [74. § (1) bekezdése].

Az Rtv. - valamint az Rtv.-re visszautaló további szakági törvények - a Rendőrség, a Határőrség, a vámszervezet, az APEH nyomozószerve fedőintézményei létrehozásának, működésének legalapvetőbb, törvényi szabályozást igénylő normáit rögzíti csupán.

A létrehozható fedőintézmények köréről, létrehozásuk céljáról a fedőintézmények keretében szolgálatot teljesítők állomány- vagy munkaviszonyáról, a fedésben dolgozók jövedelme forrásának leplezéséről, a köztartozások teljesítésének speciális kérdéseiről, a fedőintézmény gazdálkodása ellenőrzésének szabályairól, a Rendőrség (Határőrség, vámszervezet) és a fedőintézmény közötti pénzügyi-elszámolási kapcsolatról, a profitorientált fedőintézmények gazdasági eredményeinek felhasználásáról, leplezéséről stb. a törvény - mint szabályozási tárgykörén kívül eső kérdésekről - már „hallgat”; e speciális végrehajtási szabályok a polgárokra nem tartozó kormányhatározat tárgykörét képezhetik.

Az új Be.-nek az Rtv.-t módosító 606. §-ának (12) bekezdése csupán a fedőintézmény létrehozása, működése részletes szabályainak kidolgozására ad felhatalmazást a Kormány számára. Kétségtelen azonban, hogy a törvényi felhatalmazásnak a fedett nyomozó igénybevételével összefüggő, igen sokrétű szabályalkotásra is ki kell terjednie; mindemellett más titkosnyomozási eszköz igénybevétele sem mellőzheti a részletes végrehajtási normák kidolgozását.

Ez utóbbi körbe tartozik - többek között - a titkos információgyűjtésben részt vevő és együttműködő személyek igénybevételének, a rendőri jelleg leplezésével folytatott információgyűjtésnek, a fedőokiratokkal és fedőintézményekkel kapcsolatos feladatoknak, a megfigyelésnek és az ellenőrzött szállításnak, az egyes csapdafajták alkalmazásának, a minta-, ál- és bizalmi vásárlásnak, a titkos együttműködési megállapodásoknak, a használó kérelmére történő telefonlehallgatásnak, az információvásárlásnak, a bírói engedélyhez kötött titkos információgyűjtésnek, valamint a titkos információgyűjtés költségszükségletét biztosító gazdálkodási tevékenységnek a gyakorlati végrehajtását meghatározó és az ahhoz kapcsolódó eljárási jellegű (pl. az engedélyezés eljárás-technikai kérdéseire koncentráló, a határidőkre vonatkozó stb.) részletszabályok megalkotása.

Tekintve, hogy a Be. ilyen felhatalmazást nem tartalmaz, e törvény nem nélkülözheti az ilyen normaalkotásra vonatkozó rendelkezést. A szabályozás lehetséges tárgyköreire tekintettel miniszteri utasítások (tehát jogszabálynak nem minősülő belső normák) kiadása indokolt.

Figyelemmel arra, hogy a határőrség - e törvény értelmében - különleges titkosnyomozási eszközöket is alkalmazhat, mellőzhetetlenné vált a belügyminiszter felhatalmazása a tekintetben, miszerint: a különleges eszközök és módszerek engedélyezésével, igénybevételével kapcsolatos szabályokat rendeletben állapítsa meg. Egyébként az Rtv., illetve a Vám. tv. - az érintett szervek vonatkozásában - ugyanilyen tartalmú normát rögzítenek.

E § nem hozható összefüggésbe a szervezett bűnözés elleni küzdelemmel. Az Rtv. módosítása kapcsán - egyidejű aktualitásuk folytán - vált részévé a jelen javaslatnak.

A módosítás indokai az alábbiak:

Az Rtv. 90/A. §-sal történő kiegészítése lehetővé teszi a közúti balesettel érintett és a biztosítóintézet számára, hogy a kárrendezéshez szükséges személyes és jármű adatokat a rendőrségtől igényelje. A kiegészítő rendelkezés ezen adatkör szolgáltatására feljogosítja a rendőrséget.

A 71. §-nak az Rtv. 94. §-át módosító rendelkezései a belső bűnmegelőzési és bűnfelderítő feladatokat ellátó Megelőzési Szolgálat (lásd az Rtv. 75 §-át módosító 40. §-t) kompetenciáját teszik kétségtelenné akként, hogy pontosan meghatározzák: milyen rendvédelmi szervek avagy e szerveket irányító ellenőrző szervezetek tekintetében végezhetik bűnfelderítő tevékenységüket. A módosítandó Rtv. 94. §-ának (2) bekezdése egyben meghatározza azokat a korlátokat, szempontokat is, amelyeket az MSz nem léphet túl, amelyeket - kompetenciája vizsgálatakor - feltétlen figyelembe kell venni.

A Határőrség titkosnyomozási tevékenységét bővítő, valójában a titkosnyomozási eszközök egészét átfogó, s azt a Határőrség számára - a kompetenciájába tartozó bűncselekmények felderítése érdekében - biztosító norma valójában azt az elvet fejezi ki, miszerint a nyomozószervek számára biztosítani szükséges mindazt az eszközt, amely a feladataik hatékony ellátásához végül is elengedhetetlen.

Az Rtv. jelenlegi szabályanyaga a Határőrségnek a Hőr. tv. hatálybalépését megelőző korlátozott nyomozóhatósági jogköréhez igazodott. A Határőrség nyomozási kompetenciájának kiteljesedésével ugyanakkor az Rtv. szabályai már nem fejezik ki az élet realitásait, nem elégítik ki a Határőrség nyomozó szerveinek eszközigényét. A 71. § (2) bekezdésében rögzített módosítás ezen anomália feloldását szolgálja.

Az iméntiekkel egyező elvet követi a jogalkotó azáltal, hogy a Vám- és Pénzügyőrség titkosnyomozási eszköztárát is teljes körűvé teszi (lásd a törvény 77. § (2) bekezdését). A különleges titkosnyomozási eszközök igénybevételét tudniillik nem csupán a jövedéki törvény hatálya alá tartozó termékekkel kapcsolatosan elkövetett cselekmények felderítése, bizonyítása teheti indokolttá, hanem gyakran más termékek vonatkozásában elkövetett bűnesetek vizsgálata sem mellőzheti e különös eszközök, módszerek bevetését. Nem korlátozható ezért a vámszervezet abban, hogy - nyilván az Rtv.-ben írt korlátokon belül - a különleges eszközöket is bevethesse indokolt esetben.

A törvény 79. §-ában írt, a Hsztv.-t módosító rendelkezéseket a határőrség, valamint a vám- és pénzügyőrség titkosnyomozási jogkörének szélesítése indokolja. A Hsztv. 261. és 262. §-aiban írt rendelkezések ugyanis - az e törvényt megelőző helyzetet tükrözve - csupán a rendőrség számára biztosították annak lehetőségét, miszerint a rendőr a hivatásos szolgálati viszonyának fenntartása mellett - szolgálati feladatként, a rendőrséghez tartozás leplezésével - más foglalkoztatási jogviszonyt létesíthessen avagy egyéb jövedelemszerző tevékenységet folytathasson. Ezért korábban a titkos információgyűjtés e különös eszközéhez fűződő speciális eljárási rendelkezéseket csupán a rendőr ilyen irányú tevékenységével kapcsolatosan lehetett alkalmazni.

A jelen törvény hatályosulása ugyanakkor a Hsztv. normáinak módosítását már elkerülhetetlenné tette.