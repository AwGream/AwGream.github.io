1993. évi CIV. törvény indokolása

az árak megállapításáról szóló 1990. évi LXXXVII. törvény módosításáról

-----STARTING---POINT---ALTALANOS---

A hatályos törvény a víz- és csatornaszolgáltatás díjának megállapítását a közlekedési, hírközlési és vízügyi miniszter hatáskörébe utalta.

A helyi önkormányzatokról szóló 1990. évi LXV. törvény az önkormányzatok tulajdonába adta - a regionális víziközmű létesítmények kivételével - a települési közműveket és kötelező jelleggel írja elő az önkormányzatoknak az egészséges ivóvízellátásról való gondoskodást és feladatukként jelöli meg a csatornázást. Az egyes állami tulajdonban lévő vagyontárgyak önkormányzatok tulajdonba adásáról szóló 1991. évi XXXIII. törvény a tulajdonba adás eljárásáról intézkedik. A víz- és csatornaszolgáltatást nyújtó összes közmű és műszaki rendszer 80%-a a tulajdoni átadások befejezésével önkormányzati tulajdonba kerül.

A javaslat abból indul ki, hogy az önkormányzatok az ivóvíz- és csatornaszolgáltatással összefüggő közműellátási feladataikat akkor végezhetik megfelelően, ha az ellátási felelősség és a létrehozott szolgáltató szervezeteik, illetve intézményeik működési költségeinek ellentételezéséhez szükséges ármegállapítási hatáskör egy kézben összpontosul. A gazdasági erőfölénnyel való visszaélés eredményesebben megakadályozható és az ellátáshoz fűződő közérdek az önkormányzatok szintjén jobban összehangolható, mintha a feladat egyik része minisztériumi hatáskörben maradna.

Mérlegelve a Balügyminisztérium és az érdekvédelmi szervezetek álláspontját, az ártörvény módosításának tervezete fokozatos - a tulajdoni kérdések rendezésének ütemében történő - jogkörleadást teszi lehetővé. Azok a települési önkormányzatok, amelyek ivóvízszolgáltatásának és szennyvízelvezetésének biztosítása még 1994. január 1-jén is állami tulajdonú víziközműből történik, a vagyonátadás jogerős és végrehajtható befejezéséig átmenetileg nem kaphatnak díjmegállapítási jogot.

A regionális vízműből szolgáltatott ivóvízért, illetőleg a regionális csatornamű használatáért fizetendő díjak megállapítása a közlekedési, hírközlési és vízügyi miniszter feladata marad. Ezt egyrészt a regionális víziközmű-létesítmények kizárólagos állami tulajdona, másrészt az a körülmény indokolja, hogy a regionális közművek nagy térségek szolgáltatási ellátását biztosítják. Az árakat ennek figyelembevételével - tehát nemcsak helyi érdekek mérlegelésével - kell kialakítani. Ebben a körben a felhasználók érdekeit az ármegállapító az érdekegyeztetés keretében figyelembe veszi.

Figyelemmel arra, hogy a regionális víziközművek nagy mennyiségben adnak át ivóvizet más víziközműveknek és mert az átvevő ellátási területének ivóvízszükséglete kielégítésében alapvetően meghatározó lehet az átvett ivóvízmennyiség, a regionális víziközműből történő vízátadás díját a közlekedési, hírközlési és vízügyi miniszter hatáskörébe javasoljuk adni. (1993. évben az ivóvízátadás 88,5%-a a regionális víziközművekből történik.) Az átadott víz hatósági árának megállapítása az átadó vízbázis átlagköltsége alapján történik.

Az önkormányzati tulajdonú víziközműből átadott ivóvíz díjában az átadó és az átvevő megállapodhat.

-----STARTING---POINT---RESZLETES---
-----STARTING---POINT---VEGE---

Annak érdekében, hogy az ármegállapítási hatáskör önkormányzatokhoz történő átadása ne okozzon zavarokat, szükség van olyan átmeneti rendelkezésre, amelyik lehetővé teszi, hogy a törvény hatálybalépése és az önkormányzatok ármegállapító rendelkezésének megjelenése közötti időszakban - de legfeljebb 1994. június 30-ig - a közlekedési, hírközlési és vízügyi miniszter által megállapított díjak érvényben maradjanak. Ezen időtartam alatt - a Közlekedési, Hírközlési és Vízügyi Minisztérium szakmai segítsége mellett - az érintett önkormányzatok felkészülhetnek az ármegállapítási hatáskörük érvényesítésére.