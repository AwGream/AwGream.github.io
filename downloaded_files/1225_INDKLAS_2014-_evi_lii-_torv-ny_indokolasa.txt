2014. évi LII. törvény indokolása

a Magyarország Kormánya és a Szaúd-Arábiai Királyság Kormánya között a kettős adóztatás elkerüléséről és az adóztatás kijátszásának megakadályozásáról a jövedelem- és vagyonadók területén, Rijádban, 2014. március 23. napján aláírt Egyezmény kihirdetéséről

-----STARTING---POINT---ALTALANOS---

Általános indokolás

A kétoldalú gazdasági kapcsolatok fejlődését nagymértékben elősegíti a jogilag megfelelően szabályozott gazdasági környezet. Az adóegyezmény megkötése kedvezőbb, áttekinthetőbb gazdasági és jogi hátteret biztosít mindkét szerződő fél befektetői számára, így az Egyezmény megkötésével a gazdasági kapcsolatok élénkülésére, a tőkebefektetések növekedésére számíthatunk.

A Magyarország Kormánya és a Szaúd-Arábiai Királyság Kormánya között megkötendő kettős adóztatás elkerüléséről szóló Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az Egyezmény hatálya a jövedelem- és vagyonadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását oly módon, hogy meghatározza, hogy az egyes jövedelemfajták tekintetében melyik szerződő félnek milyen körben van adóztatási joga.

Az Egyezmény a szerződő felek illetékes hatóságai számára megfelelő információcserére nyújt lehetőséget, biztosítja továbbá azt, hogy bármelyik szerződő fél egyeztető eljárás lefolytatását kezdeményezze a másik félnél, amennyiben úgy látja, hogy annak adóztatása nem felel meg az Egyezmény rendelkezéseinek.

Az Egyezmény tartalmát tekintve megfelel a nemzetközi gyakorlatnak, az OECD Modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

Az Egyezmény tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

-----STARTING---POINT---RESZLETES---

Részletes indokolás

A Szaúd-Arábiai Királysággal megkötött kettős adóztatás elkerüléséről szóló egyezmény alapvetően az OECD Modellegyezmény szabályait követi és megfelel a magyar szerződéskötési gyakorlatnak.

Az 1. §-hoz

Az Országgyűlés által az Egyezmény kötelező hatályának elismerésére adott felhatalmazásról rendelkezik.

A 2. §-hoz

Az Egyezmény kihirdetéséről rendelkezik.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény főbb rendelkezései a következők:

- 2. cikk: Az Egyezmény hatálya a jövedelem- és vagyonadóra terjed ki.

- 4. cikk: A nem természetes személyek belföldi illetőségét kettős illetőség esetén a tényleges üzletvezetés helye határozza meg.

- 5. cikk: Építkezési tevékenység esetében 6 hónap után keletkezik telephely, a szolgáltatás-nyújtás esetében pedig akkor, ha az meghaladja a 183 napot bármely tizenkét hónapos időszakban.

- 8. cikk: A hajózásból és légi szállításból származó nyereség a vállalkozás tényleges üzletvezetési helyének államában adózik.

- 10. cikk: Az osztalékra kivethető forrásadó maximum 5%.

- 11. cikk: A kamatra nincs forrásadó.

- 12. cikk: A jogdíjra kivethető forrásadó mértéke maximum 5%, amennyiben ipari, kereskedelmi vagy tudományos berendezések használatáért vagy használati jogáért fizetik és 8% minden más esetben.

- 13. cikk 4. bekezdés: Az egyik Szerződő Államban belföldi illetőségű személynek olyan részvények elidegenítéséből származó nyeresége, amelyek értékének több mint 50 százaléka közvetlenül vagy közvetve a másik Szerződő Államban fekvő ingatlan vagyonból származik, megadóztatható ebben a másik államban.

- 18. cikk: Az egyik Szerződő Állam vagy annak helyi hatósága társadalombiztosítási rendszerének részét képző program alapján fizetett nyugdíjak és más kifizetések csak ebben az államban adóztathatóak.

- 21. cikk 1. bekezdés: A vendégtanár 4 évig nem adóztatható tanításért, tanulmányért kapott díjazás után a fogadó államban.

- 24. cikk 1. bekezdés: A kettős adóztatás elkerülésére szaúdi részről a beszámítás módszerét alkalmazzák.

- 26. cikk: Az OECD Modellegyezmény 2008. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 28. cikk: Egy általános adóelkerülés elleni rendelkezést tartalmaz.

- A Jegyzőkönyv 1. pontja a tényleges üzletvezetés helyének meghatározását tartalmazza.

- A Jegyzőkönyv 2. pontja a belföldi illetőségű személy definíciója alá tartozó személyek körét bővíti ki.

- A Jegyzőkönyv 3. pontjában megállapításra került, hogy az Egyezmény 26. cikkének alkalmazásában az említett cikk rendelkezéseinek megfelelően megküldött információ csak az abban meghatározott adóügyi célokra használható fel.

- A Jegyzőkönyv 5. pontja tartalmazza az EU klauzulát.

A 4. §-hoz

A 4. § első három bekezdése a törvény hatálybalépéséről rendelkezik, a negyedik bekezdés pedig a törvény végrehajtásáért felelős minisztert nevezi meg.