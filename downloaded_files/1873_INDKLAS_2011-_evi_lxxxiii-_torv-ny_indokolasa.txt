2011. évi LXXXIII. törvény indokolása

a Magyar Köztársaság és a Dán Királyság között, a jövedelemadók területén a kettős adóztatás elkerüléséről és az adóztatás kijátszásának megakadályozásáról szóló, Budapesten, 2011. április 27. napján aláírt egyezmény kihirdetéséről

Általános indokolás

A Dán Királysággal megkötött új Egyezmény fő célja az adóztatás szabályozása, kiszámíthatóvá tétele a kétoldalú kapcsolatokban. Az egyezmény hatálya a jövedelemadókra terjed ki. Jelentősége, hogy alkalmazásával kizárja a magánszemélyek, illetve vállalkozások jövedelmének kettős adóztatását, oly módon, hogy meghatározza, hogy az egyes jövedelemfajták (osztalék, kamat, jogdíj, önálló és nem önálló tevékenységből származó jövedelem stb.) tekintetében melyik szerződő államnak milyen körben van adóztatási joga.

Az Egyezmény garanciális szabályként rögzíti az egyenlő elbánás elvének alkalmazását, továbbá lehetővé teszi mindkét szerződő állam számára a kölcsönös egyeztetési eljárás kezdeményezését a másik államnál, amennyiben úgy látja, hogy annak adóztatása nem felel meg az Egyezmény rendelkezéseinek. Az Egyezmény biztosítja továbbá a szerződő államok illetékes hatóságai számára az információcsere igénybevételének lehetőségét.

Az Egyezmény tartalmát tekintve megfelel a nemzetközi gyakorlatnak, az OECD modellegyezményben és annak kommentárjában elfogadott elveknek és szabályoknak, valamint az általunk eddig megkötött más kétoldalú adóegyezményekben foglaltaknak.

A korábbi, a Magyar Népköztársaság Kormánya és a Dán Királyság Kormánya között Budapesten 1978. évi október hó 24. napján aláírt és a 45/1979. (XI. 10.) MT rendelettel kihirdetett, a jövedelem- és a vagyonadók területén a kettős adóztatás elkerüléséről szóló egyezményt az új Egyezmény, illetve az azt kihirdető törvény hatályon kívül helyezi.

Részletes indokolás

Az 1-2. §-hoz

A kötelező hatály elismerésére és a kihirdetésre vonatkozó rendelkezést tartalmazza.

A 3. §-hoz

A Dán Királysággal megkötött kettős adóztatás elkerüléséről szóló egyezmény tartalmában követi az OECD Modellegyezményt, valamint a magyar szerződéskötési gyakorlatot.

Az Egyezmény főbb rendelkezései a következők:

- Az Egyezmény hatálya a jövedelemadókra terjed ki.

- 4. cikk (4) bek.: Ha egy nem természetes személy adóügyi szempontból mindkét államban illetőséggel bírónak tekintendő, illetőségét a tényleges üzletvezetésének helye határozza meg.

- 5. cikk: Építkezési, szerelési tevékenység esetében 12 hónap után keletkezik telephely.

- 8. cikk: A hajó és légi jármű nemzetközi forgalomban történő üzemeltetéséből származó nyereség csak az üzemeltető illetősége szerinti államban adóztatható.

- 10. cikk: Az osztalékot a forrásország belső szabályai szerint megadóztathatja, de az adókulcs 0 százalék, ha az osztalék haszonhúzója egy olyan, a másik szerződő államban belföldi illetőségű társaság, amely az osztalékot fizető társaság tőkéjében legalább 10 százalékos közvetlen részesedéssel bír és ez a részesedés megszakítás nélkül legalább egy évig a tulajdonában van, továbbá 0 százalék akkor is, ha a haszonhúzó egy nyugdíjalap vagy hasonló intézmény. A forrásadó mértéke minden más esetben az osztalék bruttó összegének 15 százaléka.

- 11. cikk: A kamat csak abban a szerződő államban adóztatható, ahol annak haszonhúzója illetőséggel bír.

- 12. cikk: A jogdíj csak abban a szerződő államban adóztatható, ahol annak haszonhúzója illetőséggel bír.

- 13. cikk: Az értékpapír elidegenítéséből származó nyereség fő szabály szerint csak ott adóztatható, ahol az elidegenítő belföldi illetőségű. Ez alól kivétel a (2) bekezdésben foglalt szabály, amely szerint ha a részvény vagy hasonló érdekeltség elidegenítéséből származó nyereség több mint 50 százaléka a másik szerződő államban fekvő ingatlan vagyonból származik, akkor az ingatlan fekvése szerinti állam megadóztathatja.

- 14. cikk: A 183 napos időtartamot nem naptári évenként kell számítani, hanem bármely 12 hónapos időtartamra vonatkozóan.

- 17. cikk: A nyugdíj fő szabály szerint csak az illetőség államában adóztatható. A kötelező társadalombiztosítási rendszer alapján folyósított nyugdíj csak a kifizetés államában adóztatható.

- 21. cikk: Az egyéb jövedelmek fő szabály szerint csak az illetőség államában adóztathatók.

- 24. cikk: Az OECD Modellegyezmény 2005. évi felülvizsgálata szerinti teljes körű információcseréről rendelkezik, amely kizárja a belföldi érdek hiányára való hivatkozást (4. bekezdés), valamint a banktitok és a tulajdonosi érdekeltségre vonatkozó információ kiadását is kötelezővé teszi (5. bekezdés).

- 26. cikk: Az Egyezmény rendelkezéseit a hatályba lépését követő év január 1-jétől keletkezett jövedelmekre kell alkalmazni. Ezzel egyidejűleg megszünteti a Magyar Népköztársaság Kormánya és a Dán Királyság Kormánya között Budapesten, 1978. évi október hó 24. napján aláírt, a jövedelem- és a vagyonadók területén a kettős adóztatás elkerüléséről szóló egyezményt.

Jegyzőkönyv:

1. pontja: Meghatározza a tényleges üzletvezetés helyének fogalmát.

2. pontja: Megállapítja, hogy a magyar közkereseti társaság és betéti társaság Magyarországon belföldi illetőségű.

A 4. §-hoz

A hatálybalépést és a korábbi egyezmény hatályon kívül helyezését tartalmazza.