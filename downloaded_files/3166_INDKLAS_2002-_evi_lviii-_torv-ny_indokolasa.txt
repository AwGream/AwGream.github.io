2002. évi LVIII. törvény indokolása

az egyes egészségügyet és a társadalombiztosítást érintő törvények módosításáról

-----STARTING---POINT---ALTALANOS--- 

Az egészségügyről szóló és egészségbiztosítást érintő törvények hatálybalépése óta felhalmozódott tapasztalatok, a joganyag egyes rendelkezéseit érintő alkotmánybírósági döntések, az országgyűlési biztosi ajánlások, valamint Magyarországnak az Európai Unióhoz történő közelgő csatlakozása több ponton szükségessé teszik az egészségügyi ágazatot érintő törvényi szintű jogszabályok áttekintését, szükség esetén felülvizsgálatát. A kormányzati struktúra átalakítása lehetővé teszi és megköveteli, hogy az egészségügyi és szociális ellátások között mind a határterületi kérdésekben, mind pedig az egymásra épülő ellátások összhangja érdekében a betegek, illetve ellátásban részesülők számára jobban áttekinthető szervezeti és jogi keretek alakuljanak ki.

A Kormány programjának sarkalatos eleme a finanszírozási rendszer átalakítása. A kötelező egészségbiztosítás ellátásairól szóló 1997. évi LXXXIII. törvény (a továbbiakban: Ebtv.) módosítása nagyrészt az ellátások igazságosabb és átláthatóbb igénybevételének megteremtésére irányul. A természetbeni, a pénzbeli és baleseti ellátásokra vonatkozó szabályok módosítása mellett jelentős változást jelent a közigazgatás továbbfejlesztésének irányával összhangban történő decentralizáció, az Országos Egészségbiztosítási Pénztár (a továbbiakban: OEP) területi szervei részére a jogi személyiség biztosítása, az érdemi működés jogszabályi feltételeinek megteremtése.

A törvény zömében pontosító, a szervezeti, eljárási és ellenőrzési rendet javító szabályokat tartalmaz, amelyek relatíve rövid idejű felkészülési periódus mellett is alkalmazhatók. A törvény az eddigiekben jelzett célokon túl - elsősorban a megfelelő jogalkotási felhatalmazások biztosításával - megteremti azon törvényi kereteket, amelyek között az uniós csatlakozás még hátralévő alacsonyabb szintű jogalkotási feladatai elvégezhetők, illetve biztosítja az egészségbiztosítás rendszerének átláthatóbb működési kereteit, valamint a társadalombiztosítási alapok felhasználásának a kormányprogram céljaival összhangban történő szabályozását.

A törvény négy fő részből áll:

1. az egészségügyről szóló törvény módosítása

2. a kötelező egészségbiztosításról szóló törvény módosítása

3. társadalombiztosítás alapjairól és felügyeletéről szóló törvény módosítása

4. egyéb, az egészségügyet érintő törvények módosítása

Az egészségügyről szóló törvény módosítása

A törvény megteremti a lehetőséget az egységes betegjogi és ellátottjogi képviselői rendszer létrehozására, valamint a Nemzeti Egészségügyi Tanács súlyának növelésére az egészségügyi programok véleményezésében.

Az egészségügyi ellátások rendszere változatlan marad, azonban az Alkotmánybíróság döntése, valamint az állampolgári jogok országgyűlési biztosának ajánlása alapján a heveny, szövődménnyel fenyegető alkoholmérgezéses állapot mint az állam, ezen belül az egészségügyi ellátás felelősségébe tartozó esetkör, a mentési feladatok között nevesítésre kerül.

Pontosításra kerül az orvostudományi kutatások engedélyezésének rendje, amelyben az Európai Unió gyakorlatához illeszkedő szervezeti és etikai véleményezési rendszer további megerősítését szolgálja a törvény. Nagyobb hangsúly kerül a betegek számára is garanciát jelentő etikai véleményezésre oly módon, hogy az etikai és a szakmai véleményalkotás elkülönül.

Az elmúlt évek során szélesedett a Magyarországon elvégezhető szerv- és szövetátültetések köre, azonban továbbra is szükség van egyes esetekben arra, hogy külföldi gyógyintézetekben kerüljön sor a beavatkozás elvégzésére. A betegek biztonságát növeli az erre alkalmazható finanszírozási szabály törvényi szintű pontosítása.

A jogbiztonságot erősítő rendelkezések, amelyek kiegészítik és pontosítják az egészségügyi, szociális és családügyi miniszter felhatalmazását a végrehajtási rendeletek kiadására, mivel egyértelművé teszik, hogy milyen ügyekben van helye az állami szabályozó szerep érvényesítésének. A rendelkezés elsősorban a közegészségügy érdekében szükséges járványügyi szabályokat érinti.

A törvény lehetőséget teremt a bűnismétlés megelőzésére az egészségügyi ellátások során. Bántalmazott személy ellátása esetén a betegjogi képviselőn keresztül a jövőben új lehetőség nyílik a beteg érdekét szolgáló intézkedések szükségességének felmérésére és kezdeményezésére, így az eddiginél hatékonyabban lehet fellépni a családon belüli erőszak vagy egyéb bántalmazás rendőri beavatkozást nem igénylő eseteiben is.

Elsősorban a fogorvosokat, de az egészségügy területén dolgozó egyéb egészségügyi szakképesítésű személyeket is érinti a szakorvosi szakképesítéshez kötött tevékenységek végzésére vonatkozó szabályok változása, amelynek célja, hogy a magyar egészségügyi szakképesítéssel rendelkezők versenyképesek legyenek az Unió tagállamainak fogorvosaival.

A kötelező egészségbiztosítás ellátásairól szóló 1997. évi LXXXIII. törvény módosítása

A törvény a természetbeni ellátások körében elsősorban az ellátások minőségének garanciáit, illetve az egészségügyi szolgáltatók pénzügyi-elszámolási tevékenységének ellenőrizhetőségét kívánja megteremteni.

A törvény a szenvedélybetegek rehabilitációs lehetőségeit jogszabályban rendeli előírni, míg bizonyos gyógyászati segédeszközök kiszolgálásához, javításához, kölcsönzéséhez az eddigieknél szigorúbb, ellenőrizhetőbb feltételeket állapít meg.

A törvény a gyógyászati segédeszközökkel kapcsolatos, a gyakorlati végrehajtást segítő pontosító módosításokat tartalmaz (pl. gyógyászati segédeszköz rendelésének lehetővé tétele a fekvőbeteg ellátás orvosa részére, ha az a betanításhoz, rehabilitációhoz vagy a kórházi kezelés alatt szükséges, a jövőben élelmiszernek minősülő tápszerek támogatása), továbbá annak törvényi szintű szabályozását, hogy a biztosított a kölcsönzési díjhoz, illetve a javítás díjához is jogosult ártámogatásra.

A pénzfelhasználás ellenőrzésére vonatkozó pontosított megfogalmazás, illetve az OEP részére a szolgáltatók által jogosulatlanul igénybevett finanszírozási összegek esetére biztosított intézkedési lehetőségek kiterjesztése az ellátórendszer pénzügyi stabilitását, a pénzeszközök felhasználásának jogszerűségét segíti elő.

Az egészségbiztosítási pénzellátások és a baleseti táppénz megállapítására és folyósítására vonatkozó törvényi rendelkezések közötti anomáliák, esetenként joghézagok nehezítik a jogalkalmazást, az ellátások megállapítását és folyósítását. A táppénzalap 2001. évi módosítása során elmaradt a vállalkozók járulékfizetéséhez igazodó táppénzalap meghatározása. Az egyéni vállalkozói járulékfizetési rendszer módosítása - az adótörvények várható változása miatt - feltétlenül szükséges, az új járulékrendszerhez igazodó táppénz-szabályok megalkotása indokolt. Ugyancsak indokolt a táppénz alapjára vonatkozó rendelkezések részleges felülvizsgálata és a passzív táppénz költségeinek csökkentése. Újra kell szabályozni az egyidejűleg több jogviszonyban álló személyek pénzellátásra való jogosultságának mértékét. A baleseti ellátásokkal kapcsolatban felmerült ellentmondások és jogalkalmazási problémák miatt az erre vonatkozó rendelkezések felülvizsgálata és módosítása is indokolt.

Egyes intézkedések az ellátás stabilitását szolgálják, illetve a biztosítottak ellátásra való jogosultságát rendezik:

- az orvosi rehabilitációra vonatkozó rendelkezés módosítása jogszabályban rendeli rögzíteni a szenvedélybeteg biztosítottak ellátásra való jogosultságát;

- a gyógyászati segédeszközökkel kapcsolatban a gyakorlati végrehajtást segítő pontosításokra került sor, továbbá annak törvényi szintű rögzítésére, hogy a biztosított jogosult a kölcsönzési díjhoz, illetve a javítás díjához is ártámogatásra.

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosítása

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény értelmében az Egészségbiztosítási és Nyugdíjbiztosítási Alapok felügyelete állami feladat, amelyet a Kormány, az igazgatási szervek tekintetében az egészségügyi, szociális és családügyi miniszter mint kijelölt tagja útján lát el.

A Fővárosi és Pest Megyei Egészségbiztosítási Pénztárhoz, valamint a Nyugdíjbiztosítási Igazgatósághoz tartozó biztosítottak, valamint egészségügyi szolgáltatók igen nagy számára tekintettel a hatékony ügyintézés biztosítása érdekében indokolt még egy vezetői szint létrehozásának lehetőségét megteremteni.

Egyéb, az egészségügyet érintő törvények módosítása

Az egyéb törvények döntően a jogharmonizációs feladatokkal összefüggésben módosulnak. Ez alól kivétel az egészségügyi adatkezelési törvény, amely rendezi a röntgenfelvételek tárolásának eddig félreérthető szabályait.

A lakosságot és a szakmai közvéleményt egyaránt érinti, hogy az atomenergiáról szóló törvény keretében részletes szabályok készülhetnek a sugárvédelem ellenőrző, adatgyűjtő rendszerének minden elemére és az adatok feldolgozása, nyilvántartása és értékelése meghatározott szigorú rendben történik. A veszélyes anyagokkal és készítményekkel folytatott tevékenységek gyakorlásának feltételei szabályozására felhatalmazó rendelkezéssel a kémiai biztonságról szóló törvényt szükséges kiegészíteni.

A vállalkozások szabad letelepedése és a személyek szabad áramlása igényli a Magyar Orvosi Kamaráról és Gyógyszerész Kamaráról szóló törvények pontosítását, amely az orvos, fogorvos és gyógyszerész diplomásokra vonatkozik.

A jogharmonizációs kötelezettség teljesítéséhez kapcsolódik az élelmiszerekről szóló törvény módosítása, amelyre a tápszerek besorolása és forgalmazása szabályainak megváltoztatása miatt van szükség. Ezzel szorosan összefügg a gyógyszerekről szóló törvény és a tápszereket érintő társadalombiztosítási támogatási szabályok módosítása, amelynek alapján a jövőben az orvos által észlelt anyatejes táplálási nehézségek esetében orvosi rendelvényre gyógyszertárban kiadott tápszerek kapnak biztosítási támogatást, egyéb esetekben a tápszerekre az élelmiszerekre vonatkozó szabályokat kell alkalmazni. Ilyen módon a rászorulók az eddigi feltételek mellett továbbra is hozzáférnek a csecsemők számára nélkülözhetetlen termékekhez, de egyébként ez a különleges táplálkozási igényt kielégítő élelmiszer is a „piacra” kerül.

-----STARTING---POINT---RESZLETES---

Az egészségügyről szóló 1997. évi CLIV. törvény módosításához

Az 1. §-hoz

Az egészségügyről szóló törvény egyes rendelkezései alkalmazásában - különös tekintettel a beteget a szűrővizsgálatok kapcsán megillető önrendelkezési jog terjedelmére - lényeges különbség van a diagnosztikus célból, illetőleg más, adott esetben a beteg akarat elhatározásától függetlenül végzett vizsgálatok között. A fogalommeghatározások körének bővítése a jogalkalmazás egyértelműsége érdekében ezt a különbséget fejezi ki. A magyar állampolgár fogalmát a törvény a 2002-ben hatályba lépett idegenrendészeti törvény rendelkezéseivel összhangban tartalmazza.

Az 1/A. §-hoz

A rendelkezés rögzíti a szabad orvosválasztás jogának tartalmát.

A 2. §-hoz

Az Országgyűlés határozata értelmében az egészségügyi és a szociális ellátásokat igénybevevők jogainak érvényesítését és védelmét szolgáló önálló, országos, egységes, beteg-, illetve ellátottjogi képviselői intézményrendszert kell megteremteni. Ez a döntés szükségessé teszi az egészségügyről szóló 1997. évi CLIV. törvény (a továbbiakban: Eütv.) betegjogi képviselőről szóló 32. § (1) bekezdésének módosítását, mely módosítás szerint a betegjogi képviselő már nem az ÁNTSZ megyei (fővárosi) intézetének szervezeti keretei között működik.

A 3-5. §-hoz

Az Alkotmánybíróság határozatával megállapította a szerzett immunhiányos tünetcsoport terjedésének meggátlása érdekében szükséges intézkedésekről és szűrővizsgálat elrendeléséről szóló 5/1988. (V. 31.) SZEM rendelet alkotmányellenességét, és azt 2002. december 31-i hatállyal megsemmisítette.

Az Alkotmánybíróság döntése szerint az alapvető jogokat érintő rendelkezések esetén a rendeleti szintű szabályozás nem elegendő, végül az Alkotmánybíróság a rendelet felhatalmazását is törvénysértőnek tartja. Az Eütv. módosítása általános, valamennyi fertőző megbetegedésre kiterjedő érvénnyel felsorolja azokat a lehetséges okokat [59. § új (4)], amelyek körében az egészségügyi, szociális és családügyi miniszter rendeletében kötelező szűrővizsgálatot rendelhet el. A felsorolás nem kizárólag a HIV fertőzéssel, illetőleg AIDS megbetegedéssel érintettek tekintetében tartalmaz az egészségügyi, szociális és családügyi miniszter számára kötelező szűrővizsgálat elrendelésére jogszabályi lehetőséget, hanem bármely más fertőző megbetegedés esetén alkalmazhatóak e törvényi keretek, ahol a közegészségügyi helyzet ilyen jellegű kötelezettség bevezetését indokolja. Az Alkotmánybíróság hivatkozott döntésével összhangban az Eütv. keretszerűen rögzíti annak törvényi lehetőségét, hogy az egészségügyi, szociális és családügyi miniszter egyes fertőző megbetegedések esetén járványügyi intézkedésként a beteg kötelező gondozásba vételét, illetve rendszeres orvosi vizsgálatát rendelhesse el [62. § új (3)].

A 6. §-hoz

Az ellátás (szállítás, detoxikáció) az ittas személy részére hatályos jogszabályaink alapján térítésköteles, szemben a droggal, illetve hígítószerrel intoxikáltakkal, mivel utóbbiak esetében a költségeket az OEP finanszírozza. A jogi megkülönböztetés a különféle intoxikációs esetek között az Alkotmánybíróság megítélése szerint alkotmánysértő, ezért indokolt, hogy az alkohol által intoxikált személyek ellátásának és detoxikálóba történő szállításának szabályozása azonos elvek szerint történjen, amit az Eütv. 94. §-a (2) bekezdése f) pontjának kiegészítése tesz lehetővé.

A 7-9. §-hoz

Hazánk jogharmonizációs kötelezettsége, valamint a diplomák kölcsönös elismerésére vonatkozó elv maradéktalan érvényesülésének biztosítása vetette fel az Eütv. 110. §-a módosításának szükségességét. A törvény arra irányul, hogy a tevékenység jellegétől függetlenül, kizárólag szakképesítés birtokában, önállóan is végezhető legyen szakirányú szakképesítéshez nem kötött egészségügyi tevékenység. A jelenlegi szabályozás a vállalkozási tevékenység folytatását szakirányú szakképesítéshez köti. Az Európai Unió részéről érkezett jelzéseknek megfelelően kerültek kidolgozásra az Eütv. 110. §-ának módosítására irányuló rendelkezések. A törvény egyértelműen különválasztja az egészségügyi felsőfokú szakirányú szakképesítéssel, illetőleg anélkül is végezhető egészségügyi tevékenységeket. Egyértelművé teszi, hogy szakirányú szakképesítés bármely formában és módon végzett egészségügyi tevékenység esetén a tevékenység végzésének csak abban az esetben feltétele, ha azt jogszabály vagy szakmai szabály szükségessé teszi.

A törvény a természetes személy részére kiadható ideiglenes működési engedély fogalmat a tevékenységre jogosító engedély fogalommal váltja fel, ugyanis a működési engedély az egészségügyi szolgáltató számára kiadható engedély elfogadott elnevezése, és így a zavaró átfedés megszüntetésével a félreértések kiküszöbölhetők.

A törvény az egészségügyi tevékenység gyakorlását kizáró vagy korlátozó büntetés, illetőleg büntetőjogi intézkedés hatálya alatt állás feltételt az egészségügyi tevékenység gyakorlását kizáró vagy korlátozó intézkedés hatálya alatt állás feltételével egészíti ki (pl. ha valaki Németországban azért áll korlátozás, illetve kizárás hatálya alatt, mert nem tett eleget az előírt továbbképzési kötelezettségének, ez nem alapozza meg a büntetés, illetve büntetőjogi intézkedés hatálya alatt állás feltételének megvalósulását, azonban egy ilyen személy Magyarországon sem lehet jogosult tevékenység folytatására, és e személy kizárását a jogszabálynak rendeznie kell).

A Magyarországon egészségügyi szolgáltatás nyújtásának kizárólagos feltételeként meghatározott bejelentési, illetve ideiglenes nyilvántartásbavételi rendszert alkalmazni csak arra a szolgáltatóra kell és lehet az EU szabályok szerint, aki valamely EGT tagállamban letelepedettként már szolgáltatást nyújt. A magyar szabályozás ezt a letelepedési kötelezettséget jelenleg nem tartalmazza. Célszerű az EU szabályozáson nyugvó rendelkezést a csatlakozáskor hatályba léptetni, hiszen a Magyar Köztársaság kötelezettsége ezen a területen csak az Unió által előírt liberalizáció bevezetése, annál nem indokolt továbbmenni.

A szakirányú szakképesítés birtokában végezhető tevékenységek esetében a törvény előírása szerint kivételesen (éppen a szakképesítés megszerzéséhez szükséges szakmai gyakorlat miatt) ilyen képesítéssel rendelkező személy felügyelete mellett szakirányú szakképesítés nélkül is végezhető tevékenység. Komoly szakmai aggályokat vetett fel a szabályozással kapcsolatban az, hogy e felügyelet tartalmát a jogszabály nem rendezte. A módosítás felelősségtelepítő szabály meghatározásával a felügyeletet ellátó személy szakmai felelősségét deklarálja.

A működési nyilvántartás körébe tartozó szakirányú szakképesítések esetében adatközlési kötelezettség törvényben kizárólag a Magyarországon megszerzett szakirányú szakképesítés vonatkozásában szerepel. Nem rendezi a vonatkozó törvényi hely sem a honosított, sem az egyenértékűként elismert szakképesítéseknek a működési nyilvántartáson hivatalból történő átvezetésének kérdését.

Az EGT tagállam állampolgárának egyenértékűként elismert diplomája tekintetében a magyarországi szolgáltatás nyújtásának megkezdése előtt már nem lehet sem nyelvi ismeretekről, sem szakmai ismeretekről számadást nyújtó vizsgát előírni, csupán arra kötelezhető az EGT tagállam állampolgára, hogy egy erre kijelölt információs központ előtti megjelenjen és a tájékoztatást átvegye.

A 10. §-hoz

Az egészségügyi képzés és továbbképzés helyszíne lehet a megfelelő személyi és tárgyi feltételekkel rendelkező oktatási intézmény, egészségügyi szolgáltató, továbbá a miniszter által, külön jogszabályban meghatározott szakmai feltételeknek megfelelő intézmény.

A 11. §-hoz

A külföldön végzett szervátültetések finanszírozásának megoldatlan kérdését kívánja az Eütv. 142. §-a (3) bekezdésének módosítása rendezni azzal, hogy - amennyiben jogszabály másként nem rendelkezik - az Eütv. rendelkezéseit rendeli a magyar állampolgár külföldön végzett szervátültetésére alkalmazni a finanszírozás vonatkozásában.

A 12. §-hoz

Az Országgyűlés határozatában foglaltakkal összhangban a törvény módosítja az Eütv. által létrehozott Nemzeti Egészségügyi Tanács (NET) feladatait. Az Eütv. eredeti tartalmának megfelelő törvénymódosítás célja a NET eredeti szerepének visszaállítása, amely - az új egészségügyi rendszer kialakítására irányuló kormányzati stratégia részeként - hatékonyan járul hozzá az egészségügy korszerűsítéséhez. A NET az eredeti hatáskörének helyreállításával nemcsak a kormányzati egészségpolitika kialakításában, hanem az ezzel összefüggő döntések meghozatalában is végez kezdeményező, javaslattevő, véleményező, tanácsadó tevékenységet, továbbá a kormányzati egészségpolitikai döntések végrehajtásának folyamatában az elemző és értékelő mellett ismét ellenőrző feladatokat is ellát. A módosítás lehetővé teszi, hogy a NET hatékonyan segítse a kormányzat egészségüggyel kapcsolatos feladatainak ellátását, hogy az egészségpolitika pártérdekeken felül emelkedve átlátható, nyilvános döntésekkel nyerje el végleges irányait, hogy a jogalkotás folyamatában a társadalmi vita ismét megfelelő teret kapjon. A módosítással nemcsak a NET korábbi magas szintű társadalmi testületi státuszát lehet helyreállítani, hanem a vélemények valós kiegyensúlyozására is mód nyílik.

A 13. §-hoz

Az Eütv. jelenlegi 161. §-ának (4) bekezdése szerint az emberen végzett egyes orvostudományi kutatások elvégzésére (állapotos vagy szoptató nő, szabadságában korlátozott, de cselekvőképes személy esetén) az egészségügyi, szociális és családügyi miniszter ad engedélyt. Tekintettel a decentralizáció Kormányprogramban feladatként meghatározott követelményére, valamint az Állami Népegészségügyi és Tisztiorvosi Szolgálat megerősítésének szándékára, indokolt, hogy az ilyen kutatások elvégzésének engedélyezése a jövőben az országos tisztifőorvos hatáskörébe tartozzon.

A 14. §-hoz

Az Eütv. 222. §-ának kiegészítésével - a nemzetközi gyakorlatnak megfelelően - az egészségügyi hatóság felügyeleti és ellenőrzési tevékenysége kiterjeszthető a boncolási tevékenységre. Az anatómiai intézetek eljárását jelenleg kizárólag az egyetemek belső szabályzatai tartalmazzák, valamint -mivel az anatómia nem tekinthető a törvény alkalmazása szempontjából egészségügyi szolgáltatásnak minősülő tevékenységnek - az ÁNTSZ szakmai felügyelete nem terjed ki rá. A kegyeleti jogok tiszteletben tartása érdekében - az anatómiai intézeti munka jellege alapján - a leghatékonyabb megoldás a kórbonctani tevékenységi rend alkalmazásának kiterjesztése az önálló szakorvosi szakképesítést nem igénylő anatómiai tevékenységre.

A 15. §-hoz

A Kormány decentralizációs törekvéseinek jogi feltételrendszerét hivatott megteremteni a törvény azzal, hogy az egészségügyi, szociális és családügyi miniszter helyett a külön jogszabályban meghatározott hatóság hatásköreként nevesíti az egészségügyi szakértői tevékenység végzéséhez szükséges engedély kiadását.

A 16. §-hoz

Felhatalmazó rendelkezésként az ágazati jogszabályokra való törvényi utalás önmagában nem értékelhető. Ennek megfelelően szükséges az Eütv. 247. §-a (2) bekezdésének kiegészítése a járványügyi érdekből történő kötelező szűrővizsgálatok elrendelése eseteinek meghatározására vonatkozó konkrét felhatalmazással. Jelenleg az Eütv. a járványügyi rendelkezések keretében csupán utal az egészségügyi, szociális és családügyi miniszter rendeletében meghatározott, a kötelező szűrővizsgálattal érintettek körére, azonban annak meghatározására nem tartalmaz konkrét felhatalmazást.

A kórszövettani és citológiai vizsgálatok rendje az Eütv.-ben kizárólag a szerv- és szövetátültetés rendszerében került szabályozásra. Felhatalmazó rendelkezés hiányában a szövettani minták tárolásának, szállításának, megsemmisítésének, az egynapos sebészeti és ambuláns sebészeti ellátásokhoz kapcsolódó szövetkivételnek a problémái szabályozatlanul maradtak, mely hiányosság pótlására irányul az Eütv. 247. §-a (2) bekezdése q) pontjának módosítása.

A kötelező egészségbiztosítás ellátásairól szóló 1997. évi LXXXIII. törvény módosításához

A 17. §-hoz

Az orvosi rehabilitáció keretében a térítésmentesen igénybe vehető szolgáltatásokra vonatkozó rendelkezések szerint a biztosított térítésmentesen jogosult a „szenvedélybetegekkel foglalkozó, az illetékes orvosszakmai kollégium által elismert rehabilitációs ellátásra”. A fenti rendelkezés módosítást igényel, mert a szenvedélybeteg biztosítottak ellátásra való jogosultságát is csak jogszabály és nem egy szakmai grémium határozhatja meg.

A 18. §-hoz

A hatályos szabályozás értelmében fekvőbeteg-ellátó intézményben csak az elbocsátott betegeknek írhat fel az orvos (végleges) gyógyászati segédeszközt árhoz nyújtott támogatással. A méretre készülő, betanításhoz vagy a fekvőbeteg-ellátás keretében elkezdett rehabilitációhoz szükséges gyógyászati segédeszközt már a bentfekvés alatt szükséges biztosítani. A fekvőbeteg-ellátó intézmény által biztosított ideiglenes segédeszközzel gyakran nem helyettesíthető, a végleges segédeszköz vagy a méretre készülő segédeszköz készítését már a kezelés alatt el kell kezdeni. A módosítás többletköltséget nem eredményez. Szükséges annak törvényi szintű rögzítése is, hogy a biztosított a kölcsönzési díjhoz, illetve a javítás díjához is jogosult ártámogatásra.

A 19. §-hoz

Az egészségügyi ellátás színvonala javításának fontos eleme a magánforrások becsatornázása. A rendelkezés lehetővé teszi a részleges térítés bevezetését minden olyan kényelmi szolgáltatás tekintetében, amely nem képezi a betegellátás szakmai szükségletének körét.

A 20. §-hoz

A méltányosságból igénybe vehető egészségügyi szolgáltatások körében indokolt lehetővé tenni, hogy kivételesen indokolt esetben a támogatással nem rendelhető gyógyászati segédeszközök árához is támogatást adhasson az OEP főigazgatója.

A 21-22. §-hoz

Az egészségügyi szolgáltató köteles az Egészségbiztosítási Alapból kapott összeget megtéríteni, ha nem a finanszírozási szerződésben meghatározott egészségügyi szolgáltatásokra használja fel. A törvény előírja, hogy a finanszírozás keretében kapott összeget valamennyi egészségügyi szolgáltató köteles elkülönítetten kezelni. Szükséges az Ebtv. 35. § (1) bekezdését kiegészíteni azzal a rendelkezéssel, hogy a finanszírozás keretében folyósított összeg terhére az egészségügyi szolgáltató engedményezési szerződést kizárólag a finanszírozás keretében kapott összeg 10%-áig köthet. Az egészségügyi ellátás biztonsága érdekében nem lehet a közszolgáltatás biztosítására szolgáló összeget garanciális fedezettel megterhelni. Az egészségügyi szolgáltatók által kötött hitelszerződések ellenőrzéséhez, és az engedményezési szerződések érvényesítéséhez az OEP-nek olyan technikai és személyi feltételeket kellene biztosítania, amelyek jelentős működési többletköltséget eredményeznének.

A 23. §-hoz

Az Ebtv. 37. § (2) bekezdése értelmében a jogalap nélkül igénybevett finanszírozást csak az azt követő egy éven belül lehet a finanszírozás elszámolása során érvényesíteni. Az időkorlátot indokolt meghosszabbítani, mert az ellenőrzések gyakran az egy éven túli időszakra is kiterjednek és a visszafizetés jogosságának elismerése esetén az egészségügyi szolgáltatók is általában azt kérik, hogy az esedékes finanszírozási összegből történjen a levonás.

A 24. §-hoz

Az Ebtv. 48. §-ának (1) bekezdése rendelkezik arról, hogy: „A táppénz napi összegének megállapításánál jövedelemként azt az összeget kell figyelembe venni, amely után a biztosított egészségbiztosítási járulék fizetésére kötelezett.” Ez a rendelkezés a táppénz vonatkozásában egyértelmű helyzetet teremt, azonban nem oldja meg a terhességi-gyermekágyi segély és a gyermekgondozási díj összegének megállapításával kapcsolatos problémákat azokban az esetekben, amikor a jogosult nem rendelkezik táppénzalapot képező jövedelemmel, mert az adott jogviszonyban egészségbiztosítási járulék fizetésére nem kötelezett. A törvény ezért a rendelkezést általános szabályként rendeli alkalmazni nem csupán a táppénzre, hanem valamennyi pénzbeli ellátásra vonatkozóan.

Ugyancsak általános rendelkezésként szükséges kimondani, hogy a biztosítás megszűnését követően járó pénzellátások összegének megállapítására a biztosítottra vonatkozó rendelkezéseket megfelelően alkalmazni kell. E kiegészítés azért szükséges, mert 1998. január óta szabályozatlan a passzív jogon járó ellátás megállapítása és folyósítása.

A 25. §-hoz

A táppénzre, illetőleg a terhességi-gyermekágyi segélyre vonatkozó rendelkezések szerint nem jár ellátás azon jövedelmek után, amelyekben a biztosított az ellátás folyósítása alatt is részesül. Előfordul, hogy a biztosított a gyermekgondozási díj folyósítása alatt jövedelmének egy részét megkapja (például lakhatási pótlékban részesül), és ezt a jövedelmet a hatályos törvény nem zárja ki az ellátás alapjából.

A 26. §-hoz

Az egyidejűleg fennálló több jogviszony hatással van a gyermekgondozási díj felső határára is. Eltérő szabályozás hiányában a gyermekgondozási díj felső határát is jogviszonyonként kell megállapítani. Ebből következően aki jelenleg két jogviszony alapján jogosult gyermekgondozási díjra kedvezőbb helyzetbe kerülhet annál, akinél azonos összeget egy jogviszony alapján vesznek figyelembe.

Az Ebtv. 42/D. §-ának kiegészítésével kizárható, hogy több egyidejű biztosítási jogviszony létesítésével a gyermekgondozási díj maximuma elkerülhető, illetőleg lényegesen magasabb legyen.

A 27. §-hoz

Az egyidejűleg fennálló több biztosítási jogviszony sajátos esete a biztosítási jogviszony fennállása alatt folyósított gyermekgondozási segély, illetve a gyermeknevelési támogatás mellett létesített újabb jogviszony. A GYES melletti foglalkoztatás alapján, annak megszűnését követő táppénzre, vagy terhességi-gyermekágyi segélyre való “kétszeres” jogosultság az Ebtv. 43. §-a (3) bekezdésének módosításával kizárható.

A 28. §-hoz

Az elmúlt két évben fokozatosan növekedett a biztosítással járó jogviszony megszűnését követő, ún. passzív táppénz igénybevétele. A passzív táppénz az Egészségbiztosítási Alap egyenlege szempontjából lényegesen kedvezőtlenebb a biztosítás fennállása alatt igénybe vett ellátásnál.

A törvény a passzív táppénz mértékének érintetlenül hagyása mellett korlátozza a biztosítási jogviszony megszűnését követően bekövetkezett keresőképtelenség esetén járó táppénz folyósításának időtartamát.

A 29. §-hoz

A felszámolás alatt álló munkáltató alkalmazásában álló biztosítottak a felmentéssel járó felmondási időre őket megillető átlagkeresetükhöz gyakran több havi, vagy esetleg több évi késéssel jutnak hozzá. Az átlagkereset utólag történő kifizetése esetén a folyósított táppénz visszakövetelésére jelenleg nincs mód, mivel erről a társadalombiztosítási szerveknek nem lesz tudomása, illetőleg, ha tudomást is szerez róla az egészségbiztosítási igazgatási szerv, vitatható a visszakövetelés jogalapja. A táppénz jövedelempótló funkciója ilyen esetben - az egészségbiztosítás szempontjából - nem értelmezhető.

A 30. §-hoz

Az OEP főigazgatója méltányosságból legfeljebb hat hónapra meghosszabbíthatja a biztosítási jogviszony megszűnését követő 180 napon át járó táppénz folyósítását.

A 31-33. §-hoz

Az Ebtv. 55.§-a a baleseti táppénzre való jogosultságot tágan határozza meg azzal, hogy baleseti táppénzre mindazok jogosultak, akik üzemi baleset következtében keresőképtelenné válnak. Ugyanakkor a törvény 56. §-ának (5) bekezdése a baleseti táppénzre való jogosultság feltételeként írja elő a táppénzre való jogosultságot abban az esetben, ha ugyanabból az üzemi balesetből eredően 180 napon belül újabb keresőképtelenség következik be. Az ugyanazon balesetből bekövetkező újabb keresőképtelenségre vonatkozó szabály pedig túlzottan szigorú, mivel az üzemi balesetből eredő ismételt keresőképtelenség esetén kizárja a baleseti táppénzre jogosultak köréből azokat, akik egészségbiztosítási járulék fizetésére nem kötelezettek, de a társadalombiztosítás ellátásaira és a magánynyugdíjra jogosultakról, valamint e szolgáltatások fedezetéről szóló 1997. évi LXXX. törvény (Tbj.) 14-15. §-ai szerint baleseti ellátásra jogosultak. A jelzett ellentmondásokat az Ebtv. 55. §-ának (1) és 56. §-ának (5) bekezdése módosításával oldja fel a törvény.

A baleseti járadékigényt megalapozó foglalkozási megbetegedés megállapítását az ok-okozati kapcsolat időmúlással összefüggő egyre nehezebb bizonyíthatósága miatt a törvény időbeli korláthoz köti.

A 34. §-hoz

A felelősségi szabályok alkalmazásánál feltétlenül indokolt olyan összeghatár megjelölése, amely alatt az eljárás költsége a visszafizetendő, vagy megtérítendő összeghez képest aránytalanul magas. Az Ebtv. 68 §-ának kiegészítése célszerű azzal, hogy összesen 500 forintot meg nem haladó visszafizetési vagy megtérítési kötelezettség megállapítása esetén az eljárást lefolytatni nem kell.

A 35. §-hoz

Az egészségbiztosítási igazgatási szerveknek az azonnali beszedési megbízás alkalmazásához való jogosultsága vitatott. Az Egészségbiztosítási Alap bevételi előirányzatainak teljesülése érdekében szükséges, hogy a jogalap nélkül felvett ellátások és a baleseti megtérítések esetében az OEP igazgatási szervei élhessenek inkasszó jogukkal. Ezért indokolt, hogy - az Államigazgatási eljárás általános szabályairól szóló 1957. évi IV. törvény rendelkezéseihez igazodóan - az OEP igazgatási szerveinek inkasszó benyújtási jogosultságát az Ebtv.-ben is rendezze a törvény.

A 36. §-hoz

1998. január 1-jétől szabályozatlan az Ebtv. 80. §-ában említett mulasztási bírság. A mulasztási bírság mértékét a törvény százezer forintig terjedő összegben határozza meg.

A 37. §-hoz

A törvény a megváltozott kormányzati struktúrával összhangban fogalmazza meg az Ebtv. végrehajtási rendeleteire vonatkozó felhatalmazásokat.

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény módosításához

A 38-40. §-hoz

A társadalombiztosítás pénzügyi alapjainak és a társadalombiztosítás szerveinek állami felügyeletéről szóló 1998. évi XXXIX. törvény értelmében az Egészségbiztosítási és Nyugdíjbiztosítási Alapok felügyelete állami feladat, amelyet a Kormány lát el, illetőleg az igazgatási szervek tekintetében e feladatot a Kormány az egészségügyi, szociális és családügyi miniszter útján gyakorolja. Az egészségügyi, szociális és családügyi miniszter, valamint a pénzügyminiszter kormányzati feladatkörére, a meglévő és fenntartandó hatásköri megosztásra is figyelemmel a törvény rögzíti a két miniszter előterjesztői jogállását a társadalombiztosítást érintő egyes jogszabályok tervezetei kapcsán, egyidejűleg biztosítva azt, hogy a miniszterek hatáskörüket teljes együttműködésben gyakorolhassák.

A Fővárosi és Pest Megyei Egészségbiztosítási Pénztárhoz tartozó biztosítottak, valamint egészségügyi szolgáltatók magas száma miatt, a zavartalan ügyintézés biztosítása érdekében elengedhetetlen még egy vezetési szint létrehozásának törvényi feltételét a Ktv.-ben foglalt szabályozáshoz képest, de a Ktv. szabályrendszerében is meglévő eltérő törvényi szabályozási lehetőséggel összhangban, annak keretei között megteremteni.

A törvény a nyugdíjbiztosítási igazgatóságok kivételével a társadalombiztosítás keretében működő valamennyi igazgatási szerv számára biztosítja a jogi személyiséget, ezzel lehetővé téve az igazgatási szervek jogi önállóságát, az igazgatási tevékenység fokozott decentralizációját.

Az egészségügyet érintő egyes törvényekre vonatkozó szabályozás módosítási igényei

Az élelmiszertörvény módosításához

A 41. §-hoz

Az Európai Unióban jelenleg hatályos szabályozás a tápszert speciális élelmiszernek minősíti. Ezzel szemben az emberi felhasználásra szolgáló tápszerekről szóló 17/2000. (VI. 20.) EüM rendelet az emberi felhasználásra kerülő gyógyszerekről szóló 1998. évi XXV. törvény felhatalmazása alapján került kiadásra, így a nemzeti jogszabály ellentétes az Európai Unió ide vonatkozó közösségi irányelvével. Az Európai Unióhoz történő csatlakozásból eredő jogharmonizációs kötelezettségünknek megfelelően - az eltérő szabályozást feloldandó - indokolt az élelmiszerekről szóló 1995. évi XC. törvényben szabályozni az emberi felhasználásra szolgáló tápszerekre vonatkozó rendelet kiadására felhatalmazó rendelkezést. A törvény így tartalmazza az élelmiszerekről szóló 1995. évi XC. törvény felhatalmazó rendelkezésének kiegészítését egy új (13) bekezdéssel, valamint a törvény 2. §-ának 1. pontjában a gyógytápszer és az anyatejet pótló tápszer szövegrész hatályon kívül helyezését, továbbá az 1998. évi XXV. törvény esetében a 24. § (2) bekezdés k) pontjának módosítását.

Az atomenergiáról szóló 1996. évi CXVI. törvény módosítása

A 42. §-hoz

Az atomenergiáról szóló 1996. évi CXVI. törvény 68. §-a (2) bekezdésének f) pontja hatalmazta fel a népjóléti minisztert arra, hogy az érintett miniszterekkel egyetértésben, rendeletben szabályozza az országos sugárzási helyzet és radioaktív anyagkoncentrációk ellenőrzésére vonatkozó szabályokat, valamint az ellenőrzési eredmények központi adatgyűjtésének, feldolgozásának, nyilvántartásának és értékelésének rendjét. A jogszabály fontosságára és összetett jellegére, valamint arra tekintettel, hogy a szabályozás több tárca feladatkörét is érinti célszerű a fenti előírásokat kormányrendeletben megalkotni. Azért, hogy a rendelet megalkotása megtörténhessen, szükséges a törvény felhatalmazó rendelkezéseinek a kiegészítése. A kiegészítésnek ki kell terjednie arra is, hogy meglegyen a jogszabályi felhatalmazás arra, hogy az érdekelt tárcák az Országos Környezeti Sugárvédelmi Ellenőrző Rendszer (OKSER) részére történő adatszolgáltatáshoz szükséges rendszerük kiépítését és szolgáltató központjaik felépítését létre tudják hozni. Ezek a rendszerek fogják az adatokat szolgáltatni az OKSER részére.

Az egészségügyi és a hozzájuk kapcsolódó személyes adatokkal kapcsolatos szabályozás módosítása

A 43-44. §-hoz

Az állampolgári jogok országgyűlési biztosa konkrét eset során kifogásolta, hogy az egészségügyi szolgáltatást nyújtó intézmények ellátással összefüggő tájékoztatási kötelezettsége nem terjed ki a bántalmazás tényének gyámügyi, gyermekvédelmi intézményrendszer felé történő jelzésére.

Az egészségügyi szolgáltatót terhelő közvetlen feljelentési kötelezettség vagy azonnali direkt intézkedés visszatarthatja az ellátás igénybevételétől a testi sértést elszenvedő sértettet, vagy gondozóját, ezért további szignalizációs kötelezettséggel kellett kiegészíteni a korábbi előírásokat. Az eset körülményeinek feltárása és az adekvát intézkedés megtétele a törvény szerint az e területen képzett betegjogi (ellátottjogi) képviselő, kiskorú sértett esetén továbbá a gyermekjóléti szolgálat feladatkörébe is tartozik. Az ehhez szükséges adatszolgáltatásra a törvény megfelelő rendelkezést tartalmaz. A rendőrség értesítése a teljesen egyértelmű esetekben azonnal megtörténik, de gyanús esetekben sem marad el a sérülés keletkezési körülményeinek tisztázása. Ez a szűrő rendszer várhatóan hatékonyabb a jelenlegi eljárásnál és jól illeszthető az új beteg- és ellátottjogi rendszer feladataiba. A törvény az állampolgári jogok országgyűlési biztosának kifogása alapján tartalmazza az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény 24. §-ának módosítását és kiegészítését.

Az egészségügyről szóló 1997. évi CLIV. törvény 136. §-a (3) bekezdésének d) pontja kimondja, hogy a képalkotó diagnosztikai eljárások felvételeit az egészségügyi dokumentáció részeként meg kell őrizni. Ezzel szemben az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény 30. §-ának (1) és (2) bekezdései szerint a képalkotó diagnosztikai eljárással készült felvétel esetén az arról készített leletet kell - a felvétel készítésétől számított - legalább 30 évig megőrizni. A fentiekre tekintettel szükséges a két törvény közötti ellentmondás feloldása érdekében a módosítás véghezvitele.

A kémiai biztonságra vonatkozó szabályozás módosítása

A 45. §-hoz

A kémiai biztonságról szóló 2000. évi XXV. törvény jelenleg hatályos rendelkezései nem tartalmaznak felhatalmazást a Kormány részére, hogy rendeletben határozza meg a veszélyes anyagok és készítmények forgalmazásával foglalkozók, a közvetítők, valamint a kockázat-becslést végzők tevékenységének gyakorlásához szükséges képesítési feltételeket. Az Európai Unió irányelvei azonban - többek között - az említett feltételeket is meghatározzák, ezért az Európai Unióhoz történő csatlakozásunkból eredő jogharmonizációs kötelezettségünk miatt szükséges a kémiai biztonságról szóló 2000. évi XXV. törvény Kormány részére adott felhatalmazó rendelkezésének kiegészítése.

A nemdohányzók védelméről szóló törvény módosítása

A 46-47. §-hoz

A nemdohányzók védelméről és a dohánytermékek fogyasztásának, forgalmazásának egyes szabályairól szóló 1999. évi XLII. törvény 6. §-ának módosítását az időközben - 2001-ben - bekövetkezett közösségi jogi változások indokolják. Az Európai Közösségek Tanácsa és a Parlament a dohánytermékek forgalmazásával kapcsolatos kérdések egységes szabályozása érdekében 2001. június 5-én fogadta el a 2001/37/EGK számú irányelvét, mely a dohánytermék előállítására, csomagolására és forgalmazására vonatkozó tagállami jogszabályok közelítéséről rendelkezik. A címkézésre vonatkozóan a fenti irányelv kifejezetten részletes szabályokat fogalmaz meg. A jelenleg hatályos magyar szabályozás is kötelezővé teszi az előírt és a választható egészségvédő figyelmeztetés feltüntetését a cigaretta és más dohánytermék csomagolásán, azonban a feliratok mérete nem felel meg az uniós követelményeknek. Míg a magyar szabályozás szerint az előírt egészségvédő figyelmeztetést a cigaretta csomagjának a termék nevét tartalmazó széles oldalán, a választható figyelmeztetést a másik oldalán kell feltüntetni és a felirat a felület legalább 4%-át kell, hogy kitegye, addig a közösségi irányelvben ezek az értékek 30% az előírt figyelmeztetés esetén, illetve 40% a választható figyelmeztetés esetén. A cigarettafüst kátrány- és nikotintartalmát jelenleg a doboz keskenyebbik oldalán kell feltüntetni, úgy, hogy a felirat fedje a felület legalább 4%-át, szemben az Unió által előírt 10%-kal. 2004. január 1-jétől a csomagolás egyik oldalán legalább 30%-ot kitevő felületen a 6. § (1) bekezdés a) pontjában leírt alternatívák közül, míg a másik oldalán legalább 40%-ot kitevő felületen a mellékletben szereplő 14 lehetőség közül választott szöveget kell feltüntetni.

A 48. §-hoz

A megyei egészségbiztosítási pénztárak jogi személyiségének visszaállítása egyben lehetővé teszi, hogy a finanszírozási, ártámogatási és az ún. vényírási szerződéseket a pénztárak kössék meg az egészségügyi szolgáltatókkal. Ez szükségessé teszi több törvényi rendelkezés egyszerű jogtechnikai módszerekkel való módosítását.

-----STARTING---POINT---VEGE---

A 49. §-hoz

A hatálybaléptető rendelkezéseken túl a törvény a jogrendszerrel való koherencia megteremtése érdekében tartalmaz módosító és hatályon kívül helyező rendelkezéséket.

Az egészségügyet, a gyógyszerellátást, a szociális ellátást érintő egyes törvények jogharmonizációs célú, valamint a kötelező egészségbiztosítás ellátásairól szóló 1997. évi LXXXIII. törvény, továbbá a társadalombiztosítási járulékfizetéssel és az egészségügyi hozzájárulással kapcsolatos törvények módosításáról szóló 2001. évi LXX. törvény 42. §-a (6) bekezdésében foglalt - a közforgalmú gyógyszertárat működtető betéti társaságban a személyi jog jogosultjának elővásárlási jogát meghatározott tulajdoni hányad vonatkozásában az átmeneti időszakra biztosító - rendelkezés nincs összhangban a gazdasági társaságokról szóló 1997. évi CXLIV. törvény (a továbbiakban: Gt.) rendelkezéseivel. A Gt. 81-105. §-ai ugyanis nem teszik lehetővé, hogy a betéti társaság tagjai társasági részesedésüket átruházzák, vagyis a törvény által biztosított elővásárlási jog gyakorlása nem lehetséges. A törvény a Gt.-vel való összhang megteremtését célozza.

A Magyar Orvosi Kamaráról szóló 1994. évi XXVIII. törvény, valamint a Magyar Gyógyszerész Kamaráról szóló 1994. évi LI. törvény rendelkezéseinek hatályon kívül helyezését az Európai Unióhoz való csatlakozás teszi szükségessé. Orvosi, gyógyszerészi tevékenységet - néhány jogszabályban meghatározott kivételtől eltekintve - csak az végezhet, aki kamarai tagsággal rendelkezik, a kamarai tagság megszerzésének követelményei között pedig - a jelenleg hatályos rendelkezések alapján - szerepel a magyarországi lakóhely. Az Európai Közösséget létrehozó (Római) szerződés 39. cikkének (1) bekezdése szerint a Közösségen belül biztosítani kell a munkavállalók szabad mozgását. A Tanács irányelvek vagy rendeletek formájában állapítja meg azokat az intézkedéseket, amelyek ahhoz szükségesek, hogy a munkavállalók szabad mozgását megvalósítsák, különösen azoknak a közigazgatási eljárásoknak és gyakorlatoknak, valamint a betöltendő állások megszerzéséhez előírt időtartamoknak a megszüntetésével, amelyek nemzetközi jogszabályokon vagy a tagállamok között korábban megkötött megállapodásokon alapulnak, és amelyek fenntartása a munkavállalók szabad mozgásának megvalósulását akadályozná.

A törvény a fentieken túl a záró rendelkezésék között tartalmaz még hatályon kívül helyező rendelkezéseket és olyan apróbb módosításokat, amelyek összefüggésben vannak a törvény más rendelkezéseivel.