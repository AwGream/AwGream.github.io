1999. évi IV. törvény indokolása

a Magyar Köztársaság és a Nyugat-Európai Unió között Brüsszelben, 1996. október 1-jén aláírt Biztonsági Megállapodás megerősítéséről és kihirdetéséről

ÁLTALÁNOS INDOKOLÁS

Euro-Atlanti integrációs törekvéseink részeként a NYEU-val jelentőségének megfelelő együttműködésre törekszünk, amelynek fontos eleme a minősített információk cseréje. A minősített információk cseréjének alapfeltétele, hogy a felek kötelezettséget vállaljanak a másik féltől átvett információk védelmére, megteremtsék annak intézményi, technika és jogszabályi feltételeit.

Mivel a Megállapodás a honvédelmet érinti, megerősítéséről és kihirdetéséről az Alkotmány 40/C. § (2) bekezdése értelmében törvényben kell rendelkezni.

RÉSZLETES INDOKOLÁS

Az 1-2. §-hoz

A törvény 1. §-a a Megállapodás megerősítését tartalmazza. A 2. § a Megállapodást - hivatalos magyar nyelvű szövege közlésével - kihirdeti.

A Megállapodás kötelezi a feleket az egymástól átvett minősített információk minősítési szintjének megfelelő védelmére, továbbá a magyar felet a szervezet által szolgáltatott információkat felhasználó, azokhoz tevékenységük során hozzájutó személyek biztonsági ellenőrzésére, továbbá a NYEU Biztonsági Irodájával való további gyakorlati intézkedések kidolgozását irányozza elő.

A 3. §-hoz

A Megállapodás rendelkezéseit a felek, annak aláírását követő 31. naptól kezdve ideiglenesen alkalmazzák, végleges hatálybalépésére a felek belső szabályai által megkövetelt eljárás befejeződésekor kerül sor. A Nyugat-európai Unió részéről, a hatálybalépéshez szükséges eljárás a Megállapodás aláírásával befejeződött, amiről a NYEU már írásban is értesítette a magyar felet. A Megállapodás, illetőleg a 2002/1996. (I. 18.) Korm. határozat 4. pontja alapján felállított NATO-NYEU Titokvédelmi Bizottság megkezdte működését és kapcsolatot tart a NYEU illetékes szerveivel. Feladatait a vonatkozó törvény elfogadása után a Nemzeti Biztonsági Felügyelet veszi át. Így a kihirdetés tényleges napjától függetlenül nincs további akadálya, hogy a törvény a kihirdetése napján hatályba lépjen.