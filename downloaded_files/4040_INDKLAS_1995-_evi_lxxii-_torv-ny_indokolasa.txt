1995. évi LXXII. törvény indokolása

a Magyar Köztársaság 1995. évi pótköltségvetéséről

-----STARTING---POINT---ALTALANOS---

ÁLTALÁNOS INDOKOLÁS

1. A PÓTKÖLTSÉGVETÉS BENYÚJTÁSÁNAK TÖRVÉNYI HÁTTERE

A gazdasági stabilizációs program végrehajtását megalapozó intézkedéscsomag kidolgozását a gazdasági szükségszerűség követelte meg.

A javasolt intézkedések többsége parlamenti jóváhagyást igényel, s érinti a Magyar Köztársaság 1995. évi költségvetéséről szóló 1994. évi CIV. törvény egyes előírásait, előirányzatait is.

Az államháztartásról szóló 1992.évi XXXVIII. törvény 41. § (1) bekezdése kimondja, hogy

"A Kormány pótköltségvetési törvényjavaslatot köteles az Országgyűlés elé terjeszteni, ha év közben a körülmények oly módon változnak meg, hogy ezek a központi költségvetés teljesítését jelentősen veszélyeztetik."

A hivatkozott törvény 41. § (3) bekezdése szerint a Kormány köteles a pótköltségvetési törvényjavaslatban külön bemutatni az új előirányzatokat.

Az a tény, hogy a gazdasági körülmények változása olyan mértékűvé vált, ami veszélyeztette a központi költségvetés teljesítését megkövetelte már önmagában is, hogy a Kormány - eleget téve a törvényben előírt kötelezettségének - pótköltségvetési törvényjavaslatot terjesszen elő.

E mellett a Kormány gazdasági stabilizációs programjának végrehajtását szolgáló intézkedések érintik a központi költségvetés kiadási és bevételi előirányzatainak a gazdasági és a pénzügyi szükségszerűséghez igazítását is, illetve a jóváhagyott előirányzatok módosítását. A fogalmi meghatározás szerint "A pótköltségvetési törvény a költségvetési törvényt módosító törvény, amelyben az Országgyűlés módosítja a költségvetési törvény előírásait" (Áht. 41. § (4) bekezdés), ami szintén alátámasztja a pótköltségvetés kidolgozásának indokoltságát.

Alapvetően e kötelmek okán vált szükségessé a pótköltségvetési törvényjavaslat kidolgozása és az Országgyűlés elé terjesztése.

2. A KÖZPONTI KÖLTSÉGVETÉS EGYENSÚLYI KÖVETELMÉNYEI

A külső és belső egyensúly helyreállításának, az egyensúlyromlás lefékezésének, majd az egyensúly javításának alapvető kérdése az államháztartás, illetve a központi költségvetés pozíciójának megerősítése.

Az államháztartás GFS szerkezetű 1994. évi 335 milliárd forint összegű hiányához képest az 1995. évi előirányzat 22 milliárd forint csökkentési követelményt fogalmazott meg. Az év eleji gazdasági, pénzügyi folyamatok alapján viszont ennek a takarékossági törekvésnek a realitása - a számítások szerint - erősen kétségessé vált. A becslések azt támasztják alá, hogy az államháztartás hiánya - az intézkedések elmaradása esetén - megközelítené a 350ámilliárd forintot, tehát a deficit nemhogy csökkenne 1994. évhez képest, hanem azt több mint 15 milliárd forinttal meghaladná, s így az 1995. évi hiány egy év alatt - a kinyilvánított takarékossági szándék ellenére - újabb 15 milliárd forinttal növekedne.

Az államháztartás romló helyzetében a központi költségvetés egyensúlyának megbomlása a meghatározó. Ez persze nem azt jelenti, hogy a többi alrendszer helyzete önmagában kiegyensúlyozottnak lenne tekinthető, hiszen jelentős forrásbevonás mellett működőképesek az egyes elkülönített állami pénzalapok, s az önkormányzatok gazdálkodásához is igénybe vesznek hiteleket is.

A gazdasági stabilizációt és a gazdaság egészséges fejlődésének megindítását szolgáló intézkedéscsomag korrekciós lépéseivel - részben a stabilizációs törvénycsomag pénzügyi hatásai, részben pedig a pótköltségvetési törvényjavaslat, illetve a Kormány hatáskörében március hónapban már meghozott döntések eredményeképpen - az államháztartás és a központi költségvetés kritikussá vált egyensúlyi helyzetének romlása megállítható, a pénzügyi tendenciák negatívumainak mérséklése is reálisan előirányozható.

Ezeknek a céloknak az elérése az ország további eladósodásának megakadályozása, a hitelképesség megőrzése, valamint az infláció gyorsulásának fékezése szempontjából egyaránt fontos követelmény.

A gazdasági növekedés feltételeinek valós sérelme nélkül meg kell alapozni a központi költségvetés bevételi oldalának stabilizálását, egyes korábbi adópolitikai intézkedések továbbfejlesztésével, de elsősorban egyes kedvezmények csökkentésével, illetve a hatékonyabb bevétel beszedéssel, a fekete gazdaság visszaszorításából, szűkítéséből elérhető, a költségvetést megillető bevételek behajtásával.

E mellett sort kell keríteni a kiadási oldalt érintő intézkedések meghozására is, mégpedig döntően az államháztartás egyenlegének javulását hosszú távon megalapozó reformokra van szükség.

A javasolt intézkedésekkel radikális változtatás érhető el a központi költségvetés, ezáltal az államháztartás egyensúlyi helyzetében.

Követelményként irányozható elő a központi költségvetési deficit közel 283 milliárd forintos előirányzatának 156,0 milliárd forintra redukálása, a hiány GDP-hez viszonyított arányának jelentős csökkentése.

Ezért a kidolgozott javaslatok jelentős köre egyúttal az államháztartási reform egyes lépéseinek előrehozatalát, illetve előkészítését is jelentik. A reformlépéseknek arra kell irányulniuk, hogy az államháztartásban is racionálisabb költséggazdálkodás valósuljon meg, olcsóbb megoldások nyerjenek tért, továbbá csökkenjenek a társadalmilag gazdaságilag nem feltétlenül indokolt juttatások, s megtörténjen a költségvetés és a privatizációs bevételek terhére korábban vállalt kötelezettségek felülvizsgálata. Mindennek révén az államháztartás struktúrája és mérete jobban a gazdasági teljesítményhez igazítható. Kiemelten fontos, hogy a szociális kiadásokat érintő javaslatok a rászorultsági elv fokozott figyelembevételével kerüljenek kialakításra és tegyék lehetővé a legrászorultabbak ellátásának bizonyos mértékű növelését is.

Az intézkedések a központi költségvetés bevételi és kiadási struktúráját néhány ponton átrendezik.

A központi költségvetés bevételi-kiadási struktúrája1993-1995. években

A bevételi oldalon a fekete gazdaság visszaszorításával, a tartozás beszedés szigorításával elérhető többletbevétel mintegy 16 milliárd forintban valószínűsíthető. Az intézkedések a fogyasztáshoz kapcsolt adókat (10 milliárd forinttal), valamint a személyi jövedelemadó bevételt (2 milliárd forinttal) érintik, s 4 milliárd forint többlettel lehet számolni az egyéb befizetések között az adózási fegyelem szigorításával összefüggésben.

A különleges helyzetek miatti befizetések között 16 milliárd forint bevétel realizálható a távközlési koncessziós díjakból. A vám- és importbefizetések többlete alapvetően a vámpótlék kivetésére épül - értelemszerűen elsősorban ezzel az intézkedéssel a folyó fizetési mérleg egyensúlyának javítása volt az elsődleges cél, de emellett a bevételi oldal stabilizálásában is fontos az intézkedés hatása -, s ezt egészítik ki az árintézkedések, a volumenváltáshoz, valamint a vámbiztosíték számlához kapcsolódó többletbevételi következmények. Az előzőek okán emelkednek meg a gazdálkodó szervezetek befizetései.

A fogyasztáshoz kapcsolt adók előirányzat növelése a vámpótlékkal, az árkorrekciók hatásaival, továbbá a személygépkocsik fogyasztási adójának 10 %-pontos emelésével, a háztartási tüzelőolaj alanyi jogú utalványrendszerének módosításával függ össze.

A személyi jövedelemadót érintő, az adótörvény módosításából levezethető korrekciók előirányzat módosító hatása mindössze 1,5 milliárd forint.

A bevételek intézkedésekkel kapcsolatban lévő többlete meghaladja a 157 milliárd forintot, ebben a vámpótlék hatása az érdemleges. Döntően ez jelenik meg az egyéb intézkedések számszerűsített mintegy 107 milliárd forint többletében; a stabilizációs törvénycsomag bevételeket növelő hatása közel 28 milliárd forintra tehető.

Az intézkedések a központi költségvetés kiadási oldalán a közel fél év alatt több, mint 37ámilliárd forint támogatás megtakarítást tesznek lehetővé. A kiadási oldalon az intézkedések egyenlegükben viszont kiadásnövekedéssel járnak, minthogy az adósságszolgálati kiadások növekvő determinációi 46 milliárd forinttal drasztikusan lerontják a kiadási oldal takarékossági intézkedéseinek pozíciójavító hatását, s emellett a feketegazdaság felszámolásának beindításához többlet forrás biztosítására van szükség, s az önkormányzatok támogatása is megemelésre kerül, s a Foglalkoztatási Alap forrását is bővíteni kell.

Az államháztartási reform évek óta húzódik. A magas állami centralizáció elszívja a gazdaság elől a szükséges forrásokat. A központi költségvetés a magyar gazdaság fejlettségéhez és a költségvetés teher-bíróképességéhez képest túl nagy arányban finanszíroz olyan jóléti, szociális ellátásokat, amelyekre az állampolgárok jövedelmi helyzetüktől függetlenül jogosultak. Ez adott körülmények között: a költségvetési kiadások mérséklésének kényszere, valamint a lakossági jövedelmek fokozódó differenciálódása és növekvő elszegényedés mellett tarthatatlan, mert az igazán rászoruló rétegeknek nem nyújt elég hathatós segítséget. Halaszthatatlanná vált a szociális ellátórendszerek átalakítása.

Az átalakítások eredményeképpen 1995-ben 14,6 milliárd forinttal csökken a társadalombiztosítási szervezetek által folyósított ellátások előirányzata.

Ugyanakkor a valóban rászorulók érdemibb segítése érdekében 9 milliárd forint többletforrás biztosítására is sor kerül, amelyből 6 milliárd forint a helyi önkormányzatokon keresztül juthat el az érintettekhez, 3 milliárd forint pedig a Foglalkoztatási Alap révén.

3. A KÖZPONTI KÖLTSÉGVETÉS BEVÉTELEI, AZ 1995. ÉVI EREDETI ELŐIRÁNYZATHOZ KÉPEST A MÓDOSULÁSOK OKAI ÉS ÖSSZETEVŐI

3.1. TÁRSASÁGI ADÓ

Az intézkedések együttesen az adózás előtti eredményt 5 milliárd forinttal növelik, melynek adóalapra gyakorolt hatása 4,5 milliárd forintban prognosztizálható. Az ehhez tartozó eredményszemléletű adóbevétel növekmény 0,6-0,8 milliárd forint. A pénzforgalmi bevételre gyakorolt hatása 1995. évben 0,5 milliárd forintnak felel meg, s így az összes pénzforgalmi társasági adóbevétel 55,5 milliárd forint.

3.2. KÜLÖNLEGES HELYZETEK MIATTI BEFIZETÉS

A különleges helyzetek miatti befizetés összege 16 milliárd forinttal emelkedik, mert a Hírközlési Alapból a távközlési koncessziós díjak döntő részének költségvetésbe történő befizettetése indokolt, arra való tekintettel, hogy a távközlési szolgáltatás fejlesztése a versenyszférába tartozik, így a távközlés fejlesztésébe ilyen mértékű koncessziós bevétel visszahagyása célszerűtlen.

3.3. VÁM- ÉS IMPORTBEFIZETÉSEK

Az 1995. évi tervezett 132,7 milliárd forint import bevételekhez viszonyítva az intézkedési csomag keretében kialakult feltételek alapján a várható bevételek 221 milliárd forintot tesznek ki.

A bevételnövekedés 88 milliárd forint, amelyből az előző évi import folyamatok bázisán az import ár- és árfolyam változások 25 milliárd forint bevételi többletet indokolnak. Ez a többletbevétel természetesen a nemzetközi kötelezettségekben foglalt vámlebontási és egyéb vámjellegű költségcsökkentési kötelezettségekre is figyelemmel került meghatározásra.

A nemzetközi megállapodásokban lehetővé tett intézkedés, a vámpótlék bevezetése következtében - tekintettel a jogszabályilag meghatározott vámpótlékmentesség körére - 56ámilliárd forint többlet vámbevételre lehet számítani.

A vámellenőrzés szigorításával a bevételek mintegy 2 milliárd forintos növekedése számszerűsíthető az importbevételek esetében.

A megnövekedett importterhek következtében a vám és egyéb importhoz kapcsolódó bevételek biztosítéka is növekedni fog mintegy 5 milliárd forinttal, azonban ez a vámbiztosíték számla csak technikailag kezeli a bevételeket, addig amíg azok át nem kerülnek a megfelelő költségvetési számlákra.

3.4. JÁTÉKADÓ

A szerencsejáték szervezéséről szóló törvény módosításának tervezete új előírásokat tartalmaz a pénznyerő automaták működtetésének szabályozására, valamint a játékautomaták utáni adófizetési kötelezettségre vonatkozóan. A törvénytervezet kiterjeszti az egyes állami szervezetek ellenőrzési feladatait és jogosítványait az illegális tevékenyéggel szembeni hatékonyabb fellépés érdekében. Az intézkedések hatására az 1995. évi játékadó elérhető bevételi többlete 300 millió forint.

3.5. EGYÉB BEFIZETÉSEK

A fokozott ellenőrzési tevékenység eredményeként az APEH hatáskörébe tartozó egyéb befizetések (bírság, önellenőrzési pótlék, késedelmi pótlék) összege várhatóan 4 milliárd forinttal haladja meg az eredeti előirányzatot.

3.6. ÁLTALÁNOS FORGALMI ADÓ

Az általános forgalmi adó módosított előirányzata az eredeti költségvetési előirányzatból a következők szerint vezethető le:

 

  milliárd forintban

 Eredeti előirányzat :

 429

 A vásárolt fogyasztás értéknövekedésének hatása:

 +11

 A vásárolt fogyasztás összetétel-változásának hatása:

 - 6

 Az intézményi beszerzések csökkenésének és szerkezetváltozásának hatása:

 - 2

 Az adóellenőrzés szigorításának hatása:

 + 6

 Az intézkedések hatása összesen:

 + 9

 Módosított előirányzat:

 438

A vásárolt fogyasztás értéknövekedése az eredeti előirányzathoz képest az intézkedések (pl. a pótlólagos leértékelés stb.) miatt bekövetkező magasabb fogyasztói árszínvonalnövekedésből és fogyasztáscsökkenésből (ennek pozitív egyenlegéből) adódik. Ehhez számottevő áfatöbblet tapad. Negatívan hat viszont az áfa összegére, hogy a reáljövedelem mérséklődése következtében a vásárolt fogyasztás szerkezete a 25 %-os adókulcsú javak (pl. ruházati cikkek, egyéb iparcikkek stb.) felől az alapvető, általában 12á%-os adókulcsú javak felé tolódik el. Hasonló szerkezetváltozással kell számolni a költségvetési intézmények beszerzéseinél is. Nem elhanyagolható adótöbbletet eredményezhet viszont az adóellenőrzések szigorítása. Az intézkedések együttesen az áfabevételt az eredeti tervhez képest mintegy 9 milliárd forinttal (2,1 %-kal) emelhetik.

3.7. FOGYASZTÁSI ADÓ

Az intézkedések hatása a fogyasztási adóra a következő:

 

 milliárd forintban

 Eredeti előirányzat:

 190

 A HTO-utalványok megszüntetésének hatása:

 + 5

 A személygépkocsik adóemelésének hatása:

 + 4

 Az üzemanyagok fogyasztáscsökkenésének hatása:

 - 3

 Az adóellenőrzés szigorításának hatása:

 + 4

 Az intézkedések hatása összesen:

 +10

 Módosított előirányzat: 

 200

A HTO-utalványok, illetve az utalványra vásárolt HTO utáni fogyasztásiadó-visszatérítés megszüntetése az idén a fogyasztási adó összegét várhatóan 5 milliárd forinttal emeli. A személygépkocsik fogyasztási adójának 10 %-pontos növelése révén az idén mintegy 4ámilliárd forint adótöbblet realizálódhat. A reáljövedelem tervezettet meghaladó mérséklődése viszont az üzemanyagok fogyasztásának a korábban számítottnál nagyobb mérséklődését vonja maga után. (A pótlólagos fogyasztáscsökkenést éves szinten közel 3á%-ra becsüljük. Ezt az értéket a januári-februári fogyasztáscsökkenés lényegesen meghaladja.) Az adóellenőrzés szigorítása a jövedéki, általában magas adótartalmú termékek esetében nem elhanyagolható adóbevételi többletet eredményezhet. Az intézkedések együttes kihatása elérheti a + 10 milliárd forintot, ami 5 %-ot valamelyest meghaladó fogyasztásiadó-többletnek felel meg.

3.8. SZEMÉLYI JÖVEDELEMADÓ

A személyi jövedelemadó bevétel 3,5 milliárd forinttal haladja meg a tervezett 283,5ámilliárd forintos pénzforgalmi bevételt. A javasolt intézkedések mind közvetlenül mind közvetve hatnak a személyi jövedelemadó bevételre. A keresetkiáramlás tervezettet meghaladó mértéke az eredményszemléletű bevételeket ugyan növelik - 21,5 milliárd forinttal -, azonban az átalányadóra történő bejelentkezések miatti progresszíven adózandó jövedelmek körének szűkülése, valamint a visszaigénylések növekményének jelentős bővülése - együttesen 21,5 milliárd forint - kinullázzák azt. A személyi jövedelemadó törvény javasolt módosításának eredményeként a "cégautók" tervezett adómértékeinek változása 1,5 milliárd forinttal, a "feketegazdaság" felszámolására teendő intézkedések 2 milliárd forinttal javítják az 1995. évi pénzforgalmi bevételt, s így a várható személyi jövedelemadó pénzforgalmi szemléletben 287 milliárd forint lesz.

3.9. LAKOSSÁGI ADÓBEFIZETÉSEK

A lakossági adóbefizetések 1 milliárd forintos növekedése a vámpótlék 1995. március 20-i bevezetésével hozható összefüggésbe. Így összességében 5,8 milliárd forint tervezhető a pótköltségvetésbe.

3.10. LAKOSSÁGI ILLETÉK-BEFIZETÉSEK

Illeték-befizetések címén az 1995. évi előirányzat 22,5 milliárd forint, melynek megvalósulására a stabilizációs törvénycsomag részeként beterjesztett illetéktörvény módosítási intézkedések jelentik a biztosítékot.

3.11. KÖZPONTI KÖLTSÉGVETÉSI SZERVEKTŐL SZÁRMAZÓ BEFIZETÉSEK

A központi költségvetési szervektől származó befizetések 6 milliárd forintos eredeti előirányzata 1 milliárd forinttal nő a felsőfokú képzésben részt vevő nappali, esti és levelező hallgatók által - 1995. szeptember 1-jétől - fizetendő tandíj következtében.

3.12. NEMZETKÖZI PÉNZÜGYI KAPCSOLATOKBÓL EREDŐ BEVÉTELEK

A nemzetközi pénzügyi kapcsolatokból eredő bevételek 6,5 milliárd forintos növekedése az árfolyamváltozásból következik.

3.13. PÉNZINTÉZETEK TÁRSASÁGI ADÓJA ÉS OSZTALÉKA

Az 1995. évi eredeti előirányzathoz képest a pénzintézetek társasági adója várhatóan 39,8 milliárd forint lesz. Ez 11,8 milliárd forinttal haladja meg a jóváhagyottat.

Sor kerül a Magyar Nemzeti Bank külföldi pénznemben fennálló tartozásait és követeléseit érintő árfolyamváltozásokból eredő különbözet miatt a központi költségvetést terhelő, kamatmentes adósság egy részének piaci kamatozású értékpapírrá alakítására. Az ebből származó nyereség 11,8 milliárd forinttal növeli a pénzintézetek társasági adóját.

3.14. ADÓSSÁGSZOLGÁLATTAL KAPCSOLATOS BEVÉTELEK

A kamatadó mértéke 1994. november 1-jétől 0 %-ra csökkent. Az áthúzódó befizetések következtében azonban 1995. év elején e jogcímen még mintegy 7,5 milliárd forint bevétel folyik be a költségvetésbe.

A privatizációs bevételek eredetileg tervezett előirányzata 150 milliárd forint volt, az állami vagyonnal kapcsolatos osztalék bevétel pedig 10 milliárd forint.

1995-ben privatizációs készpénzbevétele lényegében csak az ÁVÜ-nek volt. A költségvetés készítésekor kialakított előirányzat feltételezte az ÁV Rt. tulajdonában lévő infrastrukturális és közszolgáltató cégek még ez évi gyorsütemű privatizációját. Ezzel egyidőben azzal a feltételezéssel is éltek, hogy a privatizációs törvény ez év elején elfogadásra kerül. Ezzel szemben a törvény várhatóan csak júniusban lép életbe, vitatott ma még az energia szektor privatizációjának számos koncepcionális kérdése, nincs végleges megállapodás a tulajdonosi szerkezet tekintetében, számottevően bővült a tartós állami tulajdonban maradó társaságok köre és a tartós állami tulajdonban maradó vagyon nagysága.

Mindennek ellenére a 150 milliárd forintos privatizációs bevételi előirányzat nem csökkenthető, ezért a pótköltségvetés változatlanul 150 milliárd forint privatizációs bevétellel számol. A 150 milliárd forint privatizációs bevétel elérésének az a feltétele, hogy az energiaszektor privatizációjára vonatkozó - a Kormány által jóváhagyott - koncepció és az ennek végrehajtását szolgáló feladatok maradéktalanul és változatlan tartalomban megvalósításra kerüljenek. Ennek hiányában a privatizációs bevétel elmaradása miatt további, drasztikus szigorító intézkedések bevezetése válik szükségessé.

4. A központi költségvetés kiadási előirányzatai, az eredeti előirányzathoz képest bekövetkező változások okai és összetevői

4.1. GAZDÁLKODÓ SZERVEZETEK TÁMOGATÁSA

Az agrárgazdasági exportárualapok növelése érdekében az év folyamán szükségessé válhat a támogatások növelése. A költségvetési törvény úgy rendelkezik, hogy az agrárgazdasági támogatások előirányzatai átcsoportosíthatók, azonban együttes összegük túllépését csak az Országgyűlésnek van joga engedélyezni. Az exportösztönző gazdaságpolitika következtében szükséges olyan felhatalmazás megadása a Kormánynak, ami saját hatáskörben lehetővé teszi, hogy kismértékben az előirányzat a Parlament felhatalmazása nélkül is túlléphető legyen. A 7 % mértéke 4 milliárd forint.

A vállalkozások exporttevékenységének ösztönzése céljából az Eximbank közreműködésével folyósítandó exporthiteleket érintő kamatkiegyenlítés céljára 200 millió forint biztosítása szükséges a termelési árkiegészítés és dotációk előirányzatából. Erre fedezetet nyújt a csökkent munkaképességűek foglalkoztatásához kapcsolódó - megváltoztatott támogatási feltételek miatt - felszabadítható, várhatóan rendelkezésre álló keret.

4.2. FELHALMOZÁSI KIADÁSOK

A központi költségvetés felhalmozási kiadásai közül a központi beruházásoknál - gazdasági növekedést elősegítő infrastruktúra fejlesztések prioritási igényre tekintettel - a Kormány megtakarítási intézkedéseket nem tervez, így a kormányzati beruházások 50ámilliárd forint 1995. évi központi költségvetési előirányzatát a pótköltségvetésben változatlanul hagyja.

A központi költségvetés mérlegében a felhalmozási kiadások között a magánerőből való lakásépítés támogatása 1995. évi 40 milliárd forint előirányzata több összetevőből álló jogcím. Rendszere lényegében két csoportra osztható. Az első csoport különféle szociálpolitikai kedvezmények együttese mintegy 24 milliárd forint előirányzattal, a második pedig a törlesztési és kamattámogatások csoportja 16 milliárd forint előirányzattal. Az 1995. évi központi költségvetés a lakáscélú szociálpolitikai kedvezmények között lakásépítési kedvezmény jogcímén 20 milliárd forintot irányzott elő. E kedvezmény ismételt igénybevételének megszüntetésével, valamint a feltételek szigorításával az áthúzódó hatásra is figyelemmel 4 milliárd forint kiadási megtakarítás érhető el 1995-ben. Ennek érdekében a Kormány módosította a lakáscélú támogatásokról szóló 106/1988. (XII. 26.) MT rendeletet.

A szigorító jellegű módosító rendelkezések lényege a következőkben foglalható össze:

- Megszűnt a lakásépítési (szociálpolitikai) kedvezmény mértékének emelkedéséből eredő különbözet igénybevételének lehetősége újabb lakás építése, vásárlása esetén, vagyis a lakásépítési kedvezmény teljes összege akkor nyújtható a rendelet hatálybalépését követően, ha szociálpolitikai, vagy lakásépítési kedvezményt a gyermek után még soha nem vettek igénybe. Amennyiben időközben újabb gyermekek születtek, utánuk természetesen igényelhető a kedvezmény.

- A támogatás csak olyan lakások építése, vásárlása esetén vehető igénybe, ahol a lakás költsége és szobaszáma nem haladja meg a rendeletben meghatározott ún. "méltányolható lakásigény" mértékét. A módosítás során a méltányolható lakás szobaszáma egy szobával csökkent, a méltányolható lakás költsége pedig jobban igazodik az átlagos építési költségekhez.

- Az állami lakástámogatással való visszaélés megakadályozása érdekében a támogatást azok nem vehetik igénybe, akik korábbi lakástulajdonukat gazdasági társaságba apportálták.

- Szigorodik a szabályozás azzal is, hogy a pénzintézeteknek fokozottabban kell ellenőrizni a lakástámogatás igénybevételéhez szükséges feltételek meglétét.

4.3. A TÁRSADALOMBIZTOSÍTÁS KÖZREMŰKÖDÉSÉVEL FOLYÓSÍTOTT ELLÁTÁSOK

A társadalombiztosítás közreműködésével folyósított ellátások 1995. évi előirányzata 14,6ámilliárd forinttal csökken, a következők szerint

a) Családi pótlék

A családi pótlék 1995. június 1-jei hatályú átalakítása azt jelenti, hogy ezen időponttól megszűnik az ellátás állampolgári jogosultsága és egyidejűleg megszűnik a kétkeresős egy gyermekes családok családi pótlék jogosultsága a gyermek 6 éves kora után.

A jogosultsághoz meghatározott feltétel lesz a szorosan vett család egy főre jutó bruttó havi jövedelme és a család vagyoni helyzete.

Az új törvényi szabályozás alapján a családi pótlékra jogosultságról az igénylőnek minden évben nyilatkozatot kell tennie.

A családi pótlékrendszer átalakításának eredményeként 1995-ben az eredetileg 104ámilliárd forint előirányzat 95 milliárd forintra módosul.

b) Várandóssági pótlék

Várandóssági pótlék 1995. június 1-jétől nem állapítható meg, de azok számára, akik a fenti időpontig ezen ellátásra jogosultságot szereztek, az ellátást legkésőbb 1995. december 31-éig még folyósítani kell.

1995. június 1-jétől a várandóssági pótlék helyébe egyszeri anyasági támogatás lép, amelynek összege 10.000 Ft. Az összeg a gyermekszüléssel egyidejűleg illeti meg a szülő nőt. Feltétele a családi pótlékhoz való jogosultsággal megegyező.

Ebből adódóan az ellátás eredetileg tervezett 2,5 milliárd forint előirányzata 1 milliárd forinttal csökken.

c) Gyermekgondozási segély

1995. június 1-jével megszűnik az eddigi gyermekgondozási segély, s helyette új, egységes összegű ellátás kerül bevezetésre, ugyancsak GYES néven. Az új ellátás a gyermek 3 éves koráig illeti meg a szülő nőt, abban az esetben ha 180 napos előzetes biztosítási jogviszonnyal, valamint a családi pótlékhoz való jogosultsági feltételekkel rendelkezik. Összege a mindenkori öregségi nyugdíjminimummal egyező.

Miután azok számára, akiknek 1995. június 1-je előtt GYES jogosultságot már megállapítottak, ezen ellátást legkésőbb 1995. december 31-éig folyósítani kell, az ez évi kiadásmegtakarítás - figyelemmel az eredetileg tervezett, de végül is elmaradó jogkiterjesztésre is - összesen 2 milliárd forint.

d) Gyermekgondozási díj

A gyermekgondozási díj 1995. június 1-jével megszűnik, de azok számára, akiknek ellátását a fenti időpontig már megállapították, ezen ellátást legkésőbb 1995. december 31-éig folyósítani kell. Ebből adódóan - figyelemmel az eredetileg betervezett jogkiterjesztő intézkedés elmaradására is - az eredetileg tervezett 20,9 milliárd forint előirányzat 17,9 milliárd forintra módosul.

4.4. A KÖZPONTI KÖLTSÉGVETÉSI SZERVEK TÁMOGATÁSA

A központi költségvetési szervek körében az intézkedések összességében 8,2 milliárd forintos támogatásmegtakarítást eredményeznek. Ennek összetevői:

1. Támogatás csökkentések

- a személyi juttatások és a hozzá kapcsolódó társadalombiztosítási járulék támogatással fedezett előirányzatának 3 %-os csökkentése (4,2 milliárd forint), mely nem érinti a rendőrség, az APEH és a VPOP végrehajtó apparátusát,

- a Honvédelmi Minisztériumnál a dologi kiadások 0,5 milliárd forintos csökkentése a létszámleépítéssel összefüggésben,

- a felhalmozási kiadások előirányzata támogatásból finanszírozott részének 10 %-os elvonása (0,7 milliárd forint),

- egyes fejezeti kezelésű ágazati, szakmai célfeladatok, címzett és céltámogatások, az alapítványok támogatási előirányzatainak 15 %-os mértékű elvonása (3,5 milliárd forint),

- a Népjóléti Minisztériumnál a családok egyszeri támogatására előirányzott 4,7 milliárd forint elvonása.

2. Stabilizációs többletkiadások

- az adó- és vámhatóságok, továbbá a rendőrség személyi és technikai feltételeinek javítására fordítandó 3,5 milliárd forint, amelyből a feketegazdaság visszaszorítása miatt szükségessé váló ellenőrzési tevékenység ellátására, az ezzel összefüggő személyi és dologi kiadásokra támogatás többlet biztosítása szükséges, hogy megalapozható legyen a 16 milliárd forint többletbevétel,

- a központi költségvetési szerveknél végrehajtandó létszám-csökkentés egyszeri jellegű többletkiadásának kerete 2 milliárd forint,

- A családi pótlékkal kapcsolatos jövedelem nyilatkozatok feldolgozása többletterheinek ellentételezésére a társadalombiztosítás folyósított ellátások után elszámolt költségtérítési előirányzata 450 millió forinttal nő.

3. Egyéb intézkedések

 A rendőrség dologi kiadásainál az előirányzat jelentős túllépése várható. Az alaptevékenység korlátozása nem valósítható meg, ezért 1,3 milliárd forint átcsoportosítás szükséges a felhalmozási kiadások terhére.

A Kormány egyes stabilizációs intézkedéseinek az 1995. évi költségvetés pozícióját javító hatása ma még nem számszerűsíthető. Ennek következtében nem jelenik meg az előirányzatokban pl.

- a központi költségvetési szervek által fenntartott hivatali üdülők üzemeltetésének felülvizsgálatából, esetlegesen eladásából származó támogatásmegtakarítás hatása,

- az I-VI. fejezetek, valamint a bíróságok által felajánlott támogatáscsökkentés.

Ezen kívül a pártok támogatáscsökkentéséből 0,2 milliárd forint megtakarítás jelentkezik.

4.5. AZ ÖNKORMÁNYZATOK TÁMOGATÁSA

A helyi önkormányzatok eladósodási folyamatának megállítása érdekében indokolt számukra hitelfelvételi korlátozást megfogalmazni. Ennek részletes szabályait, valamint a címzett- és céltámogatások igénybevételi lehetőségeinek szűkítésén keresztül, a központi költségvetésre gyakorolt hatását juttatja érvényre a javaslat.

Gondoskodik továbbá a helyi önkormányzatok állami támogatásának a központi költségvetés mindenkori likviditása függvényében történő folyósításához kapcsolódó részletszabályok módosításáról is.

A gyermeknevelési támogatást 1995. második félévétől tervezett jogkiterjesztésének elmaradása következtében az érintett előirányzat 800 millió forinttal csökken.

A munkanélküliek jövedelempótló támogatásának felhasználásánál - a rendszer átalakításával, és a fekete gazdasággal szembeni intézkedésekkel összefüggésben - indokolt mintegy 1,5 milliárd forint megtakarítást prognosztizálni az eredetileg tervezett előirányzathoz képest.

A gazdasági stabilizációs intézkedésekkel egyidejűleg az erre legrászorultabb lakossági rétegek további támogatására szükséges az önkormányzati szociálpolitika rendszerén keresztül 6 milliárd forint többlettámogatást biztosítani és gondoskodni ennek célzott felhasználásáról, különös tekintettel a megnövekedett lakásfenntartási költségekhez való hozzájárulásra és a közhasznú munkavégzés elősegítésére.

4.6. AZ ELKÜLÖNÍTETT ÁLLAMI PÉNZALAPOK TÁMOGATÁSA

Az elkülönített állami pénzalapok 1995. évben előirányzott 36,2 milliárd forintot kitevő költségvetési támogatása 39,2 milliárd forintra módosul, mert a Foglalkoztatási Alap számára 3,0 milliárd forinttal emelkedik a költségvetési támogatás. A támogatás a munkanélküliek jövedelempótló támogatásában részesülők célzott közhasznú foglalkoztatására van előirányozva. (XVI. Munkaügyi Minisztérium fejezet 14. cím: 1. alcím, 1. előirányzat-csoport).

Ez a 3,0 milliárd forint a gazdasági stabilizációs intézkedés keretében megvalósuló, a legrászorultabb lakossági rétegek támogatásához szükséges önkormányzati szociálpolitika rendszerén keresztül biztosított 6,0 milliárd forintot egészíti ki.

4.7 A NEMZETKÖZI PÉNZÜGYI KAPCSOLATOKBÓL EREDŐ KIADÁSOK

A nemzetközi pénzügyi kapcsolatokból eredő kiadások közül a Kormány 1023/1995. (III. 22) határozata alapján nem kerül meghosszabbításra az Indiának nyújtandó hitel. Az intézkedés révén elérhető megtakarítás 2,7 milliárd forint. Az árfolyamváltozások következtében 7,1ámilliárd forint többlet jelentkezik, a hatások egyenlege 4,4ámilliárd forint.

4.7. ADÓSSÁGSZOLGÁLAT, KAMATTÉRÍTÉS

A fejezet kifizetéseinek túlnyomó többségét a kamatkiadások teszik ki. Az eddigi folyamatok alapján még nem meghatározott kamatkiadásokat oly módon vettük figyelembe, hogy a kamatszint az első negyedévben kialakult 30-35 %-os szinthez képest az év további részében nem emelkedik.

A központi költségvetés által felvett MNB hitelek kamata összességében 2,1 milliárd forinttal kisebb mint az eredeti előirányzat. Ezen belül az 1991-ben felvett hitelre fizetett kamat a jegybanki alapkamat 3 %-os emelése következtében 1,7 milliárd forinttal növekszik, míg a kedvezményes kamatozású hitelek esetében az eredeti előirányzat készítése során figyelembe vett mértéknél alacsonyabb kamatszint miatt összességében 3,8ámilliárd forintos megtakarítás keletkezik.

Az államkötvényekre kifizetett kamatok az időközben bekövetkezett kamatemelkedés miatt 13,3 milliárd forinttal növekednek. A legjelentősebb 6,5 milliárd forintos emelkedés a konszolidációval kapcsolatos államkötvények kamatainál jelentkezik, de néhány más, változó kamatozású kötvényeket is tartalmazó elemnél is 1,7-3 milliárd forintos túllépés következik be.

A legjelentősebb növekedés a kincstárjegyek kamatainál következik be. A 21,8 milliárd forintos bővülés teljes egészében a magasabb kamatszint következménye.

Az egyéb kamat-, költség-, és jutalékfizetéseken belül a törvényjavaslat elfogadása esetén 2,6ámilliárd forinttal csökkent a kedvezményes kamatozású lakáshitelek kamat-kiegészítése:

Az 1991. évi költségvetésről szóló 1990. évi CIV. törvény megváltoztatta az 1988. december 31. előtt hatályban volt jogszabályok alapján a lakásépítés, a lakásvásárlás vagy az egyéb építési munkák céljára nyújtott kölcsönök kamatozását. Az adós választására bízta a jogszabály, vállalja-e a piaci szintű lakáscélú kamatok megfizetését, vagy fizeti az Országgyűlés által meghatározott mértékű kamatot. Ez jelenleg 12 %.

Az utóbbi megoldást választók törlesztéséhez az állam vállalta a kamat piaci szintre való kiegészítését. Az ország gyorsan romló pénzügyi helyzete tette szükségessé, hogy a Kormány a rendkívüli gazdasági stabilizációs intézkedésekről határozzon, és ezek részeként döntött úgy, hogy ezen adósságok után fizetendő kamatoknak legfeljebb egy harmadát vállalja.

Ebben a szükséghelyzetben nem tartható fenn a jelzett kamatmérték, ezért a költségvetési kiadások csökkentése érdekében a kamatok 25 %-ra történő felemelése indokolt, amely még mindig nem éri el a jelenlegi 28 %-ot és 1995. június 1-ével várhatóan 31 %-ra emelkedő piaci kamatot. Ez a javaslat mintegy 230 ezer darab kölcsönszerződést érint, melynek 1995. év február havi tőkeállománya 35,2 milliárd forint, a hitelátlag 153 ezer forint. 1996-tól a kamatok feltételezhető csökkenése miatt további kamatváltozatásra nem lesz szükség.

Elsősorban a postai forgalmazású állampapír nyomtatási és reklámköltségei miatt 0,8ámilliárd forinttal emelkednek a reklámköltségek. A jegybanki alapkamat emelkedése következtében ugyancsak 0,8 milliárd forinttal nagyobb az önkormányzati hitelek kamataira fordított kifizetés.

Az eredeti költségvetési törvény lehetővé tette, de nem számolt hitelfelvétellel 1995. évben. Az 1995. márciusában, devizában felvett 352 millió dollár összegű hitel ez évi kamatterhe 2,2 milliárd forint.

Az adósságszolgálati kiadásokat (féléves szinten) 11,8 milliárd forinttal növeli a központi költségvetést terhelő kamatmentes adósság egy részének piaci kamatozású értékpapírrá alakítása. Ez a kiadástöbblet pozícióváltozást nem okoz, minthogy a pénzintézetek társasági adójában a bevétel ugyanebben a nagyságrendben megjelenik.

4.8. AZ ÁLTALÁNOS TARTALÉK FELOSZTÁSA

A Kormány az államháztartásról szóló 1992. évi XXXVIII. törvény 38. §-a alapján az első félévben a központi költségvetés általános tartaléka 19,1 milliárd forintos előirányzatának 40á%-át használhatja fel.

Az Országgyűlés tájékoztatására a Kormány az általános indokolás mellékletében részletesen - fejezetenként és jogcímenként - bemutatja a tartalék terhére hozott döntéseit. Ennek alapján megállapítható, hogy a felhasználható 7.640 millió forintos kereten belül maradt a Kormány. Az elhasznált tartalék előirányzatából 4,9 milliárd forint törvényi kötelezettségek és korábbi kormánydöntések végrehajtását, 2,4 milliárd forint pedig az egyéb kötelezettségek forrását szolgálja.

Az első félévben meghozott döntések várható második félévi hatása 4,5-5 milliárd forint.

5. A HIÁNY ALAKULÁSA ÉS FINANSZÍROZÁSA

A pótköltségvetési törvényjavaslat elfogadása esetén a központi költségvetés 1995. évi hiánya mintegy 157 milliárd forint, amelyet elsősorban állami értékpapír kibocsátással, kisebb részben hitelfelvétellel finanszíroz a pénzügyminiszter. Az értékpapírok és a hitelfelvétel közötti arányt, továbbá az értékpapírok megoszlását az egy évnél hosszabb lejáratú kötvényekre és kincstárjegyekre az állampapír piac 1995. évi alakulása határozza meg alapvetően.

Március végéig 91,3 milliárd forinttal emelkedett a központi költségvetés bruttó belföldi tartozása. Ezen belül a legdinamikusabban, 50,8 milliárd forinttal bővült a kincstárjegyek, és 33,7 milliárd forinttal a költségvetési hitelek állománya. A mérsékelt kereslet következtében az államkötvények állománya csak 6,8 milliárd forinttal emelkedett.

Az első negyedévben tehát a központi költségvetés finanszírozási szükségletét az eredeti célokkal ellentétben alapvetően rövidebb lejáratú állampapírral, illetve devizahitelből lehetett finanszírozni. Az év további részében az állampapír piaci helyzet javítása érdekében fokozott erőfeszítéseket végez a Pénzügyminisztérium. Ennek keretében jelentős új hálózatokat kapcsol be a forgalmazásba annak érdekében, hogy a lakosság széles rétegei a lehető legkönnyebben vásárolhassanak állampapírokat. Előre láthatólag még a második negyedévben megalakul az állampapírok elsődleges forgalmazóinak köre, akik egyrészt jelentősen megkönnyítik az állampapírok értékesítését, másrészt javítják az állampapírok másodpiaci likviditását.

-----STARTING---POINT---RESZLETES---

RÉSZLETES INDOKOLÁS

Az 1. §-hoz

E szakasz a gazdasági stabilizációt szolgáló intézkedések hatásának átvezetésével biztosítja, hogy a költségvetés kiadási, bevételi főösszege és hiánya a pótköltségvetés 1-2. számú mellékletének megfeleljen.

A 2. §-hoz

A központi költségvetés külföldi adósságainak törlesztési összege a forint árfolyamváltozása mitt 1,3 milliárd forinttal emelkedik.

A 3. §-hoz

A Magyar Nemzeti Bankról szóló 1991. évi LX. törvény szerint a központi költségvetés minden évben köteles piaci kamatozású értékpapírrá átalakítani a leértékelési veszteségre nyújtott jegybanki nem kamatozó hitelállomány egy részét. E paragrafus egyúttal intézkedik arról, hogy a kötvényesített államadósság kamatát a Magyar Nemzeti Bank soron kívüli adóelőlegként fizette be a költségvetésbe.

A 4. §-hoz

A központi költségvetési szervek egy részénél létszámleépítést kell elérni. Ennek végrehajtására a II. félév elején kerül sor. A létszámleépítés miatt az intézményi költségvetésben rendelkezésre álló előirányzatokon felül egyszeri többlettámogatásra is szükség van. A lebonyolítás gyorsításához szükséges a céltartalék előirányzat átcsoportosítási jogával a pénzügyminisztert felhatalmazni.

Az 5. §-hoz

Az állami vagyon privatizációjából az eredetileg tervezett 150 000 millió forint bevétel központi költségvetésbe befizetése változatlan, a módosítás a privatizációs bevétel felhasználásának kötöttségét változtatja meg.

A 6-8. §-hoz

A módosítás célja, hogy az 1995. évi központi költségvetés 15. §-a szerinti - a központi költségvetési szervek vonatkozó 1995. évi pénzmaradvány-elszámolási, illetve -befizetési szabály szigorítása biztosítsa, hogy az eredeti előirányzatokat meghaladó bevételi többletet az érintett költségvetési szervek befizessék a központi költségvetésbe. Ez az intézkedés hozzájárul ahhoz, hogy - bár az 1995. évi költségvetés készítésekor a bevételek jelentős mértékben emelkedtek - megszűnjék a tudatos alultervezés. Az alaptevékenységhez tartozó bevételeknél az eredeti előirányzatot meghaladó teljes többlet 50 %-a illeti meg a központi költségvetést, míg a 16. §-ban foglaltaknál a kiadásokkal korrigált összeg képezi az elvonás alapját, mivel e bevételek eléréséhez a legtöbb esetben többletkiadás kapcsolódik.

A földhivatali szolgáltatásokért fizetett új díjelőírás a földhivatalok megerősítését szolgálja, ezért indokolt az ebből eredő többlet bevételek befizetési kötelezettség alóli mentesítése.

A KTv. 16. §-a (2) bekezdésének módosítása biztosítja, hogy az egyes tárcáknál folytatott közbeszerzési tevékenység számviteli elszámolásakor kimutatott - nyereségtartalom nélküli - bevétel kikerüljön a befizetési kötelezettség alapjául szolgáló tételek közül.

A felsőoktatási tandíj 1995. évben befolyó összege a központi költségvetés bevételét képezi, csökkentve ezáltal a hiány mértékét.

A 9-10. §-hoz

Az önkormányzatok eladósodási folyamatának megállítása érdekében megfogalmazott hitelfelvételi korlátozás 1995. évben alapvetően behatárolja majd az önkormányzatok címzett- és céltámogatásának igénybevételi lehetőségét. Ahhoz, hogy a gazdasági stabilizációs program valós megtakarításokat tudjon realizálni, meg kell szüntetni azt a lehetőséget, hogy a címzett- és céltámogatásokról való lemondás előirányzata a működésképtelenné vált helyi önkormányzatok kiegészítő támogatásának keretösszegét növelje. A módosítás révén lehetőség nyílik így arra, hogy az állami költségvetés hiánya csökkenjen az önkormányzatok által lemondott címzett- és céltámogatások összegével.

A helyi önkormányzatok hitelfelvételét és hasonló adósságot keletkeztető kötelezettségvállalását korlátozni indokolt, mivel néhányuk túlvállalása csődhelyzetet idézett elő. Az önkormányzati törvény módosításával megteremtődik annak lehetősége, hogy törvény előírjon ilyen korlátozást. A hitel felvétel szűkítését emellett szükségessé teszi az államháztartás felhasználásának visszafogása annak érdekében, hogy források csoportosuljanak át a termelő szférába.

A paraméterek eredményeként 1995-ben már jelentősen vissza kell fogni magukat az önkormányzatoknak eladósodásuk során. A gazdálkodás folyamatossága, különösen a működtetési feladatok ellátása érdekében az évközi hitelfelvételek és visszafizetések nem esnének korlátozás alá.

A meghatározott felső limit betartása a törvény hatályba lépését követő kötelezettségvállalásokra érvényes, de ez nem vonatkozik a már fennálló hitelek átütemezésével kapcsolatos kötelezettségvállalásokra.

A 11. §-hoz

A társadalombiztosítási alapok korábbi években keletkezett hiányának rendezése csak részben történt meg, pénzügyi egyensúlyi helyzetük nem ad lehetőséget a megelőlegezési számlák igénybevétele nélküli gazdálkodásra.

A költségvetés kiegyensúlyozott likviditási helyzetének biztosításához szüksége van arra, hogy a társadalombiztosítási alapok kezelői az igénybevételre kerülő összeget legalább három hónapra előre havi, illetve napi bontásban közöljék.

A 12-13. §-hoz

Az Eximbank által a költségvetés kezességvállalása mellett vállalható garanciaügyleteknek meghatározásánál hiányzott annak rögzítése, hogy a megjelölt felső határ (10 000 millió forint) az exporthoz kapcsolódó garanciákra vonatkozik. Ennek hiányában azonban nem hajtható végre az a kormányhatározat (2157/1994.), amelynek értelmében az Eximbanknak 1995-ben át kell vennie az energiaimporthoz a hazai importőrük számára a költségvetési törvény felhatalmazása alapján kiadható garanciák nyújtásának funkcióját. E funkció későbbiekben történő átvétele nem érinti a költségvetési törvényben e céljra megengedett kezességvállalást, az átvétel a költségvetés szempontjából csak a kezességvállalás technikájában, de nem mértékében jelent változást. Annak érdekében, hogy az importőr vállalatok, illetve akkreditívet nyitó bankok számára is egyértelmű legyen, hogy az Eximbankon keresztül vállalt garancia mögött is állami kezességvállalás van, szükségesnek tartjuk a 36. § (3) bekezdésének a fentiek szerinti módosítását.

A 10 000 millió forint exportgaranciakeret 16 500 millió forintra való emelését az indokolja, hogy ezáltal egy érvényben lévő állami garanciavállalásra felhatalmazást adó kormányhatározat végrehajtása az Eximbankhoz kerülhet át. Az eredeti esetleges költségvetési terhek szempontjából ez nem jelent nagyobb összegű kezességvállalást.

A 14. §-hoz

Az agrárgazdasági export-árualapok növelése érdekében az év folyamán szükségessé válhat a támogatások növelése, ami a pótköltségvetés előirányzatát az Országgyűlés jóváhagyása nélkül 7 %-kal meghaladhatja.

A 15. §-hoz

A központi költségvetési szerveknél megvalósuló létszámcsökkentéssel összefüggő egyszeri többletkiadás nagysága pontosan nem határoható meg. Indokolt, hogy az előirányzat a végrehajtás során, a tényleges szükségletnek megfelelően módosuljon.

A 16. §-hoz

A módosítás célja kizárólag pontosítás, mivel a Miniszterelnökség fejezetnél a közigazgatási államtitkár kötelezettségei és jogai a 29-30. címen túlmeően nem terjednek ki a céltartalék előirányzatára sem (27. cím).

A 17. §-hoz

A költségvetés évközi likviditási gondjainak enyhítésére az eddig beszámított számlák körének az elkülönített állami pénzalapokkal való kibővítése és valamennyi alap számlájának a Magyar Nemzeti Bankhoz való telepítésére van szükség. A számlák átadása technikailag egyes alapoknál a megadott rövid határidőn belül nem oldható meg, ezért indokolt esetben a Kormány ennél hosszabb határidőt engedélyezhet.

A 18. §-hoz

Az 1991. évi állami költségvetésről és az államháztartás vitelének 1991. évi szabályairól szóló 1990. évi CIV. törvényben szabályozott kedvezményes kamatozású lakásépítési kölcsönök kamatlábának emelését tartalmazza.

A 19. §-hoz

A távközlési szolgáltatás fejlesztése üzleti alapon, a koncessziós szerződésekben előírtaknak megfelelően történik, így átmenetileg nem indokolt a koncessziós bevételek visszahagyása.

A 20. §-hoz

A módosítások lehetővé teszik, hogy a Kisvállalkozói Garancia Alap garanciavállalási kötelezettségeinek felülvizsgálata után az Alap kötelezettségvállalás mértékén felüli pénzeszközei a központi költségvetésbe befizetésre kerüljenek.

Egyébként az Alap kötelezettségeiért a központi költségvetés kezességet vállal.

A 21-28. §-hoz

A költségvetési törvény 1., 2., 3., és 5. számú mellékletének módosítására vonatkozó, hatályba léptető, az 1995. évi KTv., valamint egyéb törvények egyes rendelkezéseinek, továbbá egyes miniszteri rendeleteknek a hatályon kívül helyezését tartalmazó rendelkezések szerepelnek itt.

A központi költségvetési szervek által működtetett hivatali üdülők üzemeltetési feltételei (térítési díjak, kihasználtság, gazdaságosság) felülvizsgálata eredményeként elérhető támogatásmegtakarítás számszerűsítését követően az előirányzatok csökkentésére a Kormányt kell felhatalmazni.

A Kormány a felsorolt szerveket felkérte a többi központi költségvetési szervhez hasonló mértékű - lehetőségükhöz mért - támogatásmegtakarítást, létszámcsökkentést eredményező indézkedések megtételére. E szervek által megteendő intézkedések jelenleg nem számszerűsíthetők, ezért a Kormányt kell felhatalmazni a felajánlott támogatás, illetve az előirányzatok csökkentésére, az általános tartalék egyidejű növelése mellett.

A bérpolitikai intézkedés, az energiaár-kompenzáció, továbbá a központi költségvetési szervek körében megvalósuló létszámcsökkentés tervezett előirányzatai felmérésen alapulnak. Indokolt ezért, hogy a tényleges szükségletnek megfelelően e három előirányzat közötti átjárhatóság biztosított legyen.

A Kisvállalkozói Garancia Alap kötelezettségvállaláson felüli pénzeszközeinek összege jelenleg nem számszerűsíthető. Miután az Alap kötelezettségvállalásai mögött a központi költségvetés kezességvállalása áll, szükséges az Alap kötelezettségvállalásainak és pénzeszközeinek felülvizsgálata.