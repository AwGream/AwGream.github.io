1992. évi LXIX. törvény indokolása

a büntetőeljárásról szóló 1973. évi I. törvényben a felülvizsgálati eljárás megteremtéséről

-----STARTING---POINT---ALTALANOS--- 

Az Alkotmánybíróság a 9/1992. (I. 30.) AB határozatában megállapította, hogy a törvényességi óvás jogintézménye alkotmányellenes, ezért az erre vonatkozó jogszabályi rendelkezések egy részét azonnali, a további szabályokat pedig 1992. december hó 31-ei hatállyal megsemmisítette.

Ezért el kell végezni a jogorvoslati rendszeren belül a legszükségesebb változtatásokat úgy, hogy azok ne zárják el a lehetőséget egy jövőbeni, a jogorvoslati rendszert megújító végleges megoldástól.

A törvényjavaslat (a továbbiakban: Javaslat) - az Alkotmánybíróság határozatában rögzített követelményeknek eleget téve - alanyi jogon igénybe vehető új rendkívüli jogorvoslatot teremt.

Az alkotmányos elvekre, különösen a kiszámíthatóság és a jogbiztonság követelményére figyelemmel a felülvizsgálat olyan rendkívüli jogorvoslati lehetőség, amely a törvénysértések tényleges orvoslását szolgálja, így minden esetben kihat az érintettekre. A felülvizsgálat tárgyi és időbeli kötöttsége biztosítja, hogy e jogintézmény ténylegesen rendkívüli jogorvoslatként működjék.

-----STARTING---POINT---RESZLETES---

Az 1. §-hoz

A büntetőeljárásról szóló 1973. évi I. törvény (a továbbiakban: Be.) 13. §-a a büntetőeljárás megindításának és lefolytatásának, valamint a büntetőjogi felelősség megállapításának a büntetőeljárás valamennyi szakaszában figyelembe veendő akadályait foglalja össze. A d) pont a büntetőeljárás akadályának tekinti azt az esetet, amikor a terhelt cselekményét már jogerősen elbírálták; ez alól kivétel a perújítás és a törvényességi óvási eljárás.

A büntetőeljárás akadálya szempontjából a felülvizsgálati eljárást a törvényességi óvási eljárás helyébe lépő jogintézménynek kell tekintetni. Ezért a Javaslat 1. §-a a Be. 13. §-ának d) pontjában a törvényességi óvás helyébe a felülvizsgálatot iktatja be.

A 2. §-hoz

A Be. 25. §-ának e) pontja szerint a pénzhamisítás, a Be. 25. §-ának g) pontja szerint a különösen nagy értékre elkövetett, illetve különösen nagy kárt (vagyoni hátrányt) okozó vagyon elleni bűncselekmények elbírálása a megyei bíróság hatáskörébe tartozik.

A Javaslat 13. §-ának (1) bekezdése a Be. 25. §-ának e) és g) pontját hatályon kívül helyezi; ezáltal a pénzhamisítás, valamint a vagyon elleni bűncselekmények elbírálása, értékhatárra tekintet nélkül a helyi bíróság hatáskörébe kerül.

Ez a módosítás azt a célt szolgálja, hogy a megyei bíróság csupán a legsúlyosabb ügyekben járjon el első fokon. A pénzhamisítási ügyekben felmerülő szakkérdések miatt célszerű, hogy e cselekményeket különös illetékességű bíróság, a Pesti Központi Kerületi Bíróság, illetőleg a megyei bíróság székhelyén működő helyi bíróság bírálja el. A Javaslat ennek megfelelően módosítja a Be. 29. §-ának (3) bekezdését.

A 3. §-hoz

A Be. 40. §-ának (4) bekezdése az elfogulatlan és tárgyilagos elbírálás érdekében a perújítási eljárásból és a törvényességi óvási eljárásból kizárja azt a bírót, aki a perújítással, illetőleg a törvényességi óvással megtámadott határozat hozatalában részt vett.

Ennek, a bíró esetében fennálló sajátos kizárási rendelkezésnek az indokai a felülvizsgálati indítvány esetében is fennállnak. Ezért a Javaslat 3. §-a a Be. 40. §-ának (4) bekezdését úgy módosítja, hogy a törvényességi óvás elbírálása helyébe a felülvizsgálati indítvány elbírálásából való kizárás kerül.

A 4. §-hoz

A Javaslat a kiszabható rendbírságnak a Be. 108. §-a (1) bekezdésében meghatározott felső határát jelentősen felemeli. Ennek indoka részben a gazdasági viszonyok megváltozása, részben pedig az, hogy nagyobb vagyoni jellegű hátrány kiszabásával az eljárás résztvevői - így a felülvizsgálati eljárás során kirendelhető jogi képviselő is - hatásosabban bírhatók rá a büntetőeljárásban előírt kötelezettségeik teljesítésére.

Az 5. §-hoz

A bűnügyi költségek elsősorban az állam által a büntetőügyben keletkezett kiadások; ezekről rendelkezik a Be. 120. §-a (1) bekezdésének a) pontja, utalva a törvényességi óvás alapján folytatott eljárás során keletkezett költségekre is.

A Javaslat ezt a rendelkezést úgy módosítja, hogy a törvényességi óvás alapján folytatott eljárás helyett a felülvizsgálati eljárás során előlegzett költséget említi.

A 6. §-hoz és 7. §-hoz

Az Alkotmánybíróságról szóló 1989. évi XXXII. törvény 43. §-ának (3) bekezdése szerinti felülvizsgálatra ezideig a törvényességi óvás szabályait alkalmazták. A Javaslat a terhelt javára szóló új perújítási ok bevezetésével megteremti az Alkotmánybíróság által elrendelt felülvizsgálat lefolytatásának lehetőségét, olymódon, hogy ilyen esetben az ügyészt kötelezi a perújítás kezdeményezésére.

A 8. §-hoz

1. A törvényességi óvásra vonatkozó törvényi rendelkezések a Be.-ben külön fejezetet alkotnak. A felülvizsgálat bevezetésével e rendelkezések helyére új jogintézmény kerül. Ezzel összhangban a Be. XII. Fejezetének címe „A felülvizsgálat”-ra változik.

2. A Javaslat szigorú tárgyi és időbeli korlátok között teszi lehetővé a felülvizsgálatot.

A Be. új 284. §-a fő szabályként a másodfokon jogerőre emelkedett ügydöntő határozatok felülvizsgálatát engedélyezi. Az (1) bekezdés a legsúlyosabb eredménnyel járó büntető anyagi jogi törvénysértéseket tartalmazza.

A törvényes keretek között kiszabott büntetés felülvizsgálatát - ha a cselekmény minősítése helyes - a Javaslat nem engedélyezi; a Be. új 284. § (2) bekezdése kizárja a büntetés kiszabására vonatkozó rendelkezések sérelmével hozott határozat felülvizsgálatának lehetőségét.

3. A Javaslat a terhelt javára és terhére egyaránt lehetővé teszi a felülvizsgálatot. A Be. új 284/A. §-ának (1) bekezdése a felülvizsgálati indítvány benyújtására jogosultakat határozza meg.

Az ügyész a terhelt javára és terhére is kezdeményezhet felülvizsgálatot. A perújításra vonatkozó szabályokkal egyezően a védőnek azt a jogát, hogy önállóan is benyújthat felülvizsgálati indítványt, csak a terhelt kifejezett tiltása korlátozza.

Ha a terhelt halála után az f) pontban szereplő jogosultak bármelyike már benyújtott felülvizsgálati indítványt, a Be. új 284/A. § (5) bekezdésére figyelemmel a többi jogosult nem élhet a kezdeményezés jogával.

A magánvádló jogosultságát korlátozó rendelkezés a Be. 329. §-ának (1) bekezdéséhez igazodik; felülvizsgálatot kezdeményezhet felmentés vagy az eljárás megszüntetése esetén.

A Be. új 284/A. §-ának (2) bekezdése azokat az eljárási szabálysértéseket tartalmazza, amelyek a felülvizsgálat alapjául szolgálnak. Az alapvető eljárási szabályok megtartásához nagyobb érdek fűződik, mint a jogerő feloldhatatlanságához, ezért a Javaslat a (2) bekezdésben felsorolt eljárási szabálysértések esetén az első fokon jogerőre emelkedett határozatoknál is megengedi a felülvizsgálatot.

Az Alkotmánybíróság határozata nem zárja ki, hogy a jogerős határozat felülvizsgálatát a terhelt terhére is kezdeményezzék. Erre azonban a Javaslat rövidebb határidőt állapít meg.

A felülvizsgálati indítvány benyújtására megállapított határidő a határozat közlésétől kezdődik, elmulasztása esetén az általános szabályok szerint igazolásnak van helye.

A jogerő tisztelete azt kívánja, hogy minden jogosult csak egy alkalommal kezdeményezhessen felülvizsgálatot [284/A. § (5) bekezdés].

4. A Be. új 286. §-a meghatározza az alapügyben eljárt első fokú bíróságnál benyújtandó felülvizsgálati indítvány tartalmi kellékeit. Az indítvány és az alapügy iratainak felterjesztésére a bíróság számára harminc napos határidőt állapít meg.

5. A felülvizsgálati indítványt a Legfelsőbb Bíróság három hivatásos bíróból álló tanácsa bírálja el. A Legfelsőbb Bíróság határozata ellen benyújtott felülvizsgálati indítvány elbírálását a Javaslat a Legfelsőbb Bíróság öt hivatásos bíróból álló tanácsának hatáskörébe utalja (Be. új 287. §-a).

6. A Be. új 287/A. §-ának (1)-(3) bekezdése a benyújtott és a törvényi követelményeknek meg nem felelő indítvány hiánypótlásáról rendelkezik.

Mivel a felülvizsgálati indítványban pontosan meg kell jelölni a felülvizsgálat okát és célját, a bíróság a jogban járatlan jogosult részére az indítvány megfogalmazására jogi képviselőt rendelhet ki.

7. A Be. új 287/B. §-a meghatározza azokat az eseteket, amikor a Legfelsőbb Bíróság a felülvizsgálati indítványt érdemi eljárás nélkül utasítja el. Elutasításhoz vezet az is, ha a jogosult az indítványt felhívás ellenére nem, vagy hiányosan nyújtja be.

Az indítvány megfogalmazására kirendelt jogi képviselő mulasztása, vagy hibája miatt azonban a jogosult ilyen súlyos hátránnyal nem sújtható. A Javaslat rendbírság kiszabását helyezi kilátásba annak érdekében, hogy a jogi képviselő a kirendelésnek megfelelően eleget tegyen.

8. Ha a felülvizsgálati indítvány érdemi elbírálásra alkalmas, a Legfelsőbb Bíróság beszerzi a Legfőbb Ügyészség nyilatkozatát [Be. új 288. § (1) bekezdése].

9. A Be. új 288/A. §-a az ügyfélegyenlőség biztosítása érdekében módot ad az érdekelteknek arra, hogy a más által benyújtott indítványt és az ügyészi nyilatkozat tartalmát megismerhessék, és arra észrevételt tegyenek.

10. A Be. új 289. §-a a megtámadott határozat felülvizsgálatának irányát és terjedelmét határozza meg. Az (1) bekezdés értelmében az indítvány elbírálására a megtámadott határozat meghozatala idején hatályos jogszabályok az irányadóak.

A (2) bekezdés fő szabályként azt rögzíti, hogy a Legfelsőbb Bíróságot köti az indítvány iránya.

A felülvizsgálat rendkívüli jogorvoslat. A szabályozás dogmatikai tisztasága azt kívánja, hogy a Legfelsőbb Bíróságot kösse az indítvány iránya. A Javaslat az irányhoz kötöttséget fő szabályként rögzíti, de lehetővé teszi, hogy a Legfelsőbb Bíróság a megtámadott határozatot a terhelt javára változtassa meg, akkor is, ha a felülvizsgálatot a terhelt terhére kezdeményezték.

Célszerűségi, pergazdaságossági megfontolások mellett ezt a megoldást indokolja a felülvizsgálat célja és a terhelt érdekeinek védelme. A felülvizsgálat a törvénysértések tényleges orvoslására szolgál. A büntetőjogi szankciók jellegére és súlyára figyelemmel nem zárható el a Legfelsőbb Bíróság attól, hogy felülvizsgálati okként elismert törvénysértést észlelve azt orvosolja és a terheltet felmentse, vele szemben az eljárást megszüntesse vagy büntetését enyhítse.

A Be. új 289. §-ának (3) és (4) bekezdése a felülvizsgálat terjedelméről rendelkezik.

A felülvizsgálati okként meghatározott anyagi jogi törvénysértések egymással szorosan összefüggnek, ezért a Legfelsőbb Bíróság a megtámadott határozatot valamennyi felülvizsgálati ok szempontjából revízió alá veszi.

Eljárása során a Legfelsőbb Bíróság vizsgálja, hogy az alapügyben a garanciális eljárási szabályokat megtartották-e, akkor is, ha a felülvizsgálatot nem ilyen okból kezdeményezték.

11. A Be. új 289/A-290. §-ai a Legfelsőbb Bíróság eljárását szabályozzák.

Tekintettel arra, hogy a felülvizsgálati eljárásban bizonyítást nem vesznek fel, a Legfelsőbb Bíróság a megtámadott határozatot ülésen bírálja el. A Be. 158. §-ának (2) bekezdése szerint a bíróság ülésére, ha a Be. másként nem rendelkezik, a tárgyalás nyilvánosságára vonatkozó rendelkezés (Be 11. §) irányadó.

Ha a jogosultak meghallgatására nincs szükség, az indítványt a Legfelsőbb Bíróság tanácsülésen is elbírálhatja. A tanácsülésre tartozó ügyet azonban a Legfelsőbb Bíróság ülésen is elbírálhatja.

A felülvizsgálati eljárásban elbírálandó kérdések jellegére és az ügyfélegyenlőség elvére figyelemmel a Javaslat az ülésen az ügyész és a védő jelenlétét kötelezővé teszi.

12. A Be. új 291-291/A. §-a a felülvizsgálati eljárás alapján hozott határozatokról, valamint azok kézbesítéséről rendelkezik.

A Legfelsőbb Bíróság a megtámadott határozat felülvizsgálata során elsősorban kasszációs jogkört gyakorol. Ugyanakkor kiemelkedő érdek fűződik ahhoz, hogy a terhelt terhére elkövetett törvénysértés mielőbb orvoslást nyerjen. Ezért a Javaslat módot ad arra, hogy anyagi jogszabálysértés esetében, ha a döntéshez szükséges adatok rendelkezésre állnak, a terhelt javára a Legfelsőbb Bíróság maga változtassa meg a megtámadott határozatot.

A megtámadott jogerős határozat hatályon kívül helyezése esetén a Legfelsőbb Bíróságnak döntenie kell a terhelt további fogvatartásáról. A személyi szabadság tisztelete kizárja azt, hogy a Legfelsőbb Bíróság a szabadlábon lévő terhelt fogvatartását rendelje el.

A Be. új 291. §-ának (5) bekezdése szerint a felülvizsgálati eljárás során hozott határozatokra a felülvizsgálatra vonatkozó eltérésekkel a másodfokú eljárás szabályait kell alkalmazni. Ennek megfelelően a Legfelsőbb Bíróság ítélettel, illetve végzéssel határoz.

Hatályon kívül helyezés esetén a megismételt eljárásra a IX. és X. Fejezet rendelkezései alkalmazandók, azzal a korlátozással, hogy a megismételt eljárásban a Be. 234. §-ának (2) bekezdése szerinti súlyosbítás lehetősége kizárt.

A Be. új 291. §-ának (8) bekezdése az eljárási törvény egyéb rendelkezéseivel összhangban szabályozza a bűnügyi költség viselését.

A 9. §-hoz

A Javaslat a jogerős összbüntetési ítéletek hibáinak orvoslására a Be. különleges eljárásokra vonatkozó szabályait kiegészíti.

Az összbüntetési ítéletben a bíróság tényállást nem állapít meg, a bűnösségről nem rendelkezik, ezért az összbüntetésbe foglalás során elkövetett hibák orvoslására nem indokolt rendkívüli jogorvoslatot igénybe venni.

Az „Utólagos összbüntetésbe foglalás” címen bevezetett különleges eljárás szolgál az akár első, akár másodfokon jogerőre emelkedett összbüntetési ítéletek korrekciójára.

A 11. §-hoz

A Be. 386. §-a a visszatérítést szabályozza; az (1) bekezdése a törvényességi óvás folytán hozott határozattal kapcsolatban is tartalmaz visszatérítési rendelkezést. A Javaslat ezt úgy módosítja, hogy a felülvizsgálat folytán hozott határozat következményeiről rendelkezik.

A 12. §-hoz

A Be. 385. §-ának (2) bekezdése a kártalanítási igény előterjesztésére megállapított hat hónapi határidő számítását szabályozza. A Javaslat a törvényességi óvás folytán hozott jogerős határozat közlése helyett a felülvizsgálat folytán hozott határozat közlését említi.

-----STARTING---POINT---VEGE---

A 13. §-hoz

A Javaslat 13. §-a a törvény hatályba lépésére vonatkozó, továbbá hatályon kívül helyező, értelmező és átmeneti rendelkezéseket tartalmaz.

A Javaslat a Be. 26. § (3) bekezdésének hatályon kívül helyezésével megszünteti annak a lehetőségét, hogy a Legfelsőbb Bíróság elnöke másodfokú eljárásra kivételesen bármely ügyet a Legfelsőbb Bíróság hatáskörébe vonhat.

Tekintettel arra, hogy a törvényességi óvást a terhelt javára időbeli korlátozás nélkül lehetett igénybe venni, méltányossági megfontolások azt kívánják, hogy a törvény hatályba lépése előtt bármikor jogerőre emelkedett határozat ellen - a törvény hatálybalépését követően - az általános szabályként megállapított egy éves határidőn belül lehessen felülvizsgálatot kezdeményezni.

Figyelemmel arra, hogy az Alkotmánybíróság határozata a törvényességi óvás emelésére vonatkozó rendelkezéseket semmisítette meg 1992. december 31-ei hatállyal, nincs akadálya annak, hogy a törvény hatálybalépése előtt emelt törvényességi óvást a jelenleg hatályos szabályok szerint bírálják el.