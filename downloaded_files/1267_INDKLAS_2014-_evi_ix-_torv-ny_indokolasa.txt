2014. évi IX. törvény indokolása

a víz alatti kulturális örökség védelméről szóló Unesco Egyegymény kihirdetéséről

Általános indokolás

A víz alatti kulturális örökség az emberiség kulturális örökségének elválaszthatatlan részét képezi, valamint a népek, nemzetek történelmében és az előbbiekben a közös örökség kapcsán egymással fenntartott kapcsolataikban különösen fontos szerepet játszik. A víz alatti kulturális örökség védelme és megőrzése minden állam felelőssége.

A víz alatti kulturális örökség védelméről szóló, Párizsban, 2001. év november hó 2. napján elfogadott UNESCO egyezmény célja a kincskeresés, valamint a profit célú régészeti kutatás megszüntetése, a nemzetközi vizekben zajló tevékenység szabályozása, egy szakmai minimum felállítása, valamint a több ország által területileg, illetve kulturálisan érintett lelőhelyek kooperatív alapú kutatásának elősegítése. Az Egyezménynek jelenleg 45 Részes Állama van, amelyek között, két, tengerrel nem rendelkező állam (Paraguay és Szlovákia) is található.

A víz alatti kulturális örökség fogalmába az Egyezmény értelmében beletartozik minden olyan emberi jelenlétre utaló kulturális, történelmi vagy régészeti jellegű maradvány, amely részben vagy egészében, időszakosan vagy folyamatosan legalább 100 éven át víz alatt volt, mint például: helyszínek, építmények, épületek, tárgyi leletek és emberi maradványok, vízi, légi és egyéb járművek, illetve azok valamilyen része, rakománya vagy egyéb tartozéka, azok archeológiai és természeti környezetével együtt, és történelem előtti korok tárgyi emlékei.

Az Egyezmény főbb elvei a következők:

- a víz alatti kulturális örökség értékeinek helyben történő megőrzése elsőbbséget élvez az érintett örökségre irányuló bármilyen tevékenység engedélyezésével, illetve végzésével szemben,

- a felszínre hozott víz alatti kulturális örökséget az értékek hosszú távú megóvásának szempontjait figyelembe véve kell elhelyezni, megőrizni és kezelni, azok kereskedelmi célból nem hasznosíthatók,

- a víz alatti kulturális örökség megfigyelését, illetve dokumentálását biztosító felelős és roncsolásmentes feltárást kell ösztönözni annak érdekében, hogy a nagyközönség megismerje, megbecsülje és óvja az örökséget.

Jelen törvény a víz alatti kulturális örökség védelméről szóló UNESCO egyezmény hazai ratifikálását végzi el annak érdekében, hogy a kulturális örökségünk elválaszthatatlan részét képező - határon túli - magyar vonatkozású víz alatti kulturális örökség védelme és megőrzése a nemzetközi együttműködés keretében megfelelő módon biztosítva legyen.

Részletes indokolás

Az 1-2. §-hoz

Tekintettel arra, hogy az Egyezmény olyan tárgykört - kulturális örökség - szabályoz, amelyről törvény, vagyis a kulturális örökség védelméről szóló 2001. évi LXIV. törvény rendelkezik, az Egyezmény az Országgyűlés feladat- és hatáskörébe tartozik. Az Országgyűlés e törvénnyel ad felhatalmazást az Egyezmény kötelező hatályának elismerésére, valamint hirdeti azt ki.

A 3. §-hoz

A 3. § tartalmazza az Egyezmény hiteles angol nyelvű szövegét és annak hivatalos magyar nyelvű fordítását.

Az Egyezmény a preambulumában rögzíti azon általános célkitűzéseket, így többek között a víz alatti kulturális örökség megóvását, az ahhoz való hozzáférés biztosítását, a profit célú régészeti kutatás megszüntetését, amelyek az Egyezmény megszületéséhez vezettek.

Az Egyezmény 1. cikke meghatározza és értelmezi az alapvető fogalmakat és egyértelművé teszi azok tartalmát. A fogalommeghatározások, fontos eleme az 1. pont (a)-(c) alpontja, amelyek lehatárolják, hogy mely víz alatti objektumok tekintendőek a víz alatti örökség részének.

A 2. cikk megnevezi az Egyezmény célkitűzéseit és az általános alapelveket. Külön hangsúlyozza, hogy ezek összhangban vannak a nemzetközi joggal.

Ennek keretében a 3. cikk rendezi az Egyezménynek az ENSZ Tengerjogi Egyezményéhez fűződő viszonyát, mely szerint az Egyezmény nem érinti a Tengerjogi Egyezményben foglalt jogokat, kötelezettségeket.

A 4. cikk pedig megállapítja, hogy mely esetekben alkalmazható a roncsok mentésére vonatkozó jog a víz alatti örökséggel összefüggésben.

Az 5. cikk értelmében a részes államok maguk választhatják ki a víz alatti örökségre mellékesen kiható számos tevékenység (pl. halászat, bányászat) kedvezőtlen hatásainak megelőzésére, enyhítésére legmegfelelőbb eszközöket.

Az Egyezmény 6. cikke pedig arra ösztönzi a részes államokat, hogy bilaterális és regionális megállapodásokat kössenek, amennyiben azok összhangban vannak az Egyezménnyel.

Az Egyezmény a tengervizek különböző jogi státuszait figyelembe véve szabályozza a víz alatti kulturális örökség védelmét szolgáló eszközöket, lehetőségeket. Elsőként a 7. cikk rendelkezik arról, hogy a részes államok szuverenitását, kizárólagos jogosultságát a belvizekben, a szigetek közötti vizeikben és felségvizeikben az Egyezmény nem korlátozza.

A 8. cikk a csatlakozó övezetek tekintetében fennálló engedélyezési jogosultságokról rendelkezik.

A 9. cikk pedig a kizárólagos gazdasági övezetben, illetve a kontinentális talapzaton felfedezett örökségi elemek bejelentési és értesítési kötelezettségét szabályozza. A rendelkezés a másik részes állam területén felfedezett víz alatti örökségi elem bejelentésének módjait határozza mag. A 9. cikk 2. bekezdése szerint a részes államok a csatlakozási okirat letétbe helyezésekor döntenek arról, hogy ennek a kötelezettségnek milyen módon kívánnak eleget tenni. Magyarország a 9. cikk 1. bekezdés (b) pontjának (i) alpontja szerinti változat alkalmazásáról döntött, amely szerint az teszi a bejelentést az érintett államban, aki felfedezi a leletet, egyúttal azonban hazai bejelentési kötelezettsége is fennáll. A felfedezésről a Főigazgatót is értesíteni kell. A 9. cikk 5. bekezdése alapján a lelethez való igazolható kulturális, történelmi, régészeti kapcsolat alapján Magyarország bejelentheti igényét, hogy konzultálni szeretne az örökségi elem hatékony védelméről. Ez a pont lehetővé teszi Magyarország fellépését a határon túli magyar, illetve magyarországi vonatkozású víz alatti örökség védelmében.

A 10. cikk a víz alatti kulturális örökségnek a kizárólagos gazdasági övezetben és a kontinentális talapzaton történő védelméről rendelkezik.

A 11. cikk rendelkezik a nemzeti felségvizeken kívül felfedezett örökségi elemek bejelentési kötelezettségéről. Bármely országnak, így Magyarországnak is joga, hogy bejelentse konzultációs igényét a hatékony védelemre vonatkozóan. Ennek egyetlen feltétele valamilyen igazolható kapcsolat felmutatása.

A 12. cikk alapján a nemzeti felségvizeken kívüli területen örökségi elemek esetében a konzultációs igényt bejelentő államok egy koordináló államot jelölnek ki maguk közül a helyszíni intézkedések megtételére. Az állami tulajdonú vizi és légi járműveken semmiféle tevékenység nem végezhető a lobogó szerinti állam hozzájárulása nélkül. Ez azt jelenti, hogy amely esetekben Magyarország ez az állam, Magyarország is rendelkezhet a felségvizeken kívüli állami járműveinek elsüllyedt elemei felett.

A 13. cikk rendelkezik a hadihajók és más szuverén mentességet élvező állami járművek bejelentés alóli mentességének esetéről.

Az Egyezmény szabályozza a részes államok kötelezettségeit. A 14. cikk kötelezi a részes államokat az illegális tevékenység, valamint az engedély nélküli műtárgy-kereskedelem elleni fellépésre.

A 15. cikk a tengerparttal rendelkező államokat kötelezi arra, hogy az illegális tevékenységet folytató hajókat zárják ki infrastruktúráik használatából.

A 16. cikk értelmében a részes államok vállalják, hogy megakadályozzák az állampolgáraikat, illetve a zászlaik alatt futó hajókat az illegális tevékenységekben, majd a 17. cikk arra kötelezi a részes államokat, hogy szankcionálják az Egyezmény megszegőit.

A 18. cikk intézkedik az illegálisan előkerült leletek lefoglalásáról.

A 19. cikk szabályozza a részes államok között szükségessé váló együttműködések létesítését, valamint az ehhez kapcsolódó információk megosztását.

A 20-21. cikk felhívja a részes államokat a víz alatti örökség védelméről szóló tájékoztatásra, valamint az oktatás és a technológiák átadása terén történő együttműködésre.

A 22. cikk rendelkezik az illetékes hatóság kijelöléséről, amely felelős a víz alatti örökség nyilvántartásáért, védelméért, megóvásáért, bemutatásáért és kutatásáért. Magyarországon ez a régészeti örökség és kulturális érték védelméért felelő miniszter (a továbbiakban: miniszter).

Az Egyezmény szervezeteire vonatkozó rendelkezések: a 23. cikk rendelkezik a 2 évente tartott részes államok értekezleteiről, valamint a tudományos és technikai tanácsadói testületről, valamint a 24. cikk rendelkezik a Titkárság felállításáról.

A 25. cikk a részes államok közötti viták rendezésének módját határozza meg, a 26. cikk a csatlakozók körét, valamint a csatlakozás módját szabályozza.

A 27. cikk értelmében az Egyezmény már hatályos, az újonnan csatlakozó államok tekintetében pedig a letétbe helyezést követő 3. hónapban válik hatályossá az Egyezmény.

A 28. cikk a belvízi vízterületeket érintő alkalmazásról szóló nyilatkozatot, a 29. cikk a földrajzi hatály korlátozását tartalmazza.

A 30. cikk a részes államok által tett fenntartásokról rendelkezik, a 31-32. cikk pedig az Egyezmény módosításának folyamatáról és annak felmondásáról szól.

A 33-35. cikk az Egyezmény technikai-eljárási szabályait tartalmazza.

Az Egyezmény szerves részét képezik a mellékletében meghatározott szakmai szabályok, amelyeket a már ratifikált vallettai egyezménnyel és ennélfogva a magyar örökségvédelmi szabályozással összhangban álló szakmai irányelveket (in situ védelem, kereskedelmi célú kutatás tilalma, roncsolásmentes technikák alkalmazása, nemzetköz együttműködés előmozdítása, projektterv készítése, szakképzettség megléte, helyszíngondozási program, környezetvédelmi terv, jelentéskészítés, leletanyag gondozása, ismeretterjesztés) rögzítik.

A 4. §-hoz

E § a törvény hatálybalépéséről rendelkezik. Az Egyezmény 27. cikke úgy rendelkezik, hogy az Egyezmény a később csatlakozó államokra, illetve területekre vonatkozólag az okirat letétbe helyezésének időpontját követő három hónap elteltével lép hatályba. Ennek pontos időpontját annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg. Az e törvény végrehajtásához szükséges intézkedésekről a miniszter gondoskodik.

Az 5. §-hoz

E § rögzíti, hogy hazánk az Egyezmény 9. cikk 1. bekezdés (b) pontja szerinti bejelentési kötelezettséget oly módon kívánja teljesíteni, hogy megköveteli, hogy állampolgára, illetve a vízi jármű kapitánya a miniszternek jelentsen. E kötelezettség megsértése esetén örökségvédelmi bírság kiszabásának van helye. A miniszter a bejelentést továbbítja az érintett részes állam illetékes hatóságának.