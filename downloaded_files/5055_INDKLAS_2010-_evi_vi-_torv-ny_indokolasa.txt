2010. évi VI. törvény indokolása

a Genfben, 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) szövegének módosításáról szóló Jegyzőkönyv kihirdetéséről, valamint az ADN-hez csatolt Szabályzat kihirdetéséről és belföldi alkalmazásáról

Általános indokolás

Magyarország 2004. május 4-én csatlakozott az ADN Megállapodáshoz, melyet annak hatálybalépése után, a Genfben 2000. május 26. napján kelt, a Veszélyes Áruk Nemzetközi Belvízi Szállításáról szóló Európai Megállapodás (ADN) kihirdetéséről szóló 2009. évi III. törvény hirdetett ki.

A nemzetközi szervezetekben - elsősorban az ENSZ EGB Veszélyes áruk szállításával foglalkozó munkacsoportjában folyó munkák eredményeképpen módosultak a Megállapodás előírásai, amit - a többi közlekedési alágazathoz hasonlóan - figyelemmel a tudomány és a technika fejlődésére, és az alkalmazás során szerzett tapasztalatokra, várhatóan kétévenként további módosítások követnek.

A Megállapodás, illetve a Szabályzat módosításairól, azok hatálybalépéséről az Egyesült Nemzetek Főtitkára, mint a Megállapodás letéteményese a következő körleveleiben értesítette a tagállamokat:

- a Megállapodás mellékletében szereplő, a szállítás előkészítéséről és lebonyolításáról szóló részletes előírásokat tartalmazó Szabályzat módosítására, illetve a módosítás korrekciójára vonatkozóan:

C.N.615.2008.TREATIES-5 és C.N.873.2008.TREATIES-6,

C.N.160.2009.TREATIES-3 és C.N.481.2009.TREATIES-4;

- a Megállapodás angol nyelvű szövegének helyesbítésére vonatkozó jegyzőkönyvre vonatkozóan:

C.N.159.2009.TREATIES-2 és C.N.482.2009.TREATIES-5.

A módosítások angol, francia, illetve orosz nyelvű szövege és hatályba lépésük időpontja az ENSZ http://www.unece.org honlapján található.

Részletes indokolás

Az 1. §-hoz

A Szabályzatot és a Megállapodás helyesbítéséről szóló Jegyzőkönyvet az Országgyűlés törvénnyel hirdeti ki, a nemzetközi szerződésekkel kapcsolatos eljárásról szóló 2005. évi L. törvényben foglaltak szerint.

A 2. §-hoz

A Jegyzőkönyv angol és francia nyelvű hiteles szövegét, valamint magyar fordítását tartalmazza.

A 3. §-hoz

A Szabályzatnak a hiteles francia nyelvű szövege és annak hivatalos magyar nyelvű fordítása - annak terjedelme miatt - a törvény 1. mellékletében szerepel.

A 4. §-hoz

A nemzetközi forgalomra érvényes szabályokat az irányelv értelmében a veszélyes áruknak a tagállamokon belüli, belföldi belvízi szállítására is alkalmazni kell. Az irányelv meghatározza a belvízi szállítás fogalmát, valamint mentesíti a Szabályzat előírásai alól a fegyveres erők általi, illetve a kompon végzett belvízi szállítást.

Az 5. §-hoz

Az irányelv 5. cikkének (2) bekezdése szerinti esetekben az Európai Bizottság értesítése, illetve a Bizottság által engedélyezett intézkedések végrehajtása a közlekedésért felelős miniszter feladata (amely jogalkotást nem jelent).

A 6-7. §-hoz

A Szabályzat veszélyes áru szállítási biztonsági tanácsadóra vonatkozó előírásainak végrehajtásához szükséges a tanácsadó személyes adatainak nyilvántartása, erre törvényi szinten kell megteremteni a jogosultságot a közlekedési hatóság számára. (Hasonlóan a közúti közlekedésről szóló 1988. évi I. tv. 46/C. §-ban kapott jogosultsághoz.)

A Szabályzat 1.8.3 szakasza tartalmazza a veszélyes áru szállítási biztonsági tanácsadóra vonatkozó előírásokat. Mivel egyes kérdésekben a Szerződő Felek dönthetnek a végrehajtásról, illetve más esetekben csak minimum követelmények vannak meghatározva, a megfelelő végrehajtás érdekében további részletszabályok meghatározása szükséges. Erre a közlekedésért felelős miniszter kap felhatalmazást.

A 8. §-hoz

Felhatalmazást kap a miniszter arra, hogy a Magállapodásnak a Jegyzőkönyvben szereplő módosítással (helyesbítéssel) egységes szerkezetbe foglalt, angol nyelvű szövegét közzétegye.

A 9. §-hoz

A törvény hatálybalépéséről rendelkezik.

Hatályon kívül kell helyezni 2009. évi III. tv. mellékletét, amely a Szabályzat 2007. évi változatát tartalmazta, valamint a belföldi alkalmazásról rendelkező 4. §-t.

A 10. §-hoz

A törvénnyel egyrészt a nemzetközi ADN Megállapodásból adódó, másrészt az irányelv átültetésére vonatkozó kötelezettségünknek teszünk eleget.

A törvény 1. mellékletéhez

A Szabályzatnak - a 2005. évi L. törvényben foglaltak szerint - a hiteles idegen nyelvű szövegét és annak hivatalos magyar nyelvű fordítását kell szerepeltetni. A Megállapodással ellentétben a Szabályzatnak csak egy - francia nyelvű - hiteles szövege van. A Szabályzat a használhatóság érdekében egységes szerkezetben szerepel a mellékletben.

A törvény 2. mellékletéhez

A 2. melléklet a belföldön alkalmazandó eltéréseket tartalmazza, az okmányoknál, a jelöléseknél és a radioaktív bárcák nyelvhasználatra vonatkozóan, valamint a nemzetközi forgalomban elfogadott két- és többoldalú megállapodás alkalmazását engedélyezi.

Ugyancsak tartalmazza a melléklet a Szabályzat 7.1.5.8.1 pontja szerinti „bejelentkezési kötelezettség”-re vonatkozó részletszabályokat, melyek nélkül az előírás nem hajtható megfelelőn végre.