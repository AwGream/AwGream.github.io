2013. évi XXXIX. törvény indokolása

a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény módosításáról

-----STARTING---POINT---ALTALANOS--- 

A törvény a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) kis terjedelmű módosítását tartalmazza. A Hszt. módosítását elsősorban a Magyar Rendvédelmi Karra (MRK) vonatkozó szabályok kiegészítése, pontosítása teszi szükségessé.

-----STARTING---POINT---RESZLETES---

Az 1. §-hoz

A Magyar Rendvédelmi Kar (MRK) elnökével kapcsolatos szabályozás módosítását tartalmazza. A szabályozás értelmében az MRK elnöke e tisztségének idejére rendelkezési állományba kerül. Illetményére a 245/H. § (2) bekezdését rendeli megfelelően alkalmazni, azzal, hogy közalkalmazotti jogviszonyban álló elnök esetében a munkáltatói jogkört gyakorló elöljárón a munkáltatót kell érteni.

Ezzel egyidejűleg a törvény 6. § (1) bekezdése létrehoz egy új rendelkezési állományba helyezési jogcímet, amely a hivatásos szolgálati viszonyban álló MRK-elnök esetében alkalmazandó, a törvény 10. § b) pontjában szereplő módosítás pedig megalkotja az MRK elnöki tisztség - és ezzel a rendelkezési állomány - megszűnése esetén irányadó szabályokat.

A 2. §-hoz

Az MRK főtitkárával kapcsolatos szabályozás módosítását tartalmazza. A módosítások értelmében a főtitkárt nem a Közgyűlés választja saját tagjai közül, hanem az MRK alkalmazza, munkajogviszony keretében, emiatt az 5 éves szakmai tapasztalat sem előírás esetében. Tekintettel arra, hogy a főtitkár munkajogviszonyban áll, a megbízás megszűnésére vonatkozó szabályok sem alkalmazandóak rá. A főtitkár felett a munkáltatói jogokat az elnök gyakorolja.

A 3. §-hoz

A törvény olyan rendelkezésekkel egészíti ki a Hszt.-t, amely alapján az MRK részére feladatainak ellátása céljából helyiséget biztosíthat a fegyveres szerv vagy a miniszter, továbbá lehetővé teszi az MRK pénzbeli támogatását is. A támogatást nyilvánosságra kell hozni.

A 4. §-hoz

Annak érdekében, hogy az MRK elláthassa a feladatait, szükséges az MRK által kezelt adatkör szélesítése.

Tekintettel arra, hogy a polgári nemzetbiztonsági szolgálatok hivatásos és közalkalmazotti állománya, valamint a rendőrség és a Nemzeti Adó- és Vámhivatal fedett nyomozói tekintetében speciális adatkezelési szabályok érvényesülnek, ezen személyek adatait az MRK Irodája csak az erre kijelölt adatkezelő útján kezeli, az adatokhoz csak ezen adatkezelő útján fér hozzá, ezen személyi kör esetében indokolatlan lenne az adatok körének kiszélesítése, ezért a törvény esetükben kivételeket határoz meg.

Az 5. §-hoz

A Hszt. kiemelt munkáltatói jogkörök gyakorlásának rendjéről szóló 2. számú melléklete több olyan jogkört is rögzít, amelyek esetében a munkáltatói jogkört gyakorló miniszter a köztársasági elnökhöz tesz előterjesztést - a hivatásos állomány tábornoki rendfokozatot viselő tagját érintő - döntés meghozatala érdekében (Hszt. 2. számú melléklet 4., 7., 13., 17. és 29. sorok). Ezen esetekben tehát a hatáskört a köztársasági elnök gyakorolja, a miniszter (a Kormány fegyveres szervet irányító tagja) előterjesztése alapján.

Az egyes szolgálati jogviszonnyal összefüggő törvények módosításáról szóló 2012. évi CCXIV. törvény a Hszt. 36. §-át kiegészítette egy olyan rendelkezéssel, amely - a törvény 2. számú mellékletben szereplő jogköröknek megfelelően - meghatározza a köztársasági elnök hatásköreit. (Az Alaptörvény 9. cikk (4) bekezdése a köztársasági elnök hatáskörei között mindössze a tábornokok kinevezésére és előléptetésére vonatkozó hatáskört nevesíti, a további, fennmaradó jogkörök esetében az Alaptörvény azon rendelkezése alkalmazandó, mely szerint a köztársasági elnök dönt mindazokban az ügyekben, amelyeket törvény a hatáskörébe utal [9. cikk (4) bekezdés j) pont].)

Ezen, 2013. január 1-jén hatályba lépett rendelkezés kapcsán felmerült a köztársasági elnök hatáskörébe utalt ügyekkel kapcsolatos jogorvoslati lehetőségekre vonatkozó szabályozás megalkotásának igénye, összhangban a Magyar Honvédség hivatásos állományára vonatkozó szabályozással. A törvény ezen rendelkezéseket alkotja meg és illeszti be a Hszt.-be.

A 6. §-hoz

A Hszt. jelenleg hatályos szabályai nem rendezik azt a helyzetet, amikor a rendelkezési állomány megszűnését követően a hivatásos állomány tagjának szolgálati viszonyát meg kellene szüntetni, de az érintett felmentési védelem alá esik. Ezekben az esetekben ugyanis az érintett nem tölt be szolgálati beosztást, de a rendelkezési állományban tartásának oka megszűnt, ugyanakkor a szolgálati viszonyának megszüntetésére sem kerülhet sor.

A törvény 6. §-ának (2), (4) és (5) bekezdése az ezzel kapcsolatos szabályozást tartalmazza és beiktat egy új rendelkezési állományba helyezési jogcímet. Eszerint a fegyveres szerv rendelkezési állományába tartoznak mindazok, akiknek megszűnt a rendelkezési állománya és a felmentésüknek lenne helye, de felmentési védelem alatt állnak, mindaddig, amíg a felmentési védelem ideje fennáll. Ezen új jogcím alapján rendelkezési állományba helyezettek részére a Hszt. 44. § (3) bekezdésében meghatározott szabályok szerint kell beosztást biztosítani vagy felajánlani. Amennyiben ennek ellenére a felmentési védelem ideje úgy telik el, hogy az érintett beosztásba helyezésére nem került sor, akkor már sor kerülhet a felmentésére - a Hszt. szintén módosításra kerülő 56. § (2) bekezdés f) pontja alapján.

A Hszt. jelenleg hatályos 44. § (3) bekezdése szintén nem rendezi azt a helyzetet, amikor a Hszt. 44. § (1) bekezdés c)-g) pontja szerinti rendelkezési állomány megszűnésekor - a fegyveres szerv szervezeti egységénél a rendelkezési állományba helyezést megelőző beosztásával azonos besorolási szintű szolgálati beosztás hiányában - a fegyveres szerv a hivatásos állomány tagjának az előírásnak megfelelő, végzettségének, képzettségének megfelelő beosztást ajánl fel, azt azonban az érintett nem fogadja el. A törvény 6. § (3) bekezdése és 11. § c) pontja ezzel kapcsolatosan úgy módosítja a Hszt.-t - hasonlóan a Hszt. 49/C. § (6) bekezdésében foglaltakhoz - miszerint ha az érintett a részére felajánlott beosztást nem fogadja el, akkor a szolgálati viszonyát felmentéssel meg kell szüntetni.

A 7. §-hoz

A Hszt. 99. § (4) bekezdése garanciális szabályként kimondja, hogy az illetmény illetménypótlékok nélküli együttes összege nem lehet kevesebb a külön jogszabályban meghatározott, a betöltött munkakörhöz szükséges iskolai végzettség, szakképesítés szintjétől függő garantált bérminimum összegénél.

A törvény e rendelkezést kiegészíti azzal, hogy a 99. § (4) bekezdését nem kell alkalmazni a hivatásos állomány pályakezdő tagjaira, a rész-szakképesítés megszerzéséig, tekintettel arra, hogy ebben az esetben a hivatásos állomány tagja önálló intézkedésre nem jogosult, beosztást nem lát el a rész-szaképesítés megszerzése előtt.

A 8. §-hoz

A korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvény (a továbbiakban: Kenytv.) 12. §-a rendelkezik a szolgálati járandóság szüneteltetéséről, amelyre az érintett kérelme alapján kerülhet sor. A Kenytv. 11. § (2) bekezdését és 12. §-át 2013. július 1-jével hatályon kívül helyezi az egyes törvényeknek a központi költségvetésről szóló törvény megalapozásával összefüggő, valamint egyéb célú módosításáról szóló 2012. évi CCVIII. törvény 86. § d) pontja. A módosítás indoka, hogy a jövőben a társadalombiztosítási nyugellátásról szóló 1997. évi LXXXI. törvény (a továbbiakban: Tny.) 83/C. § (2) bekezdése alapján [amely rendelkezést a Kenytv. 11. § (1) bekezdése alapján a szolgálati járandóságra is alkalmazni kell] 2013. július 1-jétől a nyugdíjfolyósító szerv hivatalból dönt a szolgálati járandóság folyósításának szüneteltetéséről.

A fentieket figyelembe véve 2013. július 1-jétől alkalmazhatatlanná válna a Hszt. 64. § (5) bekezdésében és 264/C. § (1) bekezdés c) pontjában található azon jogviszony-létesítési feltétel, hogy a szolgálati járandóságát az érintett szünetelteti, így a törvény 10. és 11. §-a hatályon kívül helyezi az érintett rendelkezéseket.

A szolgálati járandóságban részesülő személy a Tny. - a Kenytv. 2. § (2) bekezdése alapján alkalmazandó - 97. § (5) bekezdése alapján 15 napon belül köteles bejelenteni a nyugdíj-biztosítási igazgatási szervnek minden olyan tényt, adatot, körülményt, amely a szolgálati járandóságra való jogosultságát vagy a szolgálati járandóság folyósítását érinti. Amennyiben az érintett nem jelenti be a jogviszony létesítését, a nyugdíjfolyósító szerv utóbb a Nemzeti Adó- és Vámhivatal útján értesül a jogviszony fennállásáról, és ez alapján [a Tny. 83/C. § (2) bekezdése alapján] - utólag - fog hivatalból dönteni a járandóság szüneteltetéséről és a jogalap nélkül felvett szolgálati járandóság visszafizettetéséről.

A törvény azonban - a visszafizettetés káros hatásainak elkerülése érdekében - arra az esetre, ha az érintett nem tenne eleget idejében a bejelentési kötelezettségének, kiegészíti a Hszt.-t a fegyveres szervnek a nyugdíjfolyósító szerv felé fennálló értesítési kötelezettségével a szolgálati járandóság, korhatár előtti ellátás, illetve öregségi nyugdíj szünetelésére okot adó körülményről.

A 9. §-hoz

A törvény átmeneti rendelkezésekkel egészíti ki a Hszt.-t a törvény módosításainak alkalmazása tekintetében a főtitkárral, az MRK elnökével és a hivatásos állomány felmentési védelem alatt álló tagjának rendelkezési állományba helyezésével kapcsolatban.

A 10-11. §-hoz

A szövegcserés módosításokat és a hatályon kívül helyezéseket tartalmazza.

-----STARTING---POINT---VEGE---

A 12. §-hoz

A hatálybalépés időpontját tartalmazza.