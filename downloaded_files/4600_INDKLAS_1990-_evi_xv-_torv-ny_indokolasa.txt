1990. évi XV. törvény indokolása

a családjogi törvény módosításáról szóló törvényjavaslathoz

-----STARTING---POINT---ALTALANOS--- 

A gyermek alapvető érdeke, hogy saját, vérszerinti családjában nőhessen fel. Ha ezt a szülei vagy más közeli hozzátartozói nem tudják biztosítani, az állam gondoskodik felneveléséről. Bár a családi kapcsolatok pótlására az állami gondoskodás keretében is lehetőség van (pl. a kiskorú elhelyezhető nevelőszülőnél), nem kétséges, hogy a gyermek számára igazi biztonságot a családjog egyik fontos, jól bevált intézménye, az örökbefogadás teremthet, az örökbefogadás ugyanis az örökbefogadó, valamint annak rokonai és az örökbefogadott között családi kapcsolatot létesít. Ezáltal az örökbefogadottként felnőtt, nagykorúvá vált gyermek az önálló élet megkezdéséhez - a vérszerinti gyermekhez hasonlóan - olyan mértékben élvezheti a család segítő támogatását, amilyenben az állami nevelésben részesülteknek nincsen lehetőségük.

A családjogi törvény (a továbbiakban: Csjt.) örökbefogadással kapcsolatos rendelkezéseit több, jelentős változás érintette már. Az 1986. évi IV. törvény hatálybalépését megelőzően nem volt szükség az örökbefogadáshoz annak a szülőnek a hozzájárulására, akinek a gyermeke intézeti gyámság (állami gondozás) alatt állt, illetve a gyámhatóság a hozzájáruló nyilatkozatot egyéb esetben is pótolhatta.

Az 1986. évi módosítás óta garanciális okokból örökbefogadásra a szülő hozzájárulásának hiányában általában csak akkor kerülhet sor, ha szülői felügyeleti jogát a bíróság megszünteti. Ez a rendelkezés azonban túlságosan merev, elsősorban a szülők és nem a gyermekek érdekeit szolgálja. A szabályozás következtében az örökbefogadás és az örökbefogadási eljárás a korábbiakhoz képest megnehezült, bonyolultabbá vált; a szülői felügyelet megszüntetése iránti eljárások az indokoltnál kisebb számban indulnak, a perek időtartama pedig esetenként meglehetősen hosszú.

Az örökbefogadás szabályainak két jelentős érdeket, szempontot kell összehangolniuk, érvényesíteniük: egyrészt elő kell mozdítaniuk, hogy a megfelelő szülői gondoskodást nélkülöző gyermekek minél nagyobb számban és lehetőleg gyorsan családba kerülhessenek, másrészt biztosítaniuk kell, hogy a szülő hozzájárulásának hiányában az örökbefogadásra csak valóban indokolt esetben, megfelelő jogi garanciák mellett kerüljön sor.

Ezek a körülmények az örökbefogadás intézményének a jelenleginél differenciáltabb, a gyermek érdekeit jobban szolgáló, a kapcsolódó családjogi intézményekkel összehangoltabb szabályozását teszik szükségessé.

A törvényjavaslat lehetőséget biztosít néhány további, nem az örökbefogadáshoz kapcsolódó rendelkezés kisebb mértékű módosítására is.

-----STARTING---POINT---RESZLETES---

Az 1. §-hoz

A módosított Alkotmánnyal való összhang megteremtése érdekében vált szükségessé a törvény 1. §-ának újraszabályozása, többek között a Népköztársaságra történő hivatkozást a Magyar Köztársaságra való utalás váltja fel.

A 2. §-hoz

A Csjt. 3. §-ának (2) bekezdése szerint házasságkötésre csak a házasságkötési szándék bejelentését követő három hónap utáni időpontban kerülhet sor. Ez a hosszú várakozási idő azonban a kívánt célt: a házasságkötési szándék alaposabb megfontolását, a családi életre való fokozottabb felkészülést, tartósabb házassági kapcsolatok létrehozását nem eredményezte. Indokolt ezért a várakozási időt harminc napra leszállítani, mely alkalmas lehet a rövid ismeretségből adódó, valóban elhamarkodott házasságkötési szándék meggondolására.

A 3. §-hoz

Jelenleg a szülő csak a gyermek születése után hat hónap elteltével adhat hozzájáruló nyilatkozatot ahhoz, hogy gyermekét általa ismeretlen személy örökbefogadhassa. Ez megakadályozza, hogy a kiskorú minél hamarabb, már csecsemőkorban családba kerüljön, pedig az első hónapok döntőek a személyiség fejlődése szempontjából. Előfordul, hogy az anya a gyermekét a kórházban hagyja, és később sem érdeklődik sorsa felől. A gyámhatóság hat hónap eltelte után sokszor hosszas (gyakran eredménytelen) nyomozást folytat a szülők felkutatása, nyilatkozatuk megszerzése érdekében.

Indokolt ezért, hogy a szülő már a gyermek születése előtt, illetve a szülést követően azonnal megadhassa hozzájáruló nyilatkozatát az anonim örökbefogadáshoz. Számos terhességmegszakítás is elkerülhető, ha az anya már a szülés előtt ilyen módon gondoskodhat gyermekéről, és lehetőség nyílik arra, hogy a gyermek a kórházból már közvetlenül családba kerülhessen.

Abban az esetben, ha a szülő a terhessége vagy a szülés okozta stressz hatása alatt esetleg meggondolatlanul nyilatkozott, lehetősége van nyilatkozatának visszavonására. A törvényjavaslat szerint ugyanis a szülő a nyilatkozatát a gyermek két hónapos koráig vonhatja vissza. Orvosszakértői vélemények támasztják alá, hogy ez az idő elegendő arra, hogy a terhességgel, szüléssel összefüggő feszültséget, bizonytalanságot követően a szülő módosíthassa esetleges meggondolatlan, elhamarkodott döntését. Az ennél hosszabb határidő egyébként is indokolatlanul sokáig tartósítaná a függő jogi helyzetet. A törvényjavaslat kiemeli, hogy a szülő figyelmét feltétlenül fel kell hívni a nyilatkozata visszavonásának lehetőségére.

A hatályos szabályozás szerint a szülő időbeli korlátozás nélkül bármikor lemondhat hat hónapnál idősebb gyermekéről, hozzájárulhat esetleges örökbefogadásához. Ezzel szülői felügyeleti joga és egyben a gyermekkel kapcsolatos kötelezettségei (pl. a kiskorú lakáshasználati jogának biztosítása saját otthonában) megszűnnek. Ez különösen az „idősebb” (a Magyarországon kialakult örökbefogadási szokások szerint a hatodik életévüket betöltött, iskoláskorba került) gyermekek érdekét sértheti, mivel igen kevés az esélyük arra, hogy örökbefogadással családba kerüljenek.

A törvényjavaslat szerint ezért a szülő csak a gyermek hat éves koráig mondhat le úgy a gyermekéről, illetőleg járulhat hozzá örökbefogadásához, hogy ez automatikusan a kiskorú állami nevelésbe vételét eredményezze. Ennél idősebb gyermek esetében a szülő nyilatkozatának érvényességéhez a gyámhatóság jóváhagyása szükséges. Egészségileg károsodott, fogyatékos gyermekek tekintetében pedig - mivel örökbefogadási esélyük minimális - életkortól függetlenül minden esetben a gyámhatóság jóváhagyását kell kérni. A gyámhatóság mérlegeli, hogy a szülő örökbefogadáshoz hozzájáruló nyilatkozata a gyermek érdekében áll-e vagy sem.

A 4. §-hoz

Ha az örökbefogadáshoz a szülő nem adja meg a hozzájárulását, ebben az esetben a hatályos szabályok abból indulnak ki, hogy a szülőnek a gyermekéhez fűződő joga olyan alapvető alanyi jog, amelytől akarata ellenére csak a bíróság jogosult a szülőt véglegesen megfosztani, a szülői felügyelet megszüntetése igen szigorú feltételeinek (súlyosan felróható szülői magatartás, nevelésre való alkalmatlanság) megvalósulása esetén. A jogerős bírósági ítélet nyit utat a gyermek örökbefogadásához.

A törvényjavaslat - az alapvetően helyes rendelkezés fenntartása mellett - a differenciáltabb szabályozás érdekében új megoldásként,

a) egyrészt lehetővé teszi a családból már kikerült intézeti nevelt gyermek örökbefogadhatónak nyilvánítását abban az esetben, ha szülőjével szemben a szülői felügyelet megszüntetésének törvényi feltételei a gyermek intézeti nevelésbe vételekor ugyan nem álltak fenn, de később a szülő önhibájából nem tart rendszeres kapcsolatot gyermekével, életvitelén, körülményein nem változtat és emiatt az intézeti nevelés nem szüntethető meg;

b) másrészt az intézeti nevelt gyermek örökbefogadhatónak nyilvánítását a gyermek sorsáról, életkörülményeiről legbővebb információval rendelkező és annak alapján gyors, operatív döntésre képes szervezet: a gyámhatóság hatáskörébe utalja, természetesen azzal, hogy az e tárgyban hozott jogerős államigazgatási határozat a bíróság által felülvizsgálható.

Ha a gyámhatóság az intézeti nevelésbe vett kiskorút örökbefogadhatónak nyilvánítja, úgy ez lehetőséget teremt az örökbefogadáshoz. Erre azonban nem minden esetben kerül sor. Időközben a szülő körülményei kedvezőbbé válhatnak, életvitele rendeződhet. A gyámhatóság a szülő kérelmére, illetőleg hivatalból megszünteti a kiskorú intézeti nevelését, ha annak okai már nem állnak fenn. Ebben az esetben, ha a gyámhatóság az intézeti nevelés megszüntetése iránt intézkedik, nyilvánvalóan indokolatlan volna, ha az örökbefogadhatónak nyilvánító határozathoz további joghatály fűződne. Ezért a törvényjavaslat úgy rendelkezik, hogy amennyiben az örökbefogadás nem valósult meg, és utóbb a gyámhatóság megszünteti az intézeti nevelést, akkor a gyermeket örökbefogadhatónak nyilvánító határozat hatályát veszti.

Az 5-6. §-hoz

A módosított Alkotmánnyal és a lelkiismereti és vallásszabadságról, valamint az egyházakról szóló törvénnyel való összhang megteremtése érdekében vált szükségessé a Csjt. 73. §-a (1) bekezdésének, valamint a 75. §-a (1) bekezdésének módosítása. A jövőben a szülők nem kötelesek gyermeküket a korábban megkívánt ideológiai kötöttség szerint (szocialista szellemben) nevelni.

A szülőnek joga van ahhoz, hogy a kiskorú gyermek vallási neveléséről döntsön. Az állam és az egyház szétválasztása elvének következetes megvalósítását jelenti a törvényjavaslatnak az a rendelkezése, hogy a szülői felügyeletet együttesen gyakorló szülőknek a lelkiismereti és vallásszabadság körébe tartozó vitájában az állam (a gyámhatóság) nem dönthet.

A 7-9. §-hoz

Szorosan kapcsolódik az intézeti nevelt gyermek örökbefogadhatónak nyilvánításához a szülő felügyeleti jogának terjedelme. A gyámhatóság a kiskorút intézeti nevelésbe veszi, ha testi, szellemi, erkölcsi fejlődését környezete veszélyezteti. Ezt a döntést általában a szülő felróható magatartása teszi szükségessé. Az intézeti nevelés azonban - a hatályos szabályozás szerint - a szülői felügyeletet nem érinti, így a gyámhatóság a gyermek érdekének megóvása céljából csak a szülői felügyelet körébe tartozó egyes jogosítványok gyakorlásának szünetelését rendelheti el.

Ez a jogi megoldás nem áll összhangban azzal a szabállyal sem, hogy amennyiben a bíróság a gyermeket az egyik szülőnél helyezi el, a másik - a gyermek nevelésére általában szintén alkalmas - szülő felügyeleti joga szünetel. Az intézeti nevelésbe vett gyermekek örökbefogadásának tervezett új szabályai is indokolják a jogszabály módosítását. Ezért a törvényjavaslat kimondja, hogy az intézeti nevelt gyermek szülőjének felügyeleti joga szünetel, a gyermek intézeti gyámság alá tartozik. Természetesen a szülőt a gyermek sorsát érintő lényeges kérdésekről a döntéshozatal előtt meg kell hallgatni.

-----STARTING---POINT---VEGE---

A 10. §-hoz

A Polgári Törvénykönyv (a továbbiakban: Ptk.) 618. §-a a titkos örökbefogadás esetére tartalmaz rendelkezést. Ennek alkalmazása szempontjából a titkos örökbefogadás esetkörét a Ptk. végrehajtásáról rendelkező 1978. évi 2. törvényerejű rendelet 8. §-a a Csjt. szabályaira utalással határozza meg. Mivel a Csjt. érintett szabályait a törvényjavaslat részben módosítja, biztosítani kell a hivatkozott rendelkezés és a Csjt. módosított szabályainak összhangját.

Az államigazgatási eljárás általános szabályairól szóló 1957. évi IV. törvény 72. §-ának (1) bekezdése lehetővé teszi, hogy jogszabálysértés miatt az ügyfél - meghatározott körben - a bíróságtól kérhesse az államigazgatási szerv határozatának felülvizsgálatát, ha a határozat az Alkotmányban biztosított és más alapvető személyi, családi és vagyoni jogát megvonja vagy korlátozza. Minthogy a gyermeke örökbefogadásához való hozzájárulás a szülő legalapvetőbb személyes jogai közé tartozik, az ennek megvonását eredményező - gyermeket örökbefogadhatónak nyilvánító - gyámhatósági határozat bírósági felülvizsgálatának lehetővé tétele mindenképpen indokolt. Ezért a törvényjavaslat gondoskodik a bíróság által felülvizsgálható határozatok felsorolását tartalmazó minisztertanácsi rendelet megfelelő kiegészítéséről.