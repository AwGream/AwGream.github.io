2007. évi LXIV. törvény indokolása

a jogügyletek biztonságának erősítése érdekében szükséges törvénymódosításokról

-----STARTING---POINT---ALTALANOS--- 

A törvény rendelkezései részben az ingatlanokkal, bérlakásokkal kapcsolatban feltárt visszaélések megakadályozása, az úgynevezett lakásmaffia-tevékenység visszaszorítása érdekében szükséges kormányzati intézkedések végrehajtását szolgálják. A törvény azt kívánja elérni, hogy az állampolgárok hatékonyabban védekezhessenek a lakásmaffia-tevékenységként ismertté vált jelenség ellen, illetve a jogi szabályozás általánosságban fokozottabban garantálja a jogügyletek biztonságát, megelőzve azt, hogy a polgárok áldozatul essenek okiratokkal és ingatlanokkal kapcsolatos visszaéléseknek.

Az ingatlanokkal kapcsolatos visszaélések egyik tipikus elkövetési magatartása az okirat hamisítás, amellyel az elkövető a lakás tulajdonosa nevében hamis vagy hamisított okmányok felhasználásával olyan tartalmú nyilatkozatot tesz, amely az ingatlan-nyilvántartásban a valóságnak nem megfelelő jogok bejegyzését, illetve tények feljegyzését eredményezi. A hatályos jogszabályok az okirati formában létrejött szerződések megkötésénél a szerződés érvényességi kellékeként többek között ügyvédi ellenjegyzést, vagy közokirati formát követelnek meg, ezért az ingatlanokkal kapcsolatos visszaélések megelőzése érdekében a törvény a közjegyzői okiratszerkesztésre, illetve az ügyvédi, közjegyzői eljárásra vonatkozóan is tartalmaz rendelkezéseket.

Az ügyvéd és a közjegyző a jogügylet létrejötte előtt köteles meggyőződni a fél ügyleti képességéről és jogosultságáról, valamint valódi szándékáról, továbbá köteles tájékoztatni a felet a jogügylet lényegéről és a jogi következményeiről. Az ügyvéd az okirat ellenjegyzésével bizonyítja, hogy az okirat tartalma a felek akaratának és a jogszabályoknak megfelel, illetve, hogy az okiratban megjelölt fél az okiratot előtte, vagy helyettese előtt írta alá, illetőleg aláírását előtte, vagy helyettese előtt saját kezű aláírásának ismerte el. Az ügyvéd és a közjegyző a gyakorlatban a nyilatkozatot tevő fél személyazonosságáról a fél által rendelkezésre bocsátott, aláírással és fényképpel ellátott hivatalos igazolványból győződik meg. A jogügyletben résztvevő felek által felmutatott okiratban szereplő adatok valódisága azonban nem ellenőrizhető az ügyletkötés helyszínén gyorsan és pontosan. Az elmúlt években jelentősen megnőtt az okiratokkal való visszaélések, valamint az ügyvédek, közjegyzők által készített okiratból eredő jogviták száma. A módosításokkal ezért lehetőség nyílik arra, hogy az ügyvéd és a közjegyző a jogügyletek biztonságának előmozdítása érdekében a Közigazgatási és Elektronikus Közszolgáltatások Központi Hivatala (a továbbiakban: Hivatal) nyilvántartásaihoz elektronikus úton csatlakozva összevesse a fél személyazonosításra szolgáló adatait a Hivatal nyilvántartásaiban szereplő adatokkal; ezáltal elkerülhetővé válik az elveszett, ellopott, megsemmisült, láthatóan hamisított, illetve a nyilvántartásban nem szereplő igazolványok adatigazolásra történő felhasználása. Ugyancsak lehetővé teszi a törvény a személyazonosság igazolására szolgáló okirat és adatainak ellenőrzését a bírósági végrehajtási eljárás során, mivel ez esetben is szükséges a felek, eljárási cselekmény során nyilatkozatot tevő személyek pontos beazonosítása.

Tekintettel arra, hogy az állampolgárok személyazonosságukat a személyazonosító okmányon túl úti okmányukkal és fényképes járművezetésre jogosító okmányukkal is igazolhatják, a törvény a fél személyazonosságának ellenőrzése érdekében a személyi adat- és lakcím-, a járművezetői engedély-, az úti okmány-, valamint a központi idegenrendészeti nyilvántartáshoz való csatlakozás lehetőségét teremti meg. A külföldi úti okmányok esetében az elveszett külföldi útiokmányok nyilvántartásába való betekintés válik lehetővé, mely természetesen csak azon felek esetében eredményezheti a visszaélések megelőzését, akikről, vagy akiknek okmányáról a nyilvántartás adatot kezel: ezek a személyek azok a külföldiek lehetnek, akik a külföldön kiállított úti okmányuk elvesztését Magyarországon bejelentették.

A törvény értelmében az adatlekérdezési és ellenőrzési szolgáltatás elektronikus úton történik: az erre irányuló megkeresést a lekérdezőnek elektronikus aláírásával kell ellátnia. Ez lehetővé teszi azt is, hogy a Hivatal a megkeresés teljesítése előtt az elektronikus aláírás tanúsítvány érvényességének ellenőrzésével meggyőződjék meg arról, hogy valóban ügyvéd, közjegyző, bírósági végrehajtó megkereséséről van szó.

A nyilvántartásokhoz való csatlakozás érdekében a közjegyzőkről szóló 1991. évi XLI. törvényben (a továbbiakban: Kjtv.), az ügyvédekről szóló 1998. évi XI. törvényben (a továbbiakban: Üvtv.) és a bírósági végrehajtásról szóló 1994. évi LIII. törvényben (a továbbiakban: Vht.) egyaránt szabályozásra kerül, hogy milyen nyilvántartásból, milyen adatokat lehet igényelni. A törvény számos olyan garanciális szabályt fogalmaz meg, amelyek biztosítják, hogy a nyilvántartásokból történő adatszolgáltatásra kizárólag a törvényben pontosan körülhatárolt célból kerüljön sor.

A jogügyletek biztonságának erősítése nemcsak az ingatlanokkal kapcsolatos ügyletek esetében érvényesítendő célkitűzés, így a törvény a személyazonosság on-line ellenőrzésének lehetőségét sem csak ezekre korlátozza. A visszaélések szempontjából kiemelt ügycsoportot képeznek továbbá a cégügyletek, ezért a törvény részletesen szabályozza azt is, hogy a társasági szerződést ellenjegyző ügyvédnek, illetve közokiratot készítő közjegyzőnek milyen módon kell meggyőződnie arról, hogy a cégingatlan megjelölésére a jogszabályoknak megfelelően kerül sor.

A közjegyzői okirat-szerkesztési eljárás a gyakorlatban számos elméleti, de a gyakorlatot is komolyan befolyásoló kérdést vetett fel, ezért a törvény pontosítja a Kjtv. közjegyzői okiratokkal kapcsolatos számos rendelkezését. Az úgynevezett „lakásmaffia” elleni fellépés megköveteli, hogy teljesen egyértelművé váljanak a közjegyzők közjegyzői okirattal kapcsolatos feladatai. A Kjtv. 1. §-ának (2) bekezdése a közjegyző tevékenységét úgy határozza meg, hogy a közjegyző a jogügyletekről és a jogi jelentőségű tényekről közokiratot állít ki, azonban a közjegyzői törvénynek a közjegyzői okiratok fogalmával és előkészítésével kapcsolatos szabályozása eddig nem tett egyértelmű - az elhatárolást minden esetben segítő különbséget - az ügyleti okiratok és a ténytanúsító okiratok között. A jogügyletek létrehozásánál a közjegyző az ügyfelek ügyleti szándékának, valamint a jogszabályoknak megfelelő okiratot szerkeszt, a ténytanúsítványnál viszont a tanúsítvány tartalma a tanúsítványban szereplő cselekmények leírása, mely nem az ügyfelek akaratától, hanem a közjegyző személyes tapasztalásától függ. A kétféle eljárás eltérő okirat-szerkesztési feltételeket igényel, melyeket az egyértelmű jogalkalmazás biztosítása érdekében a törvény pontosan rögzít, ugyancsak részletesebb szabályozást ad a törvény - többek között - a közjegyző közreműködési kötelezettségének korlátaira, továbbá a kiadmány, másolat készítésére is.

A törvény módosítja a Vht.-t és néhány egyéb, a végrehajtók eljárását érintő törvényt is. E módosítások célja kettős: egyrészt segítséget nyújtani az adósoknak lakhatási feltételeik védelmében, másrészt hatékonyabbá tenni az eljárást az elektronikus ügyintézés feltételeinek megteremtésével. Lényeges rendelkezései a törvénynek a végrehajtási eljárás során történő személyazonosság megállapításra vonatkozó rendelkezések, illetve e körben - az ügyvédekhez és a közjegyzőkhöz hasonlóan - a személyazonosság igazolására bemutatott okirat és adatainak on-line ellenőrzése.

-----STARTING---POINT---RESZLETES---

Az 1. §-hoz

Az Üvtv. 8. §-a értelmében az ügyvédet a hivatásának gyakorlása során tudomására jutott adatok és tények tekintetében titoktartási kötelezettség terheli. Figyelemmel arra, hogy a törvény 4. §-a személyazonosság on-line ellenőrzésére vonatkozó rendelkezései a titoktartás körébe tartozó adatoknak, illetve tényeknek az ügyfélen kívül más személy részére történő továbbítását írják elő (kötelező rendőrségi bejelentés arra az esetre, ha az ügyvéd az ellenőrzés során elveszettként, ellopottként vagy megsemmisültként nyilvántartott igazolvány felhasználását észleli), a törvény e két rendelkezés összhangját teremti meg azzal, hogy lehetőséget ad a titoktartási kötelezettség alóli kivétel törvényi megfogalmazására.

A 2. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 12. §-a értelmében a tevékenység gyakorlásához szükséges nyilvántartásba vétel és a nyilvántartásból való törlés - ha törvény valamely tevékenység végzését vagy valamely foglalkozás gyakorlását köztestületi vagy más szervezeti tagsághoz köti - a törvény hatálya alá tartozik, s a köztestületek esetében meg kell határozni azokat az ügyeket, amelyekben a Ket. rendelkezései az irányadók. A törvény ezen ügyek felsorolását egészíti az elektronikus cégeljárásban való részvételre feljogosított ügyvédekről történő nyilvántartás-vezetéssel, figyelemmel arra, hogy ez esetben is - akárcsak a kamarai tagfelvétel esetében - a szakmai tevékenység folytatására való felhatalmazást jelentő eljárásról van szó.

A 3. §-hoz

Az elektronikus közszolgáltatások elterjedése - így különösen a cégeljárás elektronizálása és a személyazonosság törvény szerinti on-line ellenőrzésének megteremtése - egyre szélesebb körben teszi lehetővé azt, hogy az ügyvédi szolgáltatás nyújtása során az ügyvéd elektronikus úton kommunikáljon a különféle hatóságokkal. Alapvető fontosságú ezért az, hogy e kommunikáció keretében továbbított, elektronikus aláírással ellátott nyilatkozatok az aláíró személyét és szakmai minőségét tekintve egységesen ugyanazt a biztonságot garantálják. A törvény ezért beépíti az Üvtv.-be azokat legfontosabb garanciális szabályokat, melyek ezt az egységes színvonalat hivatottak biztosítani: az aláírásnak minősített elektronikus aláírásnak kell lennie, a hitelesítésére szolgáló tanúsítványnak tartalmaznia kell az aláíró ügyvédi kamarai tagságát, melynek igazolására a területi ügyvédi kamara jogosult, s ugyancsak a kamara feladata a törvényben meghatározott esetekben a tanúsítvány érvényességének felfüggesztését, visszavonását kezdeményezni. A tanúsítványt kibocsátó hitelesítés-szolgáltatónak továbbá biztosítania kell a valós idejű tanúsítvány-állapotszolgáltatást (ennek részletes definícióját is megadja a törvény); ez alapvető feltétele többek között annak is, hogy a Hivatal a törvény szerinti on-line személyazonosság ellenőrzés során is rövid időn belül le tudja ellenőrizni azt, hogy valóban ügyvédtől érkezett-e az adatszolgáltatás iránti megkeresés. A törvény a felelősségi viszonyok egyértelművé tétele érdekében rögzíti azt, hogy az elektronikus aláírásról szóló jogszabályokban foglaltakon túl milyen kötelezettségek terhelik a hitelesítés-szolgáltatót, a kamarát és az ügyvédet az elektronikus aláírással kapcsolatban. A hitelesítés-szolgáltató köteles értesíteni a kamarát a tanúsítvány kibocsátásáról, a kamara jelzésére pedig köteles a tanúsítvány érvényességét felfüggeszteni; a kamara köteles az ügyvédi tevékenység folytatását akadályozó körülmények bekövetkezése esetén a tanúsítvány érvényességének felfüggesztése iránti eljárni, az ügyvéd számára pedig e körülmények bekövetkezése esetén tilos az elektronikus aláírás ügyvédi tevékenység folytatása céljából történő felhasználása.

A 4. §-hoz

Az Üvtv. 27/B. §-sal történő kiegészítése lehetőséget biztosít arra, hogy az okiratok ellenjegyzése során - ide értve természetesen a lakásmaffia-jelenség szempontjából legérzékenyebb ügylettípusokat: az ingatlan- és cégügyleteket is - az ügyvéd a fél által a személyazonosságának és lakcímének igazolása érdekében rendelkezésre bocsátott adatai valódiságát a Hivatal külön törvényben meghatározott nyilvántartásaiból elektronikus úton történő adatigényléssel ellenőrizhesse. A törvény ezt az ellenőrzést lehetőségként biztosítja: az ügyvédnek kell az eset összes körülményei alapján döntést hoznia abban a kérdésben, hogy az on-line ellenőrzés lefolytatása szükséges-e az ügyfél személyazonosságának egyértelmű megállapításához.

A törvény szerint a Hivatal az adatigénylés iránti megkeresés teljesítése előtt ellenőrzi az adatkérő lekérdezési jogosultságát, így többek között azt is, hogy valóban ügyvédtől származik-e a megkeresés. Ennek technikai hátterét - összhangban a törvény 3. §-ával - az elektronikus aláírás használata biztosítja: a Hivatal ugyanis az elektronikus aláírás tanúsítvány érvényességének ellenőrzésével tudja megállapítani azt, hogy a lekérdező valóban ügyvédi tagja-e az ügyvédi kamarának és tagsági viszonya nincs-e felfüggesztve, illetve tevékenységét nem szünetelteti-e. Amennyiben a tanúsítvány nem érvényes, illetve azt visszavonták, a Hivatal a megkeresés teljesítését megtagadja.

A törvény értelmében az ügyvéd az ellenőrzés megkezdése előtt köteles a felet az ellenőrzéssel kapcsolatos valamennyi lényeges kérdésről írásban tájékoztatni; így például az ellenőrzés lehetőségéről, céljáról, módjáról és tartalmáról, a közreműködés megtagadásának és a rendőrségi bejelentésnek a kötelezettségéről, az ellenőrzött adatok felhasználásáról. E rendelkezésre elsősorban az adatvédelmi követelmények teljesítése érdekében van szükség, illetve annak előkészítéséhez, hogy az ügyfél dönteni tudjon az ellenőrzés terjedelméről. A törvény szerint ha a fél az ellenőrzéshez nem járul hozzá, az ellenőrzés csupán a fél személyazonosító igazolványának kiadására, érvényességének, elvesztésének, ellopásának, megsemmisülésének, találásának, megkerülésének tényére vonatkozhat. Abban az esetben viszont, ha a fél az ellenőrzéshez írásban hozzájárulását adja, úgy az ellenőrzés a fentieken túl a fél természetes személyazonosító adataira, állampolgárságára, illetőleg hontalanságára, valamint menekült, bevándorolt, letelepedett jogállására, lakcímére, arcképmására, aláírására is kiterjedhet. Fontos garanciális szabály, hogy az ügyvéd köteles a jogügyletet, amelyben az adatigénylés történik, azonosításra alkalmas módon megjelölni és arról nyilvántartást vezetni.

Az adatigénylés minden esetben pontosan visszakereshető, mivel a Hivatal minden adatszolgáltatást naplóz. Ennek azért van jelentősége, mert az ügyvéd bejelentési kötelezettsége elmulasztásának, vagy a nyilvántartás adataiba való betekintés megalapozottságának, indokoltságának vizsgálata is megtörténhet a napló alapján; ennek érdekében a törvény az ügyvédi fegyelmi hatóságként eljáró kamarai szervet is feljogosítja a napló adatainak megismerésére. Az adatokkal való visszaélések megelőzése, illetve a jogszabályok betartása utólagos ellenőrzésének másik eszköze az ügyvéd nyilvántartás-vezetési kötelezettségének megállapítása (ez kiterjed a lekérdezésre, és a lekérdezéssel érintett jogügyletre is), továbbá annak előírása, hogy az adatigénylés iránti megkeresésben azonosításra alkalmas módon kell megjelölni azt a jogügyletet, amellyel kapcsolatban az ellenőrzésre sor kerül.

A lekérdezés eredményeként az ügyvéd információkat kap arról, hogy a megadott okmányazonosítóval valóban adtak-e ki igazolványt, az érvényes-e, illetve bizonyos esetekben az igazolvány egyes adatait is megismerheti. Az előtte megjelent személy nyilatkozatainak, kézírásának stb., valamint ezeknek az adatoknak az összevetésével kell megállapítania azt, hogy az ellenjegyzés feltételei fennállnak-e, vagyis tudja-e bizonyítani azt, hogy valóban az okiratban megjelölt fél írta alá előtte a jognyilatkozatot vagy ismerte el az aláírást saját aláírásának. A törvény ehhez képest megfogalmazza azokat az eseteket, amikor a közreműködés megtagadása nem mérlegelés kérdése: ha az ügyfél egyáltalán nem szolgáltatott adatot a személyazonosságának megállapításához vagy annak érdekében érvényes igazolványt nem tudott bemutatni, továbbá ha lopott, elvesztett, megsemmisült igazolványt mutat be a személyazonosság igazolása érdekében. Az utóbbi esetben nemcsak a közreműködés megtagadását írja elő a törvény, hanem - az igazolvány további jogosulatlan felhasználásának megakadályozása céljából - az illetékes rendőr-kapitányságnak írásban történő bejelentést is.

A törvény tartalmaz rendelkezést arra az esetre is, ha az ügyvéd megkísérli az on-line ellenőrzést, de az valamilyen technikai okból - pl. azért, mert a nyilvántartás adatbázisa nem érhető el - nem végezhető el. Az ellenőrzés elmaradása az okiratba foglalásnak nem akadálya, az ügyvédnek ugyanakkor az ellenőrzés utólag történő elvégzése alapján kell döntést hoznia abban a kérdésben, hogy az ellenjegyzés feltételei fennállnak-e.

Az 5. §-hoz

Az ügyvédi okiratszerkesztési szabályokat a törvény nemcsak az ügyfelek adatainak ellenőrzése tekintetében egészíti ki, hanem a cég székhelyeként, telephelyeként, fióktelepeként megjelölt ingatlan megfelelőségének vizsgálatát is kifejezetten előírja és részletesen szabályozza. A gyakorlatban ugyanis előfordulhat az, hogy a cégalapító visszaélésszerűen gyakorolja az ingatlan megjelölésének jogát (ténylegesen nem jogosult az ingatlan használatára, vagy az ingatlan jellegénél fogva nem alkalmas cég székhelyének), s így a cég törvényes, illetve az üzleti biztonságot nem veszélyeztető működése nem biztosítható. A törvény meghatározza azt, hogy az okiratszerkesztőnek milyen módon kell meggyőződnie az ingatlan megfelelőségéről. E körben egyrészt az ingatlan-nyilvántartási adatok vizsgálatát írja elő; ez a tulajdoni viszonyok, ennek folytán a használat jog, illetve a használati jogot biztosító jognyilatkozat valódisága, az ingatlan létezése, jellege vizsgálatát teszi lehetővé. Ha az ingatlan használatának joga önmagában az ingatlan-nyilvántartási adatokból nem állapítható meg, a használatra feljogosító okiratot kell az ellenjegyzőnek megvizsgálnia: például hogy tartalmazza-e a szükséges jognyilatkozatot, továbbá azt össze kell vetnie az ingatlan-nyilvántartásból megállapított adatokkal. Lehetővé teszi a törvény továbbá azt is, hogy az okiratszerkesztő a cégnyilvántartásból csoportosított adatot kérjen le az ingatlan vonatkozásában: ezzel meg tudja állapítani azt, hogy hány más cég székhelyeként, telephelyeként stb. van bejegyezve a cégjegyzékbe ugyanaz az ingatlan. Ha más cég is használja az ingatlant, az természetesen önmagában nem teszi kizárttá a megjelölését, de az ügy többi körülményére is figyelemmel adatot szolgáltathat ahhoz, hogy megállapíthassa az okiratszerkesztő azt, hogy megjelölhető-e az ingatlan cégingatlanként.

A 6. §-hoz

A törvény pontosítja az Üvtv. alkalmazott ügyvédre vonatkozó rendelkezéseit. A munkaviszony alapján történő tevékenység-gyakorlás mellett egyértelművé teszi azt is, hogy az alkalmazott ügyvéd önállóan nem jogosult az Üvtv. 5. §-a szerinti ügyvédi tevékenység végzésére: a törvényi előírásokon túlmenően munkáltatójának utasításai határolják be a tevékenységét, és így - elsősorban - a munkáltatója felelősségében tükröződik a szolgáltatás nyújtásáért fennálló felelősség is. Az alkalmazott ügyvéd csak azokban az ügyekben járhat el, melyben a munkáltatója az ügyvédi szolgáltatás nyújtására megbízást vagy kirendelést kapott; ez alól az képezhet kivételt, ha munkáltatója egyetértésével más ügyvédet helyettesít.

A 7. §-hoz

A törvény kiegészíti az európai közösségi jogászokról vezetett névjegyzék tartalmát az ügyvédi tevékenység végzéséhez használt elektronikus aláírás tanúsítvány legfontosabb adataival (az érvényesség időszaka és a hitelesítés-szolgáltató megnevezése), valamint annak a tényével, hogy az európai közösségi jogász jogosult az elektronikus cégeljárásban való részvételre. Ezek az adatok több szempontból is szükségesek a kamarai feladatok ellátásához, hiszen ezek figyelembe vételével állapítható meg az, hogy az európai közösségi jogász a tevékenységére vonatkozó jogszabályok szerint járt-e el, másrészt ezek alapján tudja teljesíteni a kamara a hitelesítés-szolgáltató irányában fennálló, az Üvtv. 12/B. §-ában megállapított értesítési kötelezettségét. Az elektronikus cégeljárásban való részvételre való jogosultság ismerete az ügyvédi szolgáltatást igénybe vevő ügyfelek számára is alapvető fontosságú (ez alapján tudják megállapítani azt, hogy megbízható-e az ügyvéd cégügyek intézésével), ezért a törvény a névjegyzék erre vonatkozó bejegyzését nyilvános adatként határozza meg.

A 8. §-hoz

A törvény az Üvtv. 12/B. §-ának beiktatásával számos feladatot határoz meg az ügyvédi kamara számára az elektronikus aláírással kapcsolatban, illetve az ügyvéd kötelezettségeit is rögzíti. Ez szükségessé teszi azt, hogy a Magyar Ügyvédi Kamara - az alapszabály erre vonatkozó kifejezett rendelkezése hiányában is - rendelkezzék ennek részletes szabályait rögzítő szabályzat alkotási jogosultsággal. A törvény ezért kiegészíti az Üvtv. 112. §-ának (1) bekezdését, amely felsorolja Magyar Ügyvédi Kamara által kiadható szabályzatok szabályozási tárgyköreit.

A 9. §-hoz

A törvény kiegészíti az ügyvédi névjegyzék tartalmát az ügyvédi tevékenység végzéséhez használt elektronikus aláírás tanúsítvány legfontosabb adataival (az érvényesség időszaka és a hitelesítés-szolgáltató megnevezése), valamint annak a tényével, hogy az ügyvéd jogosult az elektronikus cégeljárásban való részvételre. Ezek az adatok több szempontból is szükségesek a kamarai feladatok ellátásához, hiszen ezek figyelembe vételével állapítható meg az, hogy az ügyvéd a tevékenységére vonatkozó jogszabályok szerint járt-e el, másrészt ezek alapján tudja teljesíteni a kamara a hitelesítés-szolgáltató irányában fennálló, az Üvtv. 12/B. §-ában megállapított értesítési kötelezettségét. Az elektronikus cégeljárásban való részvételre való jogosultság ismerete az ügyvédi szolgáltatást igénybe vevő ügyfelek számára is alapvető fontosságú (ez alapján tudják megállapítani azt, hogy megbízható-e az ügyvéd cégügyek intézésével), ezért a törvény a névjegyzék erre vonatkozó bejegyzését nyilvános adatként határozza meg.

A 10. §-hoz

A törvény számos olyan garanciális szabályt fogalmaz meg, amelyek biztosítják, hogy a nyilvántartásokból történő adatszolgáltatásra kizárólag a törvényben pontosan körülhatárolt célból és e cél megjelölése esetén kerülhessen sor. Az ügyvéd köteles a jogügyletet, amelyben az adatigénylés történik, azonosításra alkalmas módon megjelölni és arról nyilvántartást vezetni. Mivel az ügyek nyilvántartása vonatkozásában az ügyvédekre vonatkozó jogszabályok jelenleg nem tartalmaznak rendelkezéseket, ezért az erre vonatkozó szabályokat a törvény szerint az igazságügyi és rendészeti miniszter határozza meg rendeletben. Ugyancsak egy új felhatalmazást jelent a miniszternek a törvény azon rendelkezése, amely az ügyvédek adatellenőrzési eljárásának részletes, gyakorlatilag ügyviteli jellegű rendelkezéseit tartalmazó rendelet megalkotását írja elő. A jogügyletek biztonságának garantálása szempontjából alapvető fontosságú az ügyvédi igazolvány hamisítás elleni védelmének biztosítása, fontos kiegészítése ezért az Üvtv.-nek az a rendelkezés, amely az ügyvédi igazolvány részletes szabályainak rendeletben történő meghatározására ad felhatalmazást a miniszternek. Ez azért szükséges, mert az ügyvédek, alkalmazott ügyvédek stb. igazolványa a 86/1996. (VI. 14.) Korm. rendelet szerinti biztonsági okmány, ezért tartalmának, engedélyezésének, kibocsátásának, védelmének részletes szabályait jogszabályban kell rögzíteni. A jelenlegi igazolványok, illetve kibocsátásuk rendje nem teljesíti a kormányrendeletben foglalt követelményeket, ezért a rendelet kiadása új okmányok rendszeresítését is maga után vonja.

A 11. §-hoz

A közjegyzői tevékenység közjogi elemei indokolják, hogy a törvény tegye kötelezővé a közjegyző közreműködését, de egyben tegye is lehetővé a közjegyző számára, hogy a törvényben meghatározott esetekben a közreműködést megtagadhassa. A közjegyző az igazságszolgáltatás részeként jogszolgáltató hatósági tevékenységet lát el, melynek egyik jellemzője, hogy az eljáró hatóság közreműködését csak jogszabályban nevesített esetben tagadhatja meg. A Kjtv. hatályos rendelkezései szerint a 4. § és 5. § rögzíti a megtagadás eseteit, ami azonban a nyilvántartás adatainak kötelező lekérdezésére tekintettel kiegészül azzal, hogy a közreműködést közjegyző köteles megtagadni akkor is, ha a fél személyazonosság megállapításához adatot nem szolgáltatott, a nyilvántartás adatai nem egyeznek meg a rendelkezésre bocsátott adatokkal. A közreműködési kötelezettség megtagadása körének kibővülése miatt szükséges a közreműködés megtagadására vonatkozó szabályok pontosítása is, mivel a Kjtv. eddig nem határozta meg a hatósági közreműködés megtagadásának módját, csak annak esetét nevesítette. A törvény alapján a közjegyző közreműködését végzéssel tagadja meg, a végzést írásban kell közölni azzal a féllel, aki a közjegyzőt a közreműködésre felkérte.

Az Alkotmányban rögzítettek szerint mindenki jogorvoslattal élhet olyan bírósági, közigazgatási és más hatósági döntés ellen, amely jogát, vagy jogos érdekét sérti, a jogorvoslati jog általános kimondása azonban nem teremt közvetlen jogi lehetőséget a határozatok elleni jogorvoslat benyújtására. Az állampolgárok jogorvoslathoz való jogának biztosítása érdekében rögzíti a törvény, hogy a közjegyző a közreműködés megtagadásáról végzést hoz, mellyel szemben felülvizsgálatnak van helye a közigazgatási nemperes eljárásokra irányadó szabályok alapján a közjegyző székhelye szerinti megyei bírósághoz. A bíróság a végzést a közigazgatási nemperes eljárás szabályai szerint vizsgálja felül azzal, hogy végzésében a kérelmet elutasítja, vagy a végzést hatályon kívül helyezi és a közjegyzőt az eljárás lefolytatására utasítja. A bíróság határozata ellen felülvizsgálatnak nincs helye.

A 12. §-hoz

A Kjtv. 10. §-a értelmében a közjegyzőt a hivatásának gyakorlása során tudomására jutott adatok és tények tekintetében titoktartási kötelezettség terheli. Figyelemmel arra, hogy a törvény személyazonosság on-line ellenőrzésére vonatkozó rendelkezései a titoktartás körébe tartozó adatoknak, illetve tényeknek az ügyfélen kívül más személy részére történő továbbítását írják elő (kötelező rendőrségi bejelentés arra az esetre, ha a közjegyző az ellenőrzés során elveszettként, ellopottként vagy megsemmisültként nyilvántartott igazolvány felhasználását észleli), a törvény e két rendelkezés összhangját teremti meg azzal, hogy lehetőséget ad a titoktartási kötelezettség alóli kivétel törvényi megfogalmazására.

A 13. §-hoz

A közjegyző a tevékenysége jogszabályoknak megfelelő végzéséért felelősséggel tartozik, az okozott károk megtérítésének fedezésére ezért felelősségbiztosítást kell kötnie. A törvény annyiban teszi gördülékenyebbé a felelősségbiztosítás kötésével kapcsolatos eljárást, hogy - a Választmány erre vonatkozó döntése alapján - a Magyar Országos Közjegyzői Kamarát is feljogosítja arra, hogy a közjegyző javára a felelősségbiztosítást megkösse; a biztosítás megkötése így lényegében a kamarának a tagja részére nyújtott szolgáltatássá válik. A rendelkezés természetesen csak a felelősségbiztosítás kötelező értékének erejéig jogosítja fel a kamarát szerződéskötésre, ezen értéket meghaladóan a választmányi döntés esetén is a közjegyző joga a felelősségbiztosítási szerződés meg kötése.

A 14. §-hoz

A Kjtv. 21/A. §-ának beiktatásával törvény kötelezte a Magyar Országos Közjegyzői Kamarát arra, hogy tagjait elektronikus aláírással lássa el. E hivatali elektronikus aláírásra vonatkozó legfontosabb rendelkezéseket fogalmazza meg (illetve részben emeli törvényi szintre) a törvény annak érdekében, hogy törvényi garanciát nyújtson ahhoz, hogy a hivatali elektronikus aláírás használata megfelel - többek között - az on-line személyazonosság ellenőrzéshez támasztott követelményeknek. A rendelkezés értelmében az aláírásnak minősített elektronikus aláírásnak kell lennie, a hitelesítésére szolgáló tanúsítványnak tartalmaznia kell az aláíró közjegyzői szolgálatát, s a tanúsítványt kibocsátó hitelesítés-szolgáltatónak valós idejű tanúsítvány-állapotszolgáltatást kell nyújtania. A törvény a felelősségi viszonyok egyértelművé tétele érdekében rögzíti azt, hogy az elektronikus aláírásról szóló jogszabályokban foglaltakon túl milyen kötelezettségek terhelik a hitelesítés-szolgáltatót, a kamarát és az aláírót az elektronikus aláírással kapcsolatban. A kamara köteles a közjegyzői szolgálatot érintő meghatározott körülmények (pl. szolgálat megszűnése, szüneteltetése, felfüggesztés) bekövetkezése esetén a tanúsítvány érvényességének felfüggesztése iránti eljárni, a hitelesítés-szolgáltató köteles a kamara jelzésére a tanúsítvány érvényességét felfüggeszteni; a közjegyző pedig az említett körülmények bekövetkezése esetén nem használhatja a hivatali elektronikus aláírást.

A 15. §-hoz

A hatályos szabályozás szerint a közjegyzőhelyettes a közjegyző utasítása és felelőssége mellett önállóan intézhet közjegyzői ügyeket; de az általa készített közjegyzői okirat csak akkor érvényes, ha azt a közjegyző ellenjegyzi. A jogügyletek létrehozásánál a közjegyző az ügyfelek ügyleti szándékának, valamint a jogszabályoknak megfelelő okiratot szerkeszt, a tanúsítvány tartalma - a tanúsítványban szereplő cselekmények leírása - azonban nem az ügyfelek akaratától, hanem a közjegyző személyes tapasztalásától függ. A törvény ezért akként pontosítja a Kjtv.-t, hogy a jövőben a közjegyzőhelyettes által készített tanúsítvány érvényességéhez nem szükséges közjegyzői ellenjegyzés, mivel a tanúsítvány esetén közjegyzőhelyettes jelenlétében lezajlott tények kerülnek rögzítésre, vagyis a közhiteles személy közreműködésével egy adott esemény vagy egy adott tény kerül megörökítésre. Ebben az esetben tehát az ügyleti okiratoktól eltérően nem az ügyfelek akarata jelenik meg az okiratban, így nem indokolt fenntartani a közjegyző jogi felelősségvállalását fenntartani az okiratban foglaltakért, tekintettel arra is, hogy a közjegyző a tanúsítvány elkészítésénél nincs jelen. Ez ugyanakkor természetesen nem érinti a közjegyző polgári jogi felelősségének fennállását.

A 16. §-hoz

A jogügyletek biztonságának garantálása szempontjából alapvető fontosságú az is, hogy a közjegyzői igazolványok megfelelően védettek legyenek a hamisítás, jogtalan felhasználás ellen; ez alapvetően a biztonsági okmányok védelmének rendjéről szóló 86/1996. (VI. 14.) Korm. rendeletben foglalt követelményeknek való megfelelést jelenti. A törvény ezért újraszövegezi a közjegyzői igazolványokra vonatkozó rendelkezést, és abban csak a kiállító szervet jelöli meg, valamint utal az igazolványokra vonatkozó részletes rendelkezéseket tartalmazó külön jogszabályra (rendeletre), melyet erre figyelemmel újra kell alkotni.

A 17. §-hoz

A közjegyzők és helyettesek szolgálati viszonya fennállásának megállapítása az on-line személyazonosság ellenőrzése során az elektronikus aláírás hitelesítés-szolgáltatón keresztül történik. A hitelesítés-szolgáltató az ehhez szükséges információkat a Magyar Országos Közjegyzői Kamarától kapja, ehhez azonban törvényben kell megteremteni azt a központi nyilvántartást, amit a működő közjegyzőkről és helyettesekről az országos kamara vezet. A nyilvántartás törvényben rögzített adatai a területi kamarák nyilvántartásából kerülnek átadásra, a közjegyző és a közjegyzőhelyettes szolgálatának megszűnése esetén pedig az adatok a központi nyilvántartásból törlésre kerülnek.

A 18-19. §-hoz

A Kjtv. 1. §-ának (2) bekezdése a közjegyző tevékenységét úgy határozza meg, hogy a közjegyző a jogügyletekről és jogi jelentőségű tényekről közokiratot állít ki, azonban a Kjtv.-ben foglalt közjegyzői okirat fogalma nem tesz egyértelmű különbséget az ügyleti okiratok és a ténytanúsító okiratok között. Célja szerint az ügyleti okirat a felek akaratának, a ténytanúsító okirat pedig a közjegyző jelenlétében lezajlott jogilag jelentős tényeknek az okiratba foglalása. A közjegyzőnek az ügyleti okirat előkészítése során meg kell győződnie az ügyfelek ügyleti képességéről, valódi szándékáról, továbbá kioktatási kötelezettsége van az ügyfelek jogaival és kötelezettségeivel kapcsolatban, valamint az aggályos rendelkezésekre fel kell hívnia a figyelmet. A közjegyzői tanúsítvány esetén a közjegyző rögzíti a jelenlétében lezajlott tényeket, a tanúsítványok célja a közhiteles személy közreműködésével egy adott esemény vagy egy adott tény megörökítése, azaz nem az ügyfelek akaratának tükrözése. A törvény szerint ezért az ügyleti okirat közhitelesen tanúsítja a jogügyletre vonatkozó akaratnyilvánítás tényét, a ténytanúsító okiratban pedig a közjegyző a jogi jelentőségű tényeket közhitelesen tanúsítja jegyzőkönyvi vagy záradéki formában.

A törvény az okiratok idegen nyelven történő elkészítésének eljárást annyiban ésszerűsíti, hogy a felek kérelmére írja elő az okirathoz a teljes magyar nyelvű fordítás csatolását.

A 20. §-hoz

A közjegyzői eljárás hatályos szabályai is lehetővé teszik a közjegyzői okirat kijavítását, de annak eljárása nehézkes, mivel a legkisebb gépelési hiba esetén is szükségessé teszi a felek együttes megjelenését. A törvény a hatályos szabályozás érintetlenül hagyása mellett lehetővé teszi, hogy a közjegyző névcsere, hibás névírás, szám- vagy számítási hiba vagy más hasonló elírás esetén az okiratban résztvevő ügyfelek közös kérelmére vagy hivatalból a közjegyzői okirat kijavítását végzéssel elrendelje. Az okirat ilyen módon történő kijavítása nem érinti a szöveg törlésére vonatkozó szigorú eljárási szabályokat. A végzés a jogszabályban meghatározott esetekben egyszerűsíti a kijavítási eljárást, egyben lehetőséget ad a feleknek a jogorvoslatra. A közjegyzői okirat kijavítását elrendelő végzést a kijavított okiratra, és lehetőleg annak kiadmányaira is fel kell jegyezni. A kijavítás tárgyában hozott végzés felülvizsgálatát pedig akkor lehet kérni a közjegyző székhelye szerinti megyei bíróságtól, ha a közjegyző a kijavítás iránti kérelmet elutasította, vagy az hivatalból történt. A bíróság eljárására a közreműködés megtagadása esetén hozott végzés elleni jogorvoslati szabályok az irányadóak.

A 21-22. §-hoz

A hatályos rendelkezések szerint ha a közjegyzői okirat több lapból áll, ezeket zsinórral össze kell fűzni, és a közjegyző bélyegzőjével kell megerősíteni. A törvény rögzíti, hogy a közjegyzői okirat mellékletei is az okirat részét képezik, és ugyanolyan szabályok szerint kell azokat az okirathoz fűzni. Ha a melléklet erre nem alkalmas, azt a közjegyzői okirat ügyszámával ellátva az okirathoz csatolva kell őrizni.

Ha az eredeti iratokat a közjegyző a területi kamarának vagy a bíróságnak törvényben meghatározott okból kiadja, a közjegyző által maga részére készített kiadmányról is kiadható a törvény alapján hiteles kiadmány.

A 23. §-hoz

A közjegyzői okirat felolvasása az okiratkészítés egyik garanciális szabálya annak biztosítására, hogy az okirat valóban az ügyfél jognyilatkozatát tartalmazza. A törvény az ügyleti okirat és a ténytanúsító okirat rendeltetésére figyelemmel differenciált szabályozást ad a felolvasásra: a tanúsítványt erre figyelemmel akkor rendeli felolvasni, ha a törvény kifejezetten előírja.

A személyazonosság on-line ellenőrzése során garanciát jelent az, hogy a törvény értelmében az ellenőrzést végző közjegyző köteles a felet az ellenőrzés megkezdése előtt az ellenőrzés lehetőségéről, céljáról és módjáról, továbbá a megismert adatok kezeléséről tájékoztatni. E tájékoztatási kötelezettségnek bűnmegelőző hatása is van, mivel a felvilágosítást követően a hamis, hamisított, más személy nevére szóló, vagy a nyilvántartásokban nem szereplő igazolvány birtokosa akár el is állhat a jognyilatkozat megtételére irányuló szándékától.

A 24. §-hoz

A közjegyző a gyakorlatban a nyilatkozatot tevő fél személyazonosságáról a fél által a rendelkezésére bocsátott, aláírással és fényképpel ellátott hivatalos igazolványból győződik meg. A személyazonosság megállapítása az okirat bizonyító erejének feltétele. A Hivatal nyilvántartásaihoz való csatlakozással lehetővé válik a személyazonosításra szolgáló adatok összevetése, a személyazonosításra szolgáló igazolványok jogos felhasználásának ellenőrzése, ezáltal elkerülhető az elvesztett, ellopott, megsemmisült, láthatóan hamisított, illetve a nyilvántartásban nem szereplő igazolványok adatigazolásra történő felhasználása. A szabályozás csak azon felek esetében eredményezheti a visszaélések megelőzését, akikről, vagy akik okmányáról a nyilvántartások adatokat kezelnek; így például az a külföldi, aki külföldön kiállított úti okmánnyal igazolja magát és ezen okmány elvesztését Magyarországon nem jelentették be, ezen adatellenőrzésen sem szűrhető ki. A törvény teljes körűen szabályozza azt, hogy milyen nyilvántartásból mely adatokat igényelheti a közjegyző. A közjegyzőnek valamennyi közjegyzői okirat elkészítése során meg kell győződnie a fél személyazonosságáról, az igazolványának érvényességéről a nyilvántartásokból történő adatok lekérésével; erre figyelemmel szabályozza a törvény a közjegyző közreműködési kötelezettségének megtagadását is. A törvény előírja, hogy ha a nyilvántartások adatai nem egyeznek meg a személyazonosításra alkalmas hatósági igazolvány adataival, vagy az igazolvány érvénytelen és más módon sem igazolható a személyazonosság, a közjegyző a közreműködését köteles megtagadni.

A hatósági eljárások lefolytatásával kapcsolatos igényeknek az felel meg, ha az ellenőrzés idő- és költségkímélő, továbbá biztonságos módon történik, ez pedig az on-line adatigénylés és adatszolgáltatás megvalósítását feltételezi. Ehhez az adatigénylés iránti megkeresést a közjegyzőnek hivatali elektronikus aláírásával kell ellátnia annak érdekében, hogy az elektronikus aláírás tanúsítvány érvényességének ellenőrzésével meggyőződhessen a Hivatal arról, hogy valóban szolgálatban lévő közjegyző megkereséséről van szó.

A közjegyző köteles a jogügyletet, amelyben az adatigénylés történik, azonosításra alkalmas módon megjelölni és arról nyilvántartást vezetni. A törvény értelmében a közjegyző az ellenőrzés során megismert adatok papír alapú másolatát külön jogszabály szerint megőrzi, vagy az iratokhoz csatolja és elkülönítve zártan kezeli; a másolatot az ügy irattárba helyezésétől számított 5 évig tárolja, ezt követően megsemmisíti. Az adatokat a közjegyző csak a bíróság, a büntetőügyben eljáró hatóság és a közjegyző tevékenységét ellenőrző területi kamara részére adhatja ki, és részükre teheti lehetővé az adatokba történő betekintést.

Ha az ellenőrzés során a közjegyző azt állapítja meg, hogy az igazolvány elvesztését, ellopását, megsemmisülését bejelentették, köteles ezt a tényt az igazolvány további jogosulatlan felhasználásának megakadályozása céljából az illetékes rendőr-kapitányságnak rövid úton bejelenteni. A közjegyző bejelentési kötelezettségének teljesítése nem tekinthető a titoktartási kötelezettsége megsértésének.

A törvény tartalmaz rendelkezést arra az esetre is, ha az on-line ellenőrzés technikai okokból nem jár sikerrel (pl. azért, mert a nyilvántartás adatbázisa nem érhető el). Az ellenőrzés elmaradása a jognyilatkozat okiratba foglalásának nem akadálya, a közjegyzőnek azonban az ellenőrzést utólag el kell végeznie, ezt követően - és ennek eredményétől függően - adható ki az okiratról hiteles másolat, kiadmány vagy bizonyítvány.

A 25. §-hoz

Az okiratszerkesztési szabályokat a törvény nemcsak az ügyfelek adatainak ellenőrzése tekintetében egészíti ki, hanem a cég székhelyeként, telephelyeként, fióktelepeként megjelölt ingatlan megfelelőségének vizsgálatát is kifejezetten előírja és részletesen szabályozza. A gyakorlatban ugyanis előfordulhat az, hogy a cégalapító visszaélésszerűen gyakorolja az ingatlan megjelölésének jogát (ténylegesen nem jogosult az ingatlan használatára, vagy az ingatlan jellegénél fogva nem alkalmas cég székhelyének), s így a cég törvényes, illetve az üzleti biztonságot nem veszélyeztető működése nem biztosítható. A törvény meghatározza azt, hogy a közjegyzőnek milyen módon kell meggyőződnie az ingatlan megfelelőségéről. E körben egyrészt az ingatlan-nyilvántartási adatok vizsgálatát írja elő; ez a tulajdoni viszonyok, ennek folytán a használat jog, illetve a használati jogot biztosító jognyilatkozat valódisága, az ingatlan létezése, jellege vizsgálatát teszi lehetővé. Ha az ingatlan használatának joga az ingatlan-nyilvántartási adatokból nem állapítható meg, a használatra feljogosító okiratot kell megvizsgálni (pl. hogy tartalmazza-e a szükséges jognyilatkozatot, össze kell vetnie az ingatlan-nyilvántartásból megállapított adatokkal stb.). Kiterjed a vizsgálat cégnyilvántartás csoportosított adataira is annak megállapítása érdekében, hogy hány más cég székhelyeként, telephelyeként stb. van bejegyezve a cégjegyzékbe ugyanaz az ingatlan. Ha más cég is használja az ingatlant, az természetesen önmagában nem teszi kizárttá a megjelölését, de az ügy többi körülményére is figyelemmel adatot szolgáltathat ahhoz, hogy megállapíthassa az okiratszerkesztő azt, hogy megjelölhető-e az ingatlan cégingatlanként.

A 26. §-hoz

A Kjtv. 130. §-a határozza meg azokat az alaki kellékeket, amelyek az okiratnak az ott felsoroltak azonosítása szempontjából tartalmaznia kell. A törvény a közjegyző által rögzített adatokat kiegészíti azzal, hogy az okiratban lehetőség szerint fel kell tüntetni a felek, az azonossági és az ügyleti tanúk, a bizalmi személy, valamint a tolmács anyja nevét, szükség esetén a felek egyéb személyi adatait, és azt, hogy ezekről a közjegyző hogyan győződött meg.

A 27. §-hoz

A törvény a végrendelet elkészítésére vonatkozó szabályokat kiegészíti azzal, hogy a közjegyzői okiratba foglalt végintézkedést és a végrendelet közjegyzőnél való letételének tényét a közjegyző köteles bevezetni a Végrendeletek Országos Nyilvántartásába az okirat elkészítését, vagy a letétbe helyezést követő 72 órán belül. A törvény előírja továbbá, hogy a hagyatéki ügyben eljáró közjegyző az örökhagyó esetleges végrendelete iránti tudakozódás céljából köteles megkeresni a Végrendeletek Országos Nyilvántartását.

A 28-30. §-hoz

A törvény a Kjtv. tanúsítvány készítésére vonatkozó szabályait azzal egészíti ki, hogy a közjegyző a tanúsítvány készítésénél nem köteles segédszemélyeket igénybe venni. Rendelkezik továbbá arról is, hogy a tanúsítványt záradék formájában kell kiállítani, amely tartalmazza az ügyszámot, a fél családi és utónevét, születési helyét és idejét, lehetőség szerint anyja nevét, kérésére egyéb személyi adatait.

Figyelemmel arra, hogy a közjegyzői tanúsítvány készítése esetén a közjegyző a jelenlétében lezajlott tényeket rögzíti, célja a közhiteles személy közreműködésével egy adott esemény vagy egy adott tény megörökítése és nem az ügyfelek akaratának tükrözése, a törvény a jegyzőkönyv aláírására vonatkozó szabályokat úgy módosítja, hogy a jegyzőkönyvet kérelemre az ülés elnöke, ha ilyen nincs, valamennyi résztvevője aláírhatja, aláírásuk azonban nem kötelező.

A 31. §-hoz

A közjegyző eljárásai szabályozottak, a közjegyző csak azon ügykörökben járhat el, amelyekre a jogszabály feljogosítja. A közjegyzők 1875 óta eljárnak a váltó óvással kapcsolatos ügyekben; ez a jogosultságuk ma is biztosított. A Kjtv. létrejöttével hatályukat veszítették azok a szabályok, amelyek az 1/1984. (II. 29.) IM rendeletben a váltó óvás szabályait határozták meg. A gyakorlat ugyanakkor bebizonyította, hogy e rendelkezések hiánya veszélyezteti az egységes eljárási rendet. A nemzetközi gazdasági kapcsolatok élénkülése, tagságunk az Európai Unióban megköveteli, hogy a demokratikus jogállam mércéinek megfelelően szabályozza az írott jog a jogalkalmazói eljárás követelményeit és a váltó óvás érvényességi feltételeit, kizárva ezzel a visszaélések lehetőségét, megteremtve az óvások egységes eljárását; a törvény e követelményeket teljesíti.

A 32-36. §-hoz

A magyar eljárásjogok a hiteles kiadmányt az okirat készítőjéhez kötik, vagyis hiteles kiadmány a hiteles másolatnak az a fajtája, amelyet az okirat készítője (kibocsátója) ad ki. Minden más másolatfajta e meghatározás alapján hiteles másolat lehet. Ez a megkülönböztetés az elektronikus okiratok készítésénél is jelentős szerephez juthat, mivel az okiratok elektronikus levéltárban történő elhelyezésével a közjegyző a digitális levéltárból azonnal hiteles másolatot tud kiadni bármely közjegyzői okiratról, e tekintetben nincs többé jelentősége annak, hogy az okirat a közjegyző az őrzésében van-e vagy sem. A Kjtv. hatályos szabályai nem fogalmaznak egyértelműen a hiteles kiadmányok és a hiteles másolatok kibocsátásával kapcsolatban, ezért a törvény pontosan meghatározza azt, hogy milyen esetekben adható ki hiteles kiadmány és mikor hiteles másolat.

A hatályos szabályozás korlátozza a hiteles kiadmányok számát, és kiadását csak az abban félként szereplők részére engedi meg. A törvény kimondja, hogy a közjegyzői okiratról ne csak egyszer, hanem bármikor kiadható legyen hiteles kiadmány, hiszen az ügyfeleknek nem feltétlenül csak egy alkalommal van erre szükségük, a jogosultak körét pedig a törvényes képviselő, illetve jogi érdekét valószínűsítő személyével bővíti.

A hatályos szabályozás a tanúsítvány és a hozzá kapcsolódó jegyzőkönyv esetében a hiteles kiadmány kiadását nem korlátozza: az bárkinek kiadható, aki jogi érdekét valószínűsíti. A törvény úgy módosul, hogy valamennyi közjegyzői okirat esetében lehetőség nyílik a hiteles kiadmány kiadására összhangban a Kjtv. új 150. §-ával.

A 37. §-hoz

A konzuli védelemről szóló 2001. évi XLVI. törvény 14. §-ának (1)-(2) bekezdése szerint az arra felhatalmazott konzul okiratot és tanúsítványt készíthet. A konzul által készített okirat azonos hatályú a közjegyző által készített okirattal, így eljárása során a Kjtv. szabályait kell alkalmaznia, ezért a módosítás szerint a törvényben foglalt esetekben konzulnak is végzést kell hoznia. A konzul esetében azonban nem határozható meg az a „székhelye szerinti megyei bíróság”, amely a végzés felülvizsgálatára jogosult, a törvény ezért a közreműködés megtagadása, továbbá a kijavítás tárgyában hozott végzés felülvizsgálatára a Fővárosi Bíróság illetékességét állapítja meg.

A 38-39. §-hoz

A Kjtv. 166. §-ának (1) bekezdése határozza meg azt, hogy mit kell a közjegyzői levéltárban elhelyezni. E rendelkezéseket egészíti ki a törvény azzal, hogy a közjegyzői levéltárban kerüljön elhelyezésre az elektronikus okirat eredeti példánya is, ha elkészítése óta öt év már eltelt, továbbá 2010-et követően itt kerüljenek elhelyezésre a nemperes ügyek iratai azután, hogy az eljárás jogerős befejezését követően két év eltelt.

A hiteles kiadmány és hiteles másolat fogalmára tekintettel a törvény pontosítja azt, hogy az elektronikus levéltárban elhelyezett okiratról a közjegyző hiteles kiadmányt, másolatot illetve bizonyítványt; a közjegyzői levéltár vezetője másolatot, illetve bizonyítványt adhat ki.

A 40. §-hoz

A közjegyzők adatellenőrzési eljárása részletes, eljárási és ügyviteli jellegű rendelkezéseket tartalmazó rendelet megalkotását is szükségessé teszi, ezért a törvény a hatályos rendelkezés pontosításával felhatalmazást ad az igazságügyért felelős miniszternek, hogy e törvény végrehajtásához szükséges részletes eljárási szabályokat, valamint a Végrendeletek Országos Nyilvántartása vezetésére vonatkozó szabályokat megalkossa.

A 41. §-hoz

A Vht. 5. §-ának (4) bekezdése tartalmaz rendelkezéseket arra vonatkozóan, hogy mi a teendője a végrehajtónak akkor, ha a személyazonosság igazolására szolgáló felhívása eredménytelen marad. E szabályozás a módosítással differenciáltabbá válik: ha a bemutatott igazolvány nem személyazonosság igazolására szolgál, úgy fel kell hívnia a végrehajtónak az érintett személyt megfelelő igazolvány felmutatására és csak azt követően kerül sor rendőri intézkedés kezdeményezésére. Kiemeli továbbá a törvény azt, hogy a személyazonosság megállapítására irányuló eljárási cselekmény olyan, amelyet a végrehajtási cselekményről készített jegyzőkönyvben kifejezetten fel kell tüntetni [összhangban a Vht. 35. §-a (2) bekezdésének g) pontjával].

A 42-43. §-hoz

A jogalkotó a jogorvoslathoz való jog biztosítékaként vezette be a kézbesítési vélelem megdöntésének lehetőségét, egyúttal pedig a polgári ügyekben hozott határozatok jogosultjainak számára - a kézbesítési vélelem megdöntésének bizonytalan időre történő elhúzódását megakadályozandó - az ún. végrehajtói kézbesítést. Annak érdekében, hogy a végrehajtható okirat minél több, a felek jogérvényesítését elősegítő adatot tartalmazzon, a törvény előírja a végrehajtási kifogás előterjesztésének lehetőségéről szóló tájékoztatás, továbbá a végrehajtás alapjául szolgáló határozattal kapcsolatban a kézbesítési vélelem beálltáról történő tájékoztatás feltüntetését is.

A törvény a végrehajtói kézbesítés szabályait azzal egészíti ki, hogy nemcsak a Vht. 31/D. § (1) bekezdésben megjelölt iratok, hanem jogszabály által meghatározott egyéb iratok kézbesítését is lehetővé teszi, a végrehajtói kézbesítés költségét pedig - ha a kézbesítendő határozat alapján végrehajtás indul, tehát az adós az abban foglaltaknak önként nem tesz eleget - végrehajtási költségként az adósra hárítja. A módosítás továbbá törvényi szintre emeli a költségkedvezmények kizártságáról rendelkező, jelenleg rendeleti szintű szabályt.

A 44-45. §-hoz

A gyors és eredményes behajtáshoz az is szükséges, hogy a végrehajtás során történő adatbeszerzés költségkímélő módon történjen és a papíralapú ügyintézést minél nagyobb mértékben felváltsa az elektronikus ügyintézés. A törvény ezért általános jelleggel, de az adott nyilvántartás vezetésére vonatkozó jogszabályra visszahivatkozva - előírja, hogy a Vht. 47. §-a szerinti adatgyűjtés minden olyan hatósági nyilvántartásba történő betekintés esetében megtörténhessen elektronikus úton, amely nyilvántartás vezetése is számítógépes adatrögzítő eszközzel történik.

A jogügyletek biztonsága a bírósági végrehajtás során is érvényesítendő célkitűzés, hiszen a végrehajtók eljárása során is tehetnek a felek és más személyek joghatással járó nyilatkozatokat, melyekre későbbi végrehajtási cselekmények alapulnak, illetve a végrehajtás során is történik a felek, egyéb érdeklődők vagyoni jogait érintő intézkedés, kiemelten ilyen a lefoglalt dolgok értékesítése. A törvény ezért a végrehajtó számára is lehetővé teszi a személyazonosság on-line ellenőrzését. Az ellenőrzés célja legfőképpen az adós személyének egyértelmű beazonosítása, de mivel a végrehajtás során más személyek jognyilatkozatainak valódiságához sem férhet kétség, ezért a törvény valamennyi olyan személy esetében lehetővé teszi az adategyeztetést, akiknek a személyazonosságát a végrehajtó megállapítja az eljárás során. Ezen utóbbi személyt az ellenőrzést végző végrehajtó köteles - nemcsak a személyes adatok védelme okán, hanem megelőzés céljából is - az ellenőrzés megkezdése előtt az ellenőrzés lehetőségéről, céljáról, módjáról és következményeiről tájékoztatni. Speciális személyi kört képeznek a végrehajtási eljárásban részt vevő jogi képviselők; adataik ellenőrzése lényegében azzal a céllal történik, hogy képviseleti jogosultságuk fennáll-e: vonatkozásukban ezért az ügyvédi kamara, illetve jogtanácsosi névjegyzéket vezető megyei bíróság nyilvántartásába történő betekintést teszi lehetővé a törvény.

A Hivatal nyilvántartásaihoz elektronikus úton történő csatlakozás a bírósági végrehajtók esetében az ügyvédekhez és a közjegyzőkhöz hasonló módon történik: saját számítógépes eszközzel juttathatják el az adat igénylése iránti, elektronikus aláírással ellátott megkereséseiket a nyilvántartást vezető szervhez.

A törvény részletesen szabályozza az ellenőrzés keretében megismerhető adatokat és azt is, hogy a megismert adatok kezelésére, tárolására milyen szabályok vonatkoznak. Lényeges rendelkezés az, mely szerint az elveszettként, ellopottként vagy megsemmisültként bejelentett igazolvány bírósági végrehajtási eljárásban történő felhasználása azzal a következménnyel is jár, hogy a végrehajtónak átadott ilyen igazolványt a végrehajtó a birtokosának nem adhatja vissza, hanem köteles azt a rendőrkapitányságnak továbbítani a felhasználás tényéről szóló bejelentésével együtt.

A 46-47. §-hoz

A végrehajtási kényszert a szükséges és arányos mértékben kell alkalmazni, vagyis olyan módon, hogy az a végrehajtandó követelések megtérülését megfelelően segítse elő, emellett pedig - e célt nem veszélyeztetve - tekintettel legyen az adósok személyes körülményeire és ösztönözzön az önkéntes teljesítésre is. Ennek egyik eszköze a törvény szerinti részletfizetés biztosítása, mellyel akár elkerülhetővé is válik magánszemélyek esetében az adós lakhatását szolgáló ingatlanának eladása. A törvény csak természetes személyekkel szemben fennálló pénzkövetelések végrehajtása során, és csak részlefizetés megállapítását teszi lehetővé (halasztást nem); ezzel is kifejezésre juttatva azt, hogy a kötelezettségek teljesítésére törekvő, a hitelezővel együttműködő és a fizetési szándékát tanúsító, nem teljesen fizetésképtelen adósok számára biztosítandó kedvezményt teremt meg. Alapfeltétele az, hogy az adós a végrehajtás során részletfizetést teljesítsen, továbbá az is, hogy a követelés fedezete az adós vagyontárgyainak felkutatásával biztosítva legyen, legalábbis olyan mértékben, amennyire azt az adós vagyona lehetővé teszi. Fontos érdek fűződik ahhoz, hogy olyan adósok esetében is sor kerüljön a részletfizetési feltételek megállapítására és sikeres teljesedésbe menésére, akiknek nincs végrehajtás alá vonható vagyontárgyuk. A törvény ezért nem szabja feltételül a részletfizetés engedélyezéséhez azt, hogy a tartozás fedezete ténylegesen is lefoglalásra kerüljön, sőt a végrehajtás vagyon hiányában történő szünetelésének elkerülése érdekében a vagyontalan adós esetében kifejezetten kötelezettségévé teszi a végrehajtónak az adós felhívását a részteljesítés felajánlására annak érdekében, hogy a részletfizetés engedélyezésére sor kerülhessen.

A végrehajtó a törvény értelmében a részletfizetési feltételek megállapításáról jegyzőkönyvet készít, melyet megküld a feleknek. A végrehajtást kérőnek ez alapján nyílik módja nyilatkozni a részletfizetés kedvezményére, és hivatkozni arra, hogy az létfenntartását mennyiben nehezíti meg. Ahhoz alapvető érdek fűződik, hogy az egyébként is létfenntartás céljára szolgáló követelések mielőbb megtérüljenek, ezért az ilyen követelésekre (tartásdíj, munkabér és vele egy tekintet alá eső követelések) megállapított részletfizetés csak akkor tartható fenn, ha a végrehajtást kérő azzal egyetért. Ugyancsak kiemelten méltányolandó azon személyek érdeke is, akik maguk is létfenntartási problémákkal küzdenek: a törvény ilyennek minősíti az erre hivatkozó magánszemélyeket és a csőd-, felszámolási vagy végrehajtási eljárás alatt álló gazdálkodó szervezeteket; tiltakozásuk esetén ugyancsak nem tartható fenn a részletfizetési kedvezmény. Egyéb esetekben a végrehajtást kérő egyet nem értése a részletfizetés időtartamának korlátozását eredményezi: a végrehajtást kérő szervezetek esetében legfeljebb egy év, magánszemélyek esetében fél év lehet a maximális időtartama, ha pedig csak a meg nem fizetett tartozás összege az akadálya az egyetértésnek, úgy a részletfizetés kedvezménye további összeg előzetes megfizetéséhez köthető. A végrehajtást kérő nyilatkozata alapján tehát módosulhat a részletfizetési jegyzőkönyv tartalma, a kétlépcsős eljárás pedig a felek közötti kommunikáció elindítását, az alkufolyamatok felélesztését segítheti elő. Speciális esetet képez az, ha a végrehajtandó tartozás maga is olyan jogviszonyból ered, amelyben az adós a végrehajtás kérő egyetértésével pénzösszeg részletekben történő fizetésére volt köteles, hiszen ebben az esetben maga a végrehajtást kérő döntött úgy, hogy a szolgáltatást részletekben fogadja el. Ez esetben is feltétele a kedvezmény biztosításának a tartozás egy részének megfizetése; a törvény ezt tételesen meg is határozza: olyan összeg, amely - ha a jogviszony fennmaradt volna - a fizetés időpontjáig esedékessé vált összegnek felel meg.

A végrehajtói részletfizetés nem érinti az adósnak azt a jogát, hogy a hatályos szabályok szerint a bíróságtól is kérhesse a részletfizetés engedélyezését, ugyancsak nem érinti a törvény a felek jogszabálysértő végrehajtói eljárás miatti bírósághoz fordulási jogát: vagyis a felek végrehajtási kifogás előterjesztésével a bíróságtól kérhetik a törvénybe ütköző intézkedés megsemmisítését. Annak érdekében, hogy az eljárás ne húzódjon el a bírósághoz fordulás miatt, a törvény úgy rendelkezik, hogy a bíróság a megalapozott kifogás elbírálásával együtt a részletfizetés feltételeit is módosíthatja annak érdekében, hogy a részletfizetés biztosítása a jogszabályoknak megfelelően történjen.

A törvény rendezi azt, hogy mikor kell a végrehajtói részletfizetés esetén az eljárást folytatni: a részlet megfizetésének elmulasztása mellett ehhez vezethet többek között az, ha egy másik végrehajtási eljárásban szükséges az adós vagyonát értékesíteni, vagy ha az adós jövedelmi, vagyoni helyzetében jelentős változás áll be (pl. lefoglalható vagyontárgyra tett szert).

A 48. §-hoz

Az elektronikus közszolgáltatások elterjedése - így különösen a személyazonosság törvény szerinti on-line ellenőrzésének megteremtése - a végrehajtói eljárást is érinti. Alapvető fontosságú ezért az, hogy a végrehajtók eljárásában használható elektronikus aláírással szemben támasztott feltételeket - tekintettel arra is, hogy azok mind a végrehajtóra, mind a Magyar Bírósági Végrehajtói Kamarára, mind pedig a hitelesítés-szolgáltatókra hárítanak kötelezettségeket - törvényben rögzítse a jogalkotó. Ilyen garanciális szabály az, hogy az aláírásnak minősített elektronikus aláírásnak kell lennie, a hitelesítésére szolgáló tanúsítványnak tartalmaznia kell az aláíró végrehajtói szolgálatát, a tanúsítványt kibocsátó hitelesítés-szolgáltatónak pedig biztosítania kell a valós idejű tanúsítvány-állapotszolgáltatást. Az önálló bírósági végrehajtók és helyettesek esetében a kamara feladata az aláírások beszerzése és a szolgálattal kapcsolatos lényeges információk hitelesítés-szolgáltatónak történő eljuttatása. A megyei bírósági végrehajtók és végrehajtó-helyettesek a bírósággal igazságügyi alkalmazotti viszonyban álló személyek; esetükben ezért az igazságügyi alkalmazottak szolgálati viszonyáról szóló 1997. évi LXVIII. törvény 35/A. §-ában foglalt szabályozást kell alkalmazni: a bíróság, illetve az OIT Hivatala feladata az elektronikus aláírás beszerzésével, valamint a tanúsítvány érvényességének felfüggesztéséhez szükséges adatok szolgáltatásával kapcsolatos feladatok ellátása.

A 49. §-hoz

Annak érdekében, hogy a legveszélyeztetettebb személyi kör (aki ingatlan-végrehajtás előtt áll) feltétlenül tájékoztatást kapjon a részletfizetés lehetőségéről, a törvény előírja, hogy - az egyébként is már számos egyéb praktikus információt tartalmazó - becsérték-közlésbe az erről szóló tájékoztatót is foglalja bele a végrehajtó.

Az 50. §-hoz

A végrehajtó törvénysértő intézkedésének mielőbbi orvoslása áll érdekében a feleknek és egyéb érdekelteknek is, különösen amiatt, mert a végrehajtási kifogásnak az intézkedésre nincs halasztó hatálya. A soron kívüli ügyintézés mellett előírja ezért a törvény a kifogás tárgyát képező végrehajtási cselekményre vonatkozó iratok, egyéb szükséges végrehajtási iratok másolatának rövid határidőn (nyolc munkanapon) belül történő beszerzése iránti intézkedést, a végrehajtó részéről pedig az iratmásolatok ugyancsak nyolc munkanapon belüli megküldését. Ezek olyan adminisztratív intézkedések, amelyek az időszerű döntéshez elengedhetetlenek, viszont rövid határidővel megtehetők. A döntésre legfeljebb 60 napos törvényi határidőt szab továbbá a törvény akkor is, ha a döntés az iratok alapján meghozható: ha meghallgatást nem kell tartani és bizonyítás felvétele sem szükséges. Egyéb esetekben ugyanakkor nem jelöl meg határidőt a törvény, hiszen a bizonyítási eljárás eredményes lefolytatása attól nem tehető függővé.

Az 51. §-hoz

A Vht. értelmében a bírósági végrehajtót az eljárása során tudomására jutott adatok és tények tekintetében titoktartási kötelezettség terheli. Figyelemmel arra, hogy a törvény személyazonosság on-line ellenőrzésére vonatkozó rendelkezései a titoktartás körébe tartozó adatoknak, illetve tényeknek az ügyfélen kívül más személy részére történő továbbítását írják elő (kötelező rendőrségi bejelentés arra az esetre, ha az ellenőrzés során elveszettként, ellopottként vagy megsemmisültként nyilvántartott igazolvány felhasználását észleli), a módosítás e két rendelkezés összhangját teremti meg azzal, hogy lehetőséget ad a titoktartási kötelezettség alóli kivétel törvényi megfogalmazására.

Az 52-53. §-hoz

Az önálló bírósági végrehajtók önkormányzati szerve, a Magyar Bírósági Végrehajtói Kamara ma is fontos szerepet tölt be a végrehajtási eljárások lefolytatásához szükséges nyilvántartások vezetésében, az eredményes behajtáshoz szükséges technikai feltételek biztosításában. A törvény ezt egészíti azzal a lehetőséggel, hogy a kamara árverési csarnokot működtethessen; alkalmas, biztonságos helyszínt biztosítva ezzel akár az ingó-, akár az ingatlan-árveréseknek. Ugyancsak felhatalmazza a kamarát a törvény arra is, hogy - mint az önálló bírósági végrehajtók feletti felügyeletet ellátó szervezet - megismerhesse a végrehajtás során történt adatigénylésekről vezetett adatigénylési nyilvántartások adatait.

Ugyancsak a Kamara hatáskörébe tartozik a tagjairól a nyilvántartások vezetése, melynek adattartalmát kiegészíti a törvény a végrehajtói hivatali elektronikus aláírás érvényességnek időszakára vonatkozó adattal.

Az 54. §-hoz

Az igazságügyi alkalmazottként működő megyei bírósági végrehajtók és végrehajtó-helyettesek esetében a törvény a bíróság számítástechnikai eszközének igénybe vételével teszi lehetővé az on-line adatigénylést, összefüggésben azzal, hogy a végrehajtói tevékenység ellátáshoz szükséges technikai feltételek biztosítása és a végrehajtói tevékenység felügyelete is a bíróság hatáskörébe tartozik.

Az 55. §-hoz

Alapvető érdek fűződik ahhoz, hogy a különböző hatósági eljárások lefolytatása során történő adatbeszerzés a modern technikai lehetőségeket kihasználva, költségkímélő módon történjen és a papíralapú ügyintézést minél nagyobb mértékben felváltsa az elektronikus ügyintézés. A törvény ezért módosítja a közúti közlekedési nyilvántartásról szóló 1999. évi LXXXIV. törvény 19. §-ának (1) bekezdését: a bírósági végrehajtás során a Vht. 47. §-a szerinti, ma postai úton történő adatszolgáltatás - a gépjármű adatainak lekérdezése az adós (a gépjármű tulajdonosa) adatai alapján - ennek eredményeként elvégezhető elektronikus úton. Ugyancsak ezért egészíti ki a módosítás a törvényszöveget a közjegyzővel, akinek például a hagyaték körébe tartozó vagyon megállapításához és átadásához ugyancsak szükséges lehet az adatok igénylése.

Az 56-58. §-hoz

A törvény a Polgári perrendtartásról szóló 1952. évi III. törvény (a továbbiakban: Pp.) módosításával nemcsak a címzett számára írja elő a keresetlevéllel és az ügydöntő határozattal kapcsolatban a kézbesítési vélelem beálltáról való bírósági tájékoztatást, hanem az érintett másik fél részére is. A korábban már eredményre nem vezető címre történő újabb kézbesítés sikere ugyanis kétséges, a kézbesítési vélelem megdöntésének bevezetésével pedig éppen a másik félnek fűződik alapvető érdeke ahhoz, hogy a határozat megtámadásának alapjául szolgáló körülmény bekövetkezéséről tudomást szerezzen, és megtehesse annak alapján a szükséges intézkedéseket.

A Pp.-t egészíti ki a törvény a 99/B. § (3) bekezdésének beiktatásával is, amely nemcsak a bírósági végrehajtás, hanem az azt megelőzően lezajló, pénzforgalmi behajtás során is lehetővé teszi a kézbesítési vélelem megdöntését. A Vht. 6. §-ában szabályozott behajtási mód nem minősül ugyan bírósági eljárásnak, azonban a bírósági végrehajtással megegyező okból (címzett nemteljesítése) valósítja meg a címzettel szemben vagyoni jogának korlátozását: a pénzforgalmi számláján lévő összeg elvonását.

A törvény kiegészíti a Pp.-t egy új felhatalmazó rendelkezéssel, amely a bírósági letét kezelésének - mint sajátos nemperes eljárásnak - a részletes szabályait teszi lehetővé rendeletben szabályozni. Ez azért szükséges, mert konkrét törvényi felhatalmazás e körben csak az óvadék céljára szolgáló letét kezelésére van, míg a polgári ügyekben szükséges letétkezelés rendeletben történő szabályozásának a lehetősége csak a Polgári Törvénykönyvről szóló 1959. évi IV. törvény (a továbbiakban: Ptk.) 473. §-a (1) bekezdésben foglalt rendelkezésből („a bankletétre, az értékpapírletétre, a bírói letétre és a közgyűjteményi letétre a jelen fejezet rendelkezéseit kell alkalmazni, feltéve, hogy jogszabály eltérően nem rendelkezik”) vezethető le, mely viszont nem tekinthető felhatalmazó rendelkezésnek.

Az 59. §-hoz

Az ingatlanokkal kapcsolatosan feltárt egyik negatív jelenség az, hogy az eladott, megterhelt ingatlanok tulajdonosai számos esetben nem értesülnek az ingatlanokra vonatkozóan hozott földhivatali határozatokról. Ennek egyik oka lehet az, ha az ügylet maga is visszaélés eredménye, vagy ha a határozat tényleges kézbesítése sikertelen (beáll a kézbesítési vélelem). A sikertelenül kézbesített, későbbi végrehajtás alapjául szolgáló bírósági határozatok esetében a jogalkotó már megteremtette annak a lehetőségét, hogy pótlólagos, ún. személyes kézbesítésre kerüljön sor a hitelező kérelmére, hasonló lehetőséget biztosít a törvény a földhivatali határozatok esetében is. A kézbesítési vélelem beálltáról a címzett értesítést kap, ez azonban még nem feltétlenül alkalmas arra, hogy az irat ténylegesen a birtokába kerüljön, s elháruljon a kézbesítési vélelem későbbi megdöntésének veszélye, ezért biztosítja a törvény a végrehajtói kézbesítés lehetőségét annak az ugyanabban az ügyben szereplő ügyfélnek, akinek a kézbesítéshez érdeke fűződik. A végrehajtó általi kézbesítésre az érintett személy kérelmére és költségére kerül sor, mely kézbesítés alapvető szabályai a Vht. 31/D. §-ában, részletes szabályai pedig a 250/2004. (VIII. 27.) Korm. rendeletben találhatók. A törvény annyiban állapít meg ezekhez képest speciális rendelkezést, hogy a bíróság helyett a földhivatal értesítését írja elő a kézbesítés eredményéről, továbbá rögzíti azt is, hogy a kézbesítés során az iratmásolat kézhezvételével megkezdődik a kézbesítési vélelem megdöntésére nyitva álló határidő.

A 60. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) módosításának célja az, hogy a cégek törvényes működése a székhelyükként, telephelyükként, fióktelepükként szolgáló, és a cégjegyzékben ekként nyilvántartott ingatlanok megjelölése tekintetében is nagyobb mértékben biztosítható legyen. A módosítás ezért kiegészíti a Ctv. 7. §-ának a székhelyre, telephelyre, fióktelepre vonatkozó rendelkezéseit: általános követelményként fogalmazza meg mindhárom esetében azt, hogy az csak olyan ingatlan lehet, amely vagy a cég tulajdonában áll, vagy annak használatára a cég jogosult.

A 61. §-hoz

A Ptk. jelenleg hatályos 254. §-ának (1) bekezdése szerint zálogjog szerződés, jogszabály vagy bírósági és - ha jogszabály így rendelkezik - más hatósági határozat alapján keletkezhet. Ez a rendelkezés nincs - nyilvánvalóan nem is lehetett - összhangban az időközben hatályba lépett, a Ket. 136. §-a (4) bekezdésének rendelkezéseivel. E szerint ugyanis meghatározott feltételek fennállása esetén a kötelezett ingatlana - a behajthatatlan pénzkövetelés összegéig - a jogosult javára jelzálogjoggal terhelhető meg; a jelzálogjogot és annak az ingatlan-nyilvántartásba történő bejegyzését pedig a végrehajtó szolgálat végzéssel rendeli el. A Ket. 71. §-ának (1) bekezdése a hatóság döntésének két fajtáját különbözteti meg (és különíti el egymástól), amikor kimondja, hogy a hatóság - meghatározott kivétellel - az ügy érdemében határozatot hoz, az eljárás során eldöntendő egyéb kérdésekben pedig végzést bocsát ki. Minthogy a Ket. szerint végrehajtásra irányuló intézkedésként a hatóság a jelzálogjogot nem határozattal, hanem végzéssel alapíthatja, és ugyancsak nem határozattal, hanem végzéssel rendeli el annak bejegyzését is, a zálogjog keletkezése tekintetében a Ptk. 254. §-ának más hatósági határozatra történő hivatkozása ma már nem állja meg a helyét, a törvény ezért a szóban forgó rendelkezést a hatóság döntésére módosítja, ez a hatóság mindkét fajta döntési lehetőségét (tehát akár a végzést is) magában foglalja.

A 62. §-hoz

A módosítás célja már megszavazott törvények szövege közötti koherenciazavar megszüntetése.

-----STARTING---POINT---VEGE---

A 63-66. §-hoz

A törvény általános hatályba lépési időpontja a törvény kihirdetését követő második hónap első napja; a személyazonosság on-line ellenőrzésére szolgáló megfelelő felkészülési idő biztosítása érdekében ugyanakkor e rendelkezések 2008. január 1-jén lépnek hatályba.

A törvény záró rendelkezései számos módosítást, pontosítást magukban foglaló rendelkezést tartalmaznak.

A törvény a polgárok személyi adatainak és lakcímének nyilvántartásáról szóló 1992. évi LXVI. törvény 19. §-a (1) bekezdése a) pontjának újraalkotása miatt rendelkezik a korábbi módosítást tartalmazó 2000. évi CXXXII. törvény 9. §-ának hatályon kívül helyezéséről. Ugyancsak hatályon kívül helyezi a törvény az Üvtv. ügyvédi igazolvány tartalmát meghatározó 116. §-ának (6) bekezdését arra figyelemmel, hogy az ügyvédi igazolvány szabályai a törvény értelmében rendeleti szintre kerülnek. Hatályon kívül helyezi továbbá a törvény az Üvtv. néhány rendelkezéséből az alkalmazott ügyvédre vonatkozó szövegrészeket; ez azzal áll összefüggésben, hogy a törvény egyértelműen el kívánja határolni az ügyvéd és az alkalmazott ügyvéd tevékenységét és jogállását. A záró rendelkezések között szerepel - a személyes adatok célhoz kötött és visszaélésmentes felhasználásának céljával - a Vht. 31/B. §-ának, az ún. előzetes eljárás szabályainak hatályon kívül helyezése. E jogintézmény célja alapvetően az volt, hogy a későbbi végrehajtást kérő közhiteles nyilvántartásokban szereplő adatokat szerezhessen be adósáról, s ez alapján mérlegelhesse a végrehajtás megindításának gazdaságosságát. A gyakorlatban igen kevés ilyen eljárásra került sor, az nemcsak a közhiteles nyilvántartások megkeresését jelentette, hanem az adós lakóhelyének, munkahelyének felkutatását is, ezzel szemben viszont nélkülözi a jogintézmény - jellegénél fogva - azokat a garanciális rendelkezéseket, amelyekkel eredményesen megelőzhető lenne a személyes adatokhoz fűződő jogok sérelme (pl. az, hogy valóban csak tartozással rendelkező adós kutatása történjen, majd pedig a beszerzett adatokat a jogosultak csak és kizárólag a végrehajtás céljára használják fel). A törvény ezért a szükségesség és arányosság követelményének szem előtt tartásával, valamint amiatt, mert az előzetes eljárás keretei között nem oldható meg sem a követelés fennállásának vizsgálata, sem pedig az adatok felhasználásának utólagos ellenőrzése, rendelkezik a szabály hatályon kívül helyezéséről. Az Üvtv. és a Kjtv. új rendelkezéseire figyelemmel szükségtelen, hogy a cégbíróság megismételt törvényességi vizsgálatot folytasson le a bejegyzési (változásbejegyzési) eljárás során a társaság székhelye (fióktelepe, telephelye) megfelelősége tekintetében, ezért a törvény hatályon kívül helyezi a Ctv.-nek a székhelyül (telephelyül, fióktelepül) szolgáló ingatlan használatára feljogosító okiratok becsatolására vonatkozó előírásait: az 1. számú melléklet I. 4. pontját és a 3. számú melléklet I. 3. pontját.

A törvény pontosítja az Üvtv.-ben az európai közösségi jogászok névjegyzékébe felvehető személyeket meghatározó szövegrészt annak érdekében, hogy a felvehető személyek köréből a magyar állampolgárok sem legyenek kizárva. A törvény a kiadmányok kiadására vonatkozó szabályok módosulásával összefüggésben hatályon kívül helyezi, illetve módosítja a Kjtv. egyes rendelkezéseiből a hiteles kiadmány készítésére vonatkozó szövegrészt. A közjegyzői szolgáltatást igénybe vevő felek biztonságának fokozását szolgálja az a rendelkezés, amely a közjegyző felelősségbiztosításának legalacsonyabb összegét emeli 7 millió Ft-ról 50 millió Ft-ra; ez az ügyértékeknek a jelenlegi összeg megállapítása (1999) óta bekövetkezett nagymértékű emelkedése miatt szükséges. A gépjárművek lefoglalásával kapcsolatos a törvény azon rendelkezése, amely a Vht. 103. §-ában a foglalást követően nem a nyilvántartó hatóság, hanem a közlekedési igazgatási hatóság megkeresését írja elő; ennek eredményeként közvetlenül az intézkedésre köteles hatósághoz kerülnek a foglalás során beszerzett vagy elkészített iratok, s ezzel a forgalomból történő kivonás, illetve a foglalás tényének feltüntetése is gyorsabban megvalósulhat.