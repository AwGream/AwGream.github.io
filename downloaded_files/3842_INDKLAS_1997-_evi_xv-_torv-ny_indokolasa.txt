1997. évi XV. törvény indokolása

a Helyi Önkormányzatok Európai Chartájáról szóló 1985. október 15-én, Strasbourgban kelt egyezmény kihirdetéséről

Indokolás

Magyarország 1990-ben vált az Európa Tanács tagjává. Ezzel megnyílt a lehetőség arra, hogy az Európa Tanács számos olyan egyezményéhez csatlakozzon, amelynek csak a tagállamok lehetnek részesei. Ezek között fontos helyet foglal el a Helyi Önkormányzatok Európai Chartája, melyet Magyarország 1992. április 6-án írt alá.

Az egyezményt, melyet 1985. október 15-én fogadtak el, a mai napig az Európa Tanács tagállamai közül 25 írta alá és 21 erősítette meg.

A megerősítésről szóló okiratnak az Európa Tanács főtitkáránál való letétbe helyezése 1994. március 21-én megtörtént, és az egyezmény, annak 15. Cikke 3. pontja értelmében, a letétbe helyezést követő három hónapos időtartam lejártát követő hónap első napján, 1994. július hó 1. napján Magyarország tekintetében hatályba lépett.

Mivel az egyezmény a jogalkotásról szóló 1987. évi XI. tv. értelmében törvényhozási tárgyat érint, továbbá az egyezményt az Országgyűlés erősítette meg, ezért a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján azt törvénnyel kell kihirdetni.

Az egyezmény rendelkezéseivel a hatályos jogszabályok összhangban vannak, az abban foglaltak következetes megvalósítása hozzájárulhat a magyar önkormányzati rendszer további megerősítéséhez és európai kapcsolódásához.