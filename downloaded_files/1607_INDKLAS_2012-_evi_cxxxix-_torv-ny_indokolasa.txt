2012. évi CXXXIX. törvény indokolása

Magyarország 2012. évi központi költségvetéséről szóló 2011. évi CLXXXVIII. törvény módosításáról

Általános indokolás

A Kormány által is kiemelten kezelt és támogatott „Cézanne és a múlt. Hagyomány és alkotóerő” elnevezésű, a Szépművészeti Múzeumban megrendezendő időszaki kiállítás nem csak a magyar, de az egész európai múzeumi naptár egyik legkiemelkedőbb eseménye lesz 2012. októberében, melyen a mester közel száz műve lesz látható, negyven régi mester alkotás mellett. Hasonló léptékű és jelentőségű kiállításra az elmúlt években nem csupán hazánkban, de egész Közép-Európában nem került sor. A kiállításra kölcsönző közel 40 intézmény a világ legnevesebb múzeumai közé tartozik (mint pl. a New York-i Metropolitan Museum of Art és Guggenheim Museum, a washingtoni National Gallery, a párizsi Louvre és Musee D’Orsay, a londoni British Museum és National Gallery). A kölcsönzött - kiemelkedő jelentőségű - kulturális javak biztosítási értéke ennek megfelelően rendkívüli nagyságrendű, több mint egy milliárd euró, amit a bemutatott művek nagy száma mellett az is indokol, hogy tavaly óta egy Cézanne-mű vezeti a világon legdrágábban eladott festmények listáját. E kiállítás megvalósításához szükséges - a kölcsönzött kulturális javak kiemelt értéke miatt - a kiállítási garancia felső határának emelése, melynek révén összességében az állam - az állami garancia alkalmazásával - közel 300 millió forintot tud megtakarítani a kereskedelmi biztosítások díjainak kiváltásával.

Részletes indokolás

Az 1. §-hoz

Magyarország 2012. évi központi költségvetésében a kiállítási garanciák és kiállítási viszontgaranciák együttes, a vállalás időpontjában forintra átszámított állománya legfeljebb 250 000,0 millió forint lehet. Ez az összeg 320 000, 0 millió forintra emelkedik.

A 2. §-hoz

Hatályba léptető rendelkezést tartalmaz.