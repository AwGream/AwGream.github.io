1996. évi XCIV. törvény indokolása

a Magyar Köztársaság és Kanada között a kölcsönös bűnügyi jogsegélyről szóló, Budapesten, az 1995. év december hónapjának 7. napján aláírt szerződés kihirdetéséről

Indokolás

1995. december 7-én írták alá Budapesten a Magyar Köztársaság és Kanada közötti bűnügyi jogsegélyszerződést, és az Országgyűlés az 50/1996. (VI. 19.) OGY határozatával erősítette meg azt.

A szerződés - annak 24. Cikkének értelmében - azt a napot követő második hónap első napján lép hatályba, amelyen a szerződő felek értesítették egymást, hogy a rájuk vonatkozó törvényes követelményeknek eleget tettek. Kanada budapesti nagykövetsége 1996. június 27-én kelt 0690/96. számú szóbeli jegyzékében adott arról tájékoztatást, hogy eleget tett a szerződés hatályba lépéséhez szükséges törvényes követelményeknek; a Külügyminisztérium a szükséges értesítést 1996. július 3-án kelt szóbeli jegyzékében adta meg a kanadai félnek. A szerződés tehát 1996. szeptember 1-jén lép hatályba.

A szerződés különös jelentőségét az adja, hogy a két állam között korábban nem volt ilyen jellegű jogsegély kapcsolat. A szerződés lehetővé teszi, hogy a büntető ügyekben eljáró magyar és kanadai hatóságok segítséget kérjenek és nyújtsanak egymásnak bűncselekmények felderítésében és az elkövető felelősségre vonásában; szabályozza a jogsegély kérésének és nyújtásának feltételeit.

A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.