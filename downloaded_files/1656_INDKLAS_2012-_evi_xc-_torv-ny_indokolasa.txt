2012. évi XC. törvény indokolása

a kéményseprő-ipari közszolgáltatásról

-----STARTING---POINT---ALTALANOS--- 

A hulladékgazdálkodásról szóló 2000. évi XLIII. törvény hatálybalépésével egyidejűleg hatályukat vesztették az egyes helyi közszolgáltatások kötelező igénybevételéről szóló 1995. évi XLII. törvény (a továbbiakban: Hktv.) köztisztaságra és településtisztaságra vonatkozó rendelkezései. Ennek következtében a Hktv. kiüresedett, és a továbbiakban már csak az élet- és vagyonbiztonsággal összefüggő, kötelező kéményseprő-ipari közszolgáltatást szabályozta.

Az utóbbi években bekövetkezett egyre gyakoribb CO mérgezéses balesetek rámutattak arra, hogy az életvédelem szempontjából nem elégséges a közszolgáltatást csak az égéstermék-elvezetőkre korlátozni, hanem azt az égési levegőellátás és az égéstermék ellenőrzésére is ki kell kiterjeszteni.

A Magyarország helyi önkormányzatairól szóló 2011. évi CLXXXIX. törvénnyel (a továbbiakban: új Ötv.) összhangba kell hozni a feladat telepítését, illetve a vállalásra és felhagyásra vonatkozó rendelkezéseket. A jogi szabályozás egyértelmű értelmezése érdekében a törvény megadja a szükséges fogalom-meghatározásokat. A hatályos szabályozáshoz képest új elemként meghatározza a közszolgáltatást igénybe vevő tulajdonos és ingatlan használó kötelezettségeit; a közszolgáltatás ellátására vonatkozó szabályokat, a közszolgáltató adatkezelését; továbbá a közszolgáltatás költségeinek a fedezését.

Mivel a Hktv. kiüresedés miatt 2000. évtől már csak a kötelező kéményseprő-ipari közszolgáltatást szabályozza és a szükséges módosítások a törvény jelentős részét érintik, a törvény módosítása helyett új törvény megalkotása vált szükségessé.

Magyarország Alaptörvényének 32. cikk (1) bekezdése kimondja, hogy a helyi önkormányzat részére kötelező feladat- és hatáskört törvény állapíthat meg.

Az új Ötv. 13. § (1) bekezdés 2. pontja értelmében a kéményseprő-ipari szolgáltatás biztosítása a helyi közügyek, valamint a helyben biztosítható közfeladatok körében ellátandó helyi önkormányzati feladatkörbe tartozik.

A törvény célja az emberi élet- és vagyonbiztonság, valamint a természeti és épített környezet levegőtisztaságának védelme, a klímavédelem, az energiahatékonyság és a károsanyag-kibocsátás csökkentése érdekében kialakított kéményseprő-ipari közszolgáltatás hatékony működésének megteremtése.

-----STARTING---POINT---RESZLETES---

Az 1. §-hoz

A törvény - az értelmező rendelkezések között - meghatározza a törvényben később alkalmazott speciális fogalmakat.

A 2-4. §-hoz

A törvény 2-4. §-ai tartalmazzák a közszolgáltatási feladat ellátására, vállalására és felhagyására vonatkozó szabályokat.

Az új Ötv. 11. § (2) bekezdése értelmében a törvény a kötelező feladat- és hatáskör megállapításánál differenciálni köteles, figyelembe véve a feladat- és hatáskör jellegét, a helyi önkormányzatok eltérő adottságait.

A törvény meghatározza, hogy a közszolgáltatást önként vállaló önkormányzat a közszolgáltatás ellátását a feladat eredeti címzettje helyett - a Magyarország helyi önkormányzatairól szóló törvényben meghatározottakon túl - milyen feltételek mellett vállalhatja; szabályozza továbbá a közszolgáltatás vállalására vagy a közszolgáltatás felhagyására vonatkozó megállapodás kötelező tartalmi elemeit.

Az 5-7. §-hoz

A törvény 5-7. §-a tartalmazza a közszolgáltatási ellátására vonatkozó szabályokat:

- az ellátásért felelős önkormányzat a közszolgáltatás ellátását milyen gazdasági szervezettel láthatja el,

- az ellátásért felelős önkormányzat és a pályázaton nyertes gazdálkodó szervezet közötti szerződés kötelező tartalmi elemeit,

- a kötelező kéményseprő-ipari közszolgáltatás körét,

- az ütemezett sormunka (megrendelés nélküli időszakos ellenőrzés és a tisztítás) időpontjáról történő értesítés szabályait,

- az élet- és vagyonbiztonság közvetlen veszélye, a feltárt hiányosságok semmibevétele és a közszolgáltatás akadályozása során a közszolgáltató értesítési kötelezettségét a szükséges intézkedések megtétele céljából.

Az 5. § tartalmazza továbbá azokat a követelményeket, amelyek abból következnek, hogy a közszolgáltatás állami támogatásnak minősül a 2012/21/EU bizottsági határozat alapján.

A 8. §-hoz

A 8. § a közszolgáltatónak, vagy a közszolgáltatóval munkavégzésre irányuló jogviszonyban álló személynek, valamint mindezek többségi tulajdonában álló gazdálkodó szervezetnek azon tevékenységek végzését tiltja, ami a közszolgáltatási feladat tárgyára (égéstermék-elvezetőre és tartozékaira, levegő utánpótlását biztosító szerkezetekre) irányuló gyártás, kivitelezés és forgalmazás, továbbá ami a feladat ellátása során feltárt hibák, hiányosságok megszüntetésére irányuló tevékenység, mivel ezzel jogtalan piaci előnyhöz juthat. Amennyiben ezen feladatok végzését nem tiltaná a törvény, a közszolgáltatói feladatellátás alkalmával a saját munkáját is minősíthetné a közszolgáltató, és nem lenne kizárható az indokolatlan munka generálása sem.

A 9. §-hoz

Az Alaptörvény I. cikk (3) bekezdése értelmében az alapvető jogokra és kötelezettségekre vonatkozó szabályokat törvény állapítja meg. Ennek értelmében a törvény meghatározza a kötelező kéményseprő-ipari közszolgáltatás ellátásához szükséges, a tulajdonosra vagy az ingatlan használójára háruló kötelezettségeket és jogokat.

Az ingatlan használójának:

- biztosítani kell a közszolgáltatás ellátásához szükséges feltételeket,

- az esetleges változtatásokat be kell jelentenie,

- meg kell szüntetnie a feltárt hiányosságokat,

- a közszolgáltatásért díjat kell fizetnie.

A 10. §-hoz

A törvény meghatározza a közszolgáltatás költségeinek fedezetét. A közszolgáltatás fedezete az ingatlan használója vagy tulajdonosa által fizetett díjból történik, aminek a mértékét, megfizetésének rendjét az önkormányzat rendeletben szabályozza. A törvény meghatározza azokat a kereteket, amelyeket figyelembe kell venni a szükséges, de arányos és méltányos díj megállapításához.

A 11. §-hoz

Az információs önrendelkezési jogról és az információszabadságról szóló 2011. évi CXII. törvény 5. § (1) bekezdése értelmében személyes adat akkor kezelhető, ha ahhoz az érintett hozzájárul, vagy azt törvény vagy - törvény felhatalmazása alapján, az abban meghatározott körben - helyi önkormányzat rendelete közérdeken alapuló célból elrendeli.

A törvény 11. §-a a közszolgáltatás biztonságos és zavartalan végzéséhez szükséges kezelendő személyes adatok körét, az adatkezelés feltételeit és megismerhetőségét, az adatkezelés időtartamát, valamint az adatkezelő személyét határozza meg.

A 12. §-hoz

A törvény rendezi a közszolgáltatás szakmai felügyeletének kérdéskörét. Ennek értelmében a tűzvédelmi hatóság nyilvántartásba veszi és ellenőrzi a tevékenységre jogosult közszolgáltatókat. A tevékenységre vonatkozó szabályokat megszegő közszolgáltatóval szemben bírságot szabhat ki, illetve eljár az égéstermék-elvezető szakszerűségét igazoló nyilatkozatok kiadására vonatkozó rendelkezések megsértése esetében.

-----STARTING---POINT---VEGE---

A 13. §-hoz

Felhatalmazást kap a Kormány, hogy rendeletben állapítsa meg az élet- és vagyonbiztonság közvetlen veszélyeztetése esetén értesítendő hatóságokat és a kötelező értesítés eseteit, a közszolgáltatóval és az ingatlan tulajdonosával szemben kiszabható bírság mértékét és az eljárás rendjét, valamint a közszolgáltatási díj megállapításának elveit és a díj legalacsonyabb és legmagasabb mértékét.

Felhatalmazást kap a településüzemeltetésért felelős miniszter, hogy rendeletben állapítsa meg a kötelező kéményseprő-ipari közszolgáltatás szakmai követelményeit, a tevékenység körét, az ellátásra való jogosultság feltételeit, továbbá a szolgáltatás ellátása érdekében szükséges, a tulajdonosra, vagy az ingatlan használójára háruló kötelezettségeket. Felhatalmazást kap a közszolgáltatás ellátásáért felelős helyi önkormányzat, hogy a közszolgáltatás díját, a közszolgáltatás igénybevételének részletes szabályait, valamint a közszolgáltatást ellátó közszolgáltató megnevezését rendeletében állapítsa meg.

A 14. §-hoz

A 14. § rendelkezik a hatálybalépésről, aminek általános időpontja 2013. január 1., tekintettel arra, hogy törvény felhatalmazása alapján új végrehajtási rendeletet kell kiadni, illetve az érintett önkormányzatoknak újra kell szabályozniuk a kéményseprő-ipari közszolgáltatással kapcsolatos rendeleteiket, továbbá az ehhez szükséges forrásokat tervezni kell a költségvetésükben.

A 15. §-hoz

A törvény 15. §-a határozza meg a szükséges átmeneti rendelkezéseket.

Megteremti a meglévő közszolgáltatói szerződések jogbiztonságát, amivel sok vitás, peres ügyet lehet megelőzni, illetve a vállalkozások gazdasági ellehetetlenülését is ki lehet védeni.

A 16-18. §-hoz

A 16-18. § rendelkezik az új törvény elfogadása miatt szükségessé váló módosításokról és hatályon kívül helyezésekről, valamint tartalmazza a jogharmonizációs záradékot.