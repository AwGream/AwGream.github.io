1991. évi XXXI. törvény indokolása

a Magyar Köztársaság kitüntetéseiről

-----STARTING---POINT---ALTALANOS--- 

1948 után a történelmileg kialakult magyar kitüntetési rendszer felszámolásával párhuzamosan új típusú, a magyar hagyományoktól idegen, alapvetően a szovjet modellre épülő kitüntetési rendszer kialakítására került sor. Ennek jellemzője volt a tömeges adományozás (az évenként adományozott különböző szintű és fajtájú kitüntetések száma meghaladta a 200 000 darabot), a kitüntetettek kiválasztásánál a politikai szempontok elsődlegessége, kollektíváknak (vállalatok, intézmények, úgynevezett szocialista brigádok stb.) járó kitüntetések alapítása, a kifejezetten politikai honorálásra alapított kitüntetésekkel járó jelentős privilégiumok biztosítása.

Mindezek hatására a magyar kitüntetések elvesztették erkölcsi értéküket és szellemiségüket, és elnevezésüket tekintve is alkalmatlanná váltak rendeltetésük betöltésére, ezért indokolt megszüntetésük.

Az új magyar kitüntetési rendszer teljes kialakítása hosszabb időt vesz igénybe. A Magyar Köztársasági Érdemrend és Érdemkereszt megújításával a törvényjavaslat csak az első lépést teszi meg ezen az úton. Célja, hogy lehetővé tegye azoknak az értékeknek az elismerését, amelyeket a Magyar Köztársaság nagyra becsül.

-----STARTING---POINT---RESZLETES---

Az 1. §-hoz

1. A Magyar Köztársaság által nagyra becsült, és ennek jeléül kitüntetésre érdemes cselekedetek, példamutató eredmények részletes, az egyes tevékenységi területüket is tételesen megjelölő meghatározása értelemszerűen nem lehetséges. Ezért a törvényjavaslat csak átfogóan határozza meg azokat az elismerésre méltó tevékenységeket, amelyek alapul szolgálhatnak a Magyar Köztársasági Érdemrend elnyerésére.

2. A Magyar Köztársasági Érdemrendet és Érdemkeresztet 1946-ban alapították, és 1949-ig adományozták öt, illetőleg három fokozatban. A törvényjavaslat oly módon újítja meg e kitüntetési formát, hogy az az általános magyar kitüntetés szerepét töltse be. Ennek megfelelően viszonylag nagyobb számban adományozható.

A 2. §-hoz

1. A kitüntetések adományozásának a legmagasabb közjogi méltóság - a köztársasági elnök - jogkörébe utalása megfelel a polgári demokratikus államok ezirányú hagyományainak, egyúttal biztosítja erkölcsi súlyukat. Ugyanezt a célt szolgálja az a rendelkezés is, amely szerint a kitüntetésre a miniszterelnök tesz előterjesztést a köztársasági elnöknek.

2. Külföldi állami kitüntetés viselését magyar állampolgárnak a külügyminiszter javaslatára a köztársasági elnök engedélyezi. A megfogalmazásból kiderül, hogy nem kell külön engedélyt kérni a külföldi tudományos, művészeti, sportszervezetek által adományozott, nem állami jellegű kitüntetések viseléséhez.

A 3. §-hoz

1. A kitüntetés átnyújtójának személye, az átadás körülményei jelentősen hozzájárulnak az esemény kivételes jellegének hangsúlyozásához, az elismerés súlyának növeléséhez. A törvénytervezet ezért előírja, hogy a kitüntetést a köztársasági elnök vagy személyes megbízottja adja át.

2. A kitüntetés adományozásáról szóló határozatot a Magyar Közlönyben kell közzétenni. Értelemszerűen ugyanez a szabály vonatkozik a külföldi állami kitüntetés viselésének engedélyezésére vonatkozó határozatra is.

A 4. §-hoz

A Magyar Köztársasági Érdemrend és Érdemkereszt leírását, viselésének szabályait, az adományozás keretszámait az alapszabály tartalmazza.

-----STARTING---POINT---VEGE---

Az 5. §-hoz

1. A törvényjavaslat hatálybalépésével egyidejűleg hatályát veszti az a mintegy 40 törvényi és minisztertanácsi szintű jogszabály és határozat, amely a kitüntetésekkel kapcsolatban került kibocsátásra. A miniszteri szintű, továbbá a volt tanácsok által kibocsátott, a kitüntetésekkel kapcsolatos joganyag rendezésére a 9. § tartalmaz rendelkezéseket.

2. A törvényjavaslat általában nem korlátozza a hatálybalépése előtt adományozott kitüntetések viselési lehetőségét; azt elsősorban erkölcsi kérdésnek tekinti, és a kitüntetett saját megítélésére bízza.

Az alábbi kitüntetések viselését azonban a törvényjavaslat megtiltja:

a) a 25/1957. (IV. 21.) Korm. rendelettel az 1956. októberi forradalom és szabadságharc elleni harcban részt vettek kitüntetésére alapított „Munkás-Paraszt Hatalomért Emlékérem”,

b) az 1946. évi VIII. törvénnyel alapított Magyar Szabadság Érdemrend kitüntetés közül azoknak a viselését, amelyeket az 1957. évi 61. törvényerejű rendelet felhatalmazása alapján az 1956. októberi forradalom és szabadságharc elleni harcokban való részvételért adományoztak 1957. november 1. után,

c) a 4.840/1945. M. E. rendelettel megtiltott Nemzetvédelmi Kereszt, valamint a Felvidék Emlékérem, Erdélyi Emlékérem, Délvidéki Emlékérem,

d) a 10.964/1946. M. E. rendelettel megtiltott Tűzkereszt.

A 6. §-hoz

A Kossuth-díjról és a Széchenyi-díjról szóló 1990. évi XII. törvény már a mai követelményeknek megfelelően újította meg az elmúlt 45 év kitüntetései közül egyedül megtartani javasolt Kossuth-díj szabályait, és egészítette ki a Széchenyi-díjra vonatkozó rendelkezésekkel. Erre tekintettel az 1990. évi XII. törvény beépítése a törvényjavaslatba nem látszott indokoltnak.

A hatályában fenntartott 1990. évi XII. törvény  és a jelen törvény viszonyát - az összhang megteremtése érdekében - a törvényjavaslat úgy rendezi, hogy a Kossuth-díjra és a Széchenyi-díjra elsősorban az 1990. évi XII. törvény rendelkezéseit kell alkalmazni. Ennek megfelelően a jelen törvényjavaslat alkalmazására a Kossuth- és Széchenyi-díj tekintetében csak akkor kerülhet sor, ha az 1990. évi XII. törvény az adott témakörre nem tartalmaz rendelkezéseket.

A 7. §-hoz

A Magyar Köztársaság kitüntetései tekintélyének, erkölcsi súlyának biztosítása érdekében a törvényjavaslat ezeket világosan különválasztja az egyéb elismerési formáktól. Ez utóbbiak lehetnek kitüntető címek, díjak, szolgálati jelek stb., azonban sem elnevezésükben, sem külső formájukban nem hasonlíthatnak a kitüntetésekhez. Ezen túlmenően az egyéb elismeréssel járó jutalom - a személyi jövedelemadó szabályai szerint - adóköteles.