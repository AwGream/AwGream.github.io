2008. évi LXXXVIII. törvény indokolása

a Vámegyüttműködési Tanács létrehozásáról szóló, Brüsszelben, 1950. december 15-én megkötött nemzetközi egyezmény kihirdetéséről, valamint az egyezmény módosítása kötelező hatályának elismeréséről és kihirdetéséről

-----STARTING---POINT---ALTALANOS---

Általános indokolás

A Vám Világszervezet (a továbbiakban: VVSz) Tanácsának határozata - a Miniszterek Tanácsának 2007/668/EK határozatára is figyelemmel, amely felhatalmazást adott a Bizottságnak, hogy az Európai Közösség nevében a Vám Világszervezethez csatlakozzon - az Európai Közösséget 2007. július 1-jével azonnali hatállyal felruházta a többi VVSz tagot megillető jogok és kötelezettségek ideiglenes gyakorlásával.

A VVSz teljes jogú tagság jogi megvalósíthatósága érdekében ugyanakkor szükséges a Vámegyüttműködési Tanács létrehozásáról szóló Egyezmény olyan formában történő módosítása, mely bármely vám- vagy gazdasági unió számára biztosítja a csatlakozás lehetőségét.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) értelmében a szerződés-módosításokat nemzetközi szerződésként kell kezelni.

Az Nsztv.-ben foglalt kritériumok alapján a Módosítást törvényi szinten kell kihirdetni. A kihirdetéssel egyidejűleg sor kerül az eredeti Egyezményt kihirdető jogszabály, a Vámegyüttműködési Tanács létrehozásáról szóló nemzetközi Egyezmény kihirdetéséről szóló 1969. évi 2. törvényerejű rendelet (a továbbiakban: Tvr.) hatályon kívül helyezésére, és az Egyezmény törvényben történő ismételt kihirdetésére.

A törvény célja a Tvr. hatályon kívül helyezése, az eredeti Egyezmény törvényben történő ismételt kihirdetésére, valamint a Módosítás kötelező hatályának elismerésére való felhatalmazás megadása és a módosító szerződés kihirdetése.

A törvény az eredeti Egyezményt kihirdető és a Tvr.-t hatályon kívül helyező rendelkezései a kihirdetést követő napon lépnek hatályba. A Módosítás szövegét kihirdető §-ok a Módosítás nemzetközi jogi hatályba lépésének napján (amikor a VVSz valamennyi tagállama írásbeli értesítést küld a Módosítás elfogadásáról) lépnek hatályba, amelynek naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A törvény végrehajtásáról a pénzügyminiszter gondoskodik és felhatalmazást kap az Egyezmény módosításokkal egységes szerkezetbe foglalt szövegének közzétételére.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban ismételten kihirdetésre kerül az Egyezmény. A jelenlegi kihirdető jogszabály hatályon kívül helyezése a 7. §-ban történik.

A 2. §-hoz

A 2. § tartalmazza az Egyezmény hiteles szövegét és annak hivatalos magyar nyelvű fordítását.

A 3. §-hoz

Az Nsztv. rendelkezései értelmében az Egyezmény, így annak Módosítása is kiemelkedő fontosságú nemzetközi szerződésnek minősül, ezért a Módosítás kötelező hatályának elismeréséhez szükséges felhatalmazás megadására az Országgyűlés jogosult.

A 4. §-hoz

Az Nsztv. rendelkezései értelmében az Egyezmény, így annak Módosítása is kiemelkedő fontosságú nemzetközi szerződésnek minősül, ezért a Módosítás kihirdetése az Országgyűlés hatáskörébe tartozik.

Az 5. §-hoz

Az 5. § tartalmazza a Módosítás hiteles szövegét és annak hivatalos magyar nyelvű fordítását.

A 6. §-hoz

A nemzetközi jogilag már hatályba lépett Egyezményt ismételten kihirdető, a korábbi kihirdető jogszabályt hatályon kívül helyező, valamint a Módosítás kötelező hatálya elismeréséhez szükséges felhatalmazást tartalmazó rendelkezések a kihirdetést követő napon lépnek hatályba.

A Módosítást kihirdető rendelkezések csak a Módosítás nemzetközi jogi hatályba lépése időpontjában, tehát három hónappal azután léphetnek hatályba, hogy a belga Külügyminisztérium az összes szerződő fél által a módosítás elfogadásról szóló jegyzéket kézhez vette.

A hatályba lépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A törvény végrehajtásáról feladatköréből következően az adópolitikáért felelős miniszter, tehát a pénzügyminiszter gondoskodik, aki a jogalkalmazás megkönnyítése érdekében felhatalmazást kap az Egyezmény módosításokkal egységes szerkezetbe foglalt szövegének közzétételére.

A 7. §-hoz

A 7. §-ban kerül sor az egyezményt eredetileg kihirdető Tvr. hatályon kívül helyezésére.