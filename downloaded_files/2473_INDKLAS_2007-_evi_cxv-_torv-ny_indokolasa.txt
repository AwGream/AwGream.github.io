2007. évi CXV. törvény indokolása

az egységes élemiszer-biztonsági szervezetalakítással összefüggő törvények módosításáról

-----STARTING---POINT---ALTALANOS--- 

A Kormány, az Alkotmány 35. §-ának (1) bekezdésében, valamint 40. §-ának (3) bekezdésében biztosított, és az Alkotmánybíróság által számos határozatban megerősített szervezetalakítási szabadságával élve egységes élelmiszer-biztonsági szervezet létrehozását rendelte el. Ennek részeként válik szükségessé az egészségügyért felelős miniszter élelmiszer-biztonsággal kapcsolatos rendeletalkotási felhatalmazásainak átcsoportosítása az élelmiszerbiztonságért felelős miniszter hatáskörébe. E törvény az ennek technikai lebonyolításához szükséges módosításokat tartalmazza, melynek során az élelmiszerekről szóló 2003. évi LXXXII. törvény, az egészségügyről szóló 1997. évi CLIV. törvény, az állategészségügyről szóló 2005. évi CLXXVI. törvény, a növényvédelemről szóló 2000. évi XXXV. törvény, a szabálysértésekről szóló 1999. évi LXIX. törvény, valamint a takarmányok előállításáról, forgalomba hozataláról és felhasználásáról szóló 2001. évi CXIX. törvény módosítására kerül sor.

A törvény a rendeletalkotási felhatalmazások átcsoportosításán kívül csupán a szabálysértésekről szóló 1999. évi LXIX. törvény vonatkozásában tartalmaz új rendelkezéseket: az élelmiszer-biztonsági szerv szabálysértési hatóságként történő eljárásához szükséges hatáskört biztosító módosítást.

-----STARTING---POINT---RESZLETES---

Az 1. §-hoz

Az élelmiszerekről szóló 2003. évi LXXXII. törvényben szereplő rendeletalkotási felhatalmazások módosítása nyomán a korábban az egészségügyért felelős miniszter hatáskörébe tartozó, élelmiszer-biztonsággal kapcsolatos hatáskörök az élelmiszerbiztonságért felelős miniszter hatáskörébe kerülnek átcsoportosításra az egyéb más esetlegesen közreműködő miniszterek hatáskörének érintetlenül hagyásával.

A 2. §-hoz

A feladatátcsoportosítások nyomán szétválasztásra kerültek a vásári, piaci és vásárcsarnoki árusítás során felmerülő állategészségügyi és élelmiszer-biztonsági, illetve közegészségügyi feladatkörök oly módon, hogy az előbbiekért az állategészségügyért, illetve az élelmiszerbiztonságért felelős miniszter, míg az utóbbiért az egészségügyért felelős miniszter elsőhelyi felelőssége kerül megállapításra. Az egészségügyért felelős miniszter számára szükséges hatáskör biztosításához kell módosítani az egészségügyről szóló 1997. évi CLIV. törvényt.

A 3. §-hoz

A feladatátcsoportosítások, valamint a 2. §-hoz fűzött indokolásban részletezett szempontok nyomán szükséges módosítani az állategészségügyről szóló 2005. évi CLXXVI. törvényt, továbbá az állatok szállítására vonatkozó közösségi jogi előírások végrehajtásának biztosítása érdekében új rendeletalkotási felhatalmazást szükséges biztosítani az állategészségügyért felelős miniszter részére a közlekedésért felelős miniszterrel egyetértésben.

A 4. §-hoz

Az egészségügyért felelős miniszter, illetve az általa felügyelt alárendelt szervek növényvédő szer és termésnövelő anyag engedélyezéssel, illetve ellenőrzéssel kapcsolatos feladatait a növényegészségügyért felelős miniszter, illetve az általa felügyelt alárendelt szervek veszik át. Ennek biztosítására szükséges módosítani a növényvédelemről szóló 2000. évi XXXV. törvény 65. §-ában szereplő vonatkozó rendelkezéseket.

Az 5. §-hoz

Az élelmiszer-biztonsági szerv szabálysértési hatóságként történő eljárásához szükséges hatáskört a szabálysértésekről szóló 1999. évi LXIX. törvény módosításával lehet biztosítani. Ennek értelmében szabálysértési hatóságnak minősül az élelmiszer-biztonsági szerv, azaz a külön jogszabályban hatáskörébe utalt ügyekben maga járhat el, illetve szabhat ki helyszíni bírságot.

A 6. §-hoz

A takarmányok előállításáról, forgalomba hozataláról és felhasználásáról szóló 2001. évi CXIX. törvény módosításával a takarmány értékcsökkentésre, illetve minőségvédelmi bírságra vonatkozó részletszabályok megállapítását tartalmazó végrehajtási jogszabály - figyelemmel az államháztartásról szóló 1992. évi XXXVIII. törvény 10. §-ának (8) bekezdésére - kormányrendeleti szinten kerül kiadásra.

-----STARTING---POINT---VEGE---

A 7. §-hoz

Hatályba léptető, illetve hatályon kívül helyező rendelkezéseket tartalmaz.