2009. évi XL. törvény indokolása

a társadalombiztosítási nyugellátásról szóló 1997. évi LXXXI. törvény módosításáról

-----STARTING---POINT---ALTALANOS--- 

Az idősödő társadalom nem csupán Magyarországon, de egész Európában az egyik legnagyobb hosszú távú társadalmi kihívást jelenti. A világgazdasági válság egyértelművé tette, hogy mind a rövidtávon elérhető megtakarítások, mind a nyugdíjrendszer hosszabb távú fenntarthatósága érdekében elkerülhetetlenül meg kell tenni a nyugdíjrendszer átalakítását biztosító további intézkedéseket is.

A nyugdíjrendszer hosszabb távú fenntarthatóságának egyik legfontosabb eszköze, hogy legalább a várható élettartam emelkedésével arányosan emelkedjen a nyugdíjkorhatár is. Az európai országok döntő többségében ma magasabb a nyugdíjkorhatár, mint hazánkban. A korhatár 2014. évtől - az 1952-ben született korosztálytól - születési évenként 183 nappal emelkedik, majd a 2022. évben éri el - az 1957-ben született korosztállyal - a 65. életévet.

A nyugdíjba vonulás valódi korcentrumát emelik azok a 2006-ban már megkezdett intézkedések, amelyek arra ösztönzik a munkaképes korú embereket, hogy szabad elhatározásból, de józan számítás alapján később vonuljanak nyugdíjba. Ezt segíti elő a törvény is, amely szerint nem csupán a korhatár alatti nyugdíjazásnál, de a nyugdíjkorhatár betöltésekor is a nyugdíjazás előfeltétele legyen az adott biztosítási jogviszony megszüntetése. Ez sokakat megfontolásra fog késztetni döntésükben, mert nem biztos, hogy a nyugdíjba vonulás után újra az addigi anyagi feltételekkel kapnak munkát.

A válság rávilágított arra, hogy a tizenharmadik havi nyugdíj, mint a jövőben nyugdíjba vonuló generációk számára is szóló ígéret, nem tartható fenn. A törvény alapján 2010-től a tizenharmadik havi nyugdíj a 2009. évi szinten - az évi 80 ezer forintos összeghatár alkalmazásával - beépül a havi nyugellátásokba, de csak azoknál, akik 2009 novemberében részesülnek tizenharmadik havi nyugdíjban.

A törvény átalakítja a svájci indexálás szabályait 2010-től. Az indexálás új szabálya gazdasági visszaesések idején a korábbinál nagyobb biztonságot ad a nyugdíjasoknak, ugyanakkor a reálkeresetek emelkedéséből nem automatikusan, hanem a gazdasági növekedés ütemének függvényében biztosít többletet. Az indexálás nem tenné lehetővé, hogy a nyugdíjak a gazdaság lehetőségeit meghaladó mértékben növekedjenek, de biztosítaná, hogy gyors gazdasági növekedés mellett ne csupán megőrizzék, hanem növeljék is vásárlóértéküket.

A megtakarítások a 2008. decemberi konvergenciaprogramban bemutatott nyugdíjpályához képest 2012-re a GDP 0,5 százalékával, 2020-ra a GDP 1,7 százalékával, 2030-ra a GDP 2,5-2,6 százalékával, 2050-re pedig a GDP 3-3,5 százalékával mérséklik a nyugdíjkiadásokat.

-----STARTING---POINT---RESZLETES---

Az 1. §-hoz

A születéskor várható, illetve a 60 éves korban várható élettartam fokozatosan emelkedik, az aktivitási idő kitolódik. A törvény szerint a nyugdíjkorhatár a várható élettartam-növekedéshez igazodva fokozatosan emelkedik. A korhatáremelés elnyújtott, születési évjáratonként évente 6 hónapos emelkedést jelent. Az első érintett korcsoport az 1952-es születésűek. A korhatár 2014. évtől - az 1952-ben született korosztálytól - születési évenként 6 hónappal emelkedik, és 2022. évben éri el - az 1957-ben született korosztállyal - a 65. életévet.

A törvény szerint az öregségi teljes, és az öregségi résznyugdíj igénybevételének is feltétele lesz, hogy a nyugdíj-megállapítás napján a biztosítási jogviszony nem állhat fenn. A biztosítási jogviszony megszüntetésének előírásával megszűnik annak lehetősége, hogy a korhatár betöltését követően egyidejűleg változatlan szerződéssel munkavégzésre irányuló jogviszonyban és nyugdíjas státuszban is legyen a biztosított. A jogviszony megszüntetését követően, már nyugdíjasként új jogviszony létesítésére továbbra is lehetőség van. A cél annak ösztönzése, hogy a nyugdíjat akkor vegyék igénybe a jogosultak, amikor aktív pályájukat végleg be szeretnék fejezni.

A 2. §-hoz

A törvény tételesen felsorolja, mely évjáratokban születettek jogosultak csökkentés nélküli előrehozott öregségi nyugdíj igénybevételére. A férfiak korhatáremelése 1998 óta mindössze két év volt, s az előrehozott öregségi korhatáruk változatlanul 60 év. A nők nyugdíjkorhatár-emelése jelentős, 7 év volt, s az előrehozott öregségi nyugdíjkorhatáruk soron következő lépéseként 2009-től 2 évvel, 57 évről 59 évre emelkedett.

A férfiaknál az 1950-ben születettek vehetnének igénybe utolsó korcsoportként csökkentés nélküli előrehozott öregségi nyugdíjat. A csökkentés mértéke 0,1% havonta akkor, ha egy évnél kevesebb szolgálati idő hiányzik. 0,2.% akkor, ha egy és két év között, és 0,3% akkor, ha két és három év között.

A törvény az 1951-ben született nőkről azért nem rendelkezik, mert ők a Tny. jelenleg hatályos 9. §-a alapján előrehozott, csökkentett összegű előrehozott öregségi nyugdíjra már 57 éves korukban, 2008-ban jogot szereztek, amelyek érvényesítését a törvény átmeneti rendelkezése is garantálja.

A 3. §-hoz

A Tny. 18/B. §-ának jelenleg hatályos rendelkezése szerint 2013-tól az öregségi nyugdíjkorhatár előtt igénybe vett előrehozott öregségi nyugdíjat a biztosításmatematikai összefüggéseknek megfelelően minden esetben csökkenteni kell. A nyugdíj összegében ugyanis ki kell fejeződnie annak, hogy a korhatárnál alacsonyabb életkorban nyugdíjazottak - rövidebb járulékfizetési időszak mellett - átlagosan hosszabb ideig részesülnek az ellátásban, mint azok, akik csak a korhatáron mennek nyugdíjba. A törvény ösztönző hatást fejt ki a nyugdíj későbbi igénybevételére, s ezzel a nyugdíjazási korcentrum emelésére. Figyelemmel a korhatáremelésre vonatkozó módosításra, 2012-től az előrehozott öregségi nyugdíjkorhatár is fokozatosan emelkedik, mindkét nemnél egységesen. A csökkentés nélküli előrehozott nyugdíj a társadalombiztosítás rendszerén belül egy olyan kedvezmény, amelynek időbeli korlátozását a világgazdasági válság miatt várhatóan csökkenő járulékbevételek kompenzálásának követelménye is megalapozza.

Ha az adott két korosztályban az érintettek fele átlagosan egy évvel elhalasztja a nyugdíjazását, akkor ez 15-20 ezer főt jelenthet, és átlagosan havi 100 ezer Ft nyugdíjat becsülve, mintegy 20 Mrd Ft nyugdíjkiadási megtakarítás jelentkezhet. Az érintettek munkában maradása esetén járulékbevétel növekedés is van közel hasonló nagyságrendben.

A 4. §-hoz

A törvény biztosítja, hogy a korkedvezményre jogot szerzett biztosítottak a korkedvezményt és az előrehozott öregségi nyugdíjat együttesen igénybe vehessék, és a korkedvezmény igénybevétele miatt az előrehozott öregségi nyugdíjhoz szükséges szolgálati idő számításánál ne kerüljenek hátrányos helyzetbe.

Az 5. §-hoz

A törvény biztosítja, hogy az özvegy a fokozatos korhatáremelés miatt ne essen el az özvegyi nyugdíjtól, hiszen a biztosított halálakor érvényes szabályok szerint arra várománya keletkezett.

A 6. §-hoz

Indokolt, hogy a nyugdíjemelés módszerében kifejezésre jusson a gazdasági növekedés üteme is. A GDP csökkenése, illetve kismértékű (2%-nál kisebb) növekedése esetén a tisztán árkövető indexálás kerülhet előtérbe. Ez adott esetben a vegyes indexáláshoz képest nagyobb biztonságot is adhat az ellátottaknak, hiszen csökkenő, vagy minimális mértékben növekvő gazdaság esetén a reálbérek csökkenésének is nagyobb a valószínűsége, amit részben a vegyes indexálás a nyugdíjakban is érvényesítene. A lehetőségek keretei között megőrzendők a vegyes, ezen belül a svájci indexálás értékei, a nyugdíjak reálnövekedésben való részesítése. Ezért az ennél gyorsabb, a 2%-ot elérő gazdasági növekedés esetén, amikor a reálbér növekedési lehetőségei is nagyobbak, a vegyes indexálás a nyugdíjasok számára is biztosítja a reálnövekedés meghatározott hányadát.

2010-től a GDP csökkenése, illetve 3,0%-nál lassúbb növekedése esetén a tisztán árkövető indexálás valósul meg. 4,0%-ig 80%-ban ár- és 20%-ban bérkövető indexálás, 5,0%-ig 60%-ban ár- és 40%-ban bérkövető indexálás lenne. 5,0%-os vagy annál gyorsabb ütemű növekedés esetén pedig a mai (50-50%-os arányú) ár- és bérindexálás alkalmazására kerülne sor.

A januári nyugdíjemelés tárgyévi tervezett makroparamétereken alapul, azonban évközi tényadatok és várható értékek alapján továbbra is mód van novemberben, januárig visszaható hatállyal kiegészítő nyugdíjemelésre.

A Kormány felhatalmazása változatlanul lehetővé teszi, hogy a tényleges, illetve várható makrogazdasági folyamatok által indokolt esetben, a szükséges gazdasági feltételek megléte esetén további kiegészítő nyugdíjemelésre kerülhessen sor.

A 39/1999. (XII. 21.) AB határozat szerint „a nyugdíjemelés mértékére, és annak megállapítási módjára vonatkozó alkotmányos kötelezettség sem az Alkotmány 13. §-a, sem 70/E. §-a alapján nem állapítható meg. Az Alkotmányból az államnak az a kötelezettsége vezethető le, hogy olyan nyugdíjemelési mechanizmust köteles működtetni, amely egyrészt biztosítja azt, hogy a gazdaságban zajló folyamatok, a megélhetési költségek jelentős változásai a társadalombiztosítási nyugdíjak biztosítási jellegét ne veszélyeztessék, másrészt garantálja a megélhetéshez szükséges ellátáshoz való jog érvényesülését. Nem alkotmányossági kérdés, hogy a jogalkotó e kötelezettségének milyen módon, a keresetek növekedésének vagy az infláció mértékének figyelembevételével tesz-e eleget.” A törvény ezen alkotmányossági követelmény keretei között olyan szabályozási megoldást választ amely a jelenlegi szabályozásnál differenciáltabban, több makrogazdasági szempont figyelembevételével határozza meg a nyugdíjemelés mértékét.

A svájci indexálásnak a gazdasági növekedés ütemétől függő átalakítása 2030-ra a GDP 0,9%-ának megfelelő, hosszú távú megtakarítást jelent.

A 7. §-hoz

A törvény bevezeti a nyugdíjprémium intézményét, ami maximum 80 ezer forint lehet, ha a GDP éves növekedése várhatóan a 7,5%-ot meghaladja.

-----STARTING---POINT---VEGE---

A 8-10. §-hoz

A törvénynek a nyugdíjkorrekcióra vonatkozó 1-6. §-a 2010. január 1-jén lép hatályba, a többi rendelkezése 2009. július 1-jétől hatályos.

A tizenharmadik havi nyugdíj megszűnik. A gazdasági feltételeknek, a nyugdíjrendszer egyensúlyi kondícióinak a korábbi években prognosztizált és a jelenleg előre jelezhető hosszú távú alakulása közötti eltérések szerint a tizenharmadik havi nyugdíj, mint a jövőben nyugdíjba vonuló generációk számára is szóló ígéret nem tartható fenn. Az 1142/B/2004. AB határozat szerint a tizenharmadik havi nyugdíj mint „[a] nyugdíjasok anyagi támogatását jelentő többletjuttatást biztosító jogintézmény bevezetése önmagában nem alkotmányossági kérdés, így a törvényhozót - az Alkotmány rendelkezéseinek tiszteletben tartásával - széleskörű mérlegelési jog illeti meg a tekintetben, hogy bevezet-e, illetve fenntart-e ilyen juttatást.” Tekintettel arra, hogy a tizenharmadik havi nyugdíj fedezetét a központi költségvetés által a Nyugdíjbiztosítási Alap részére juttatott, államháztartáson belüli transzfer képezi, a világgazdasági válság hatására csökkenő állami bevételek, illetve az állami újraelosztás szintjének kívánatos csökkentése nem teszik lehetővé, hogy ezt a juttatást az államháztartás a ma abban nem részesülők számára a továbbiakban is finanszírozza.

A nyugdíjak korrekciós célú emelésével összefüggésben a 2009. szeptemberére irányadó ezévi korrekciós lépést 2010. január 1-jére halasztja, illetve a 2010. január hónapra irányadó lépést hatályon kívül helyezi.

A további átmeneti rendelkezések a megszerzett jogok érvényesítését és a törvények koherenciáját biztosítják.