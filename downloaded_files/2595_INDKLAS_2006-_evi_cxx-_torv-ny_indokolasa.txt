2006. évi CXX. törvény indokolása

az egyes építésüggyel kapcsolatos törvények módosításáról

-----STARTING---POINT---ALTALANOS--- 

Az épített környezet alakításáról és védelméről szóló 1997. évi LXXVIII. törvény (a továbbiakban: Étv.) végrehajtási szabályainak egységes és a végrehajtások hatékonyságát növelő megállapításához egyes törvények építésüggyel kapcsolatos rendelkezéseinek pontosítására, kiegészítésére van szükség. A kormányzati munkamegosztás megváltozásából eredően, valamint egyes, az EU tagságból származó kötelezettségekből adódóan az építésügyi igazgatás számára szükséges törvénymódosítások egy törvényben kerültek elfogadásra.

-----STARTING---POINT---RESZLETES---

Az 1-2. §-hoz

Az Étv. módosításának indoka az állampolgári jogok országgyűlési biztosának a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseivel összefüggésben megfogalmazott ajánlása, amely az eljárás felfüggesztésének szabályait vizsgálta. E vizsgálat során a felfüggesztés jogkövetkezményeinek korábbi szabályozását nem tartotta elégségesnek. Az ajánlásban megfogalmazottaknak megfelelően a jelenlegi módosítás már azt tartalmazza, hogy az Étv.-ben meghatározott egy éves anyagi jogi jogvesztő időtartam az eljárás felfüggesztésének megszűnésekor újrakezdődik.

Szükségessé vált az Étv. módosítása az építésügyi bírság szabályainak újrafogalmazása miatt is, amely az építmény alapterülete alapján kerül meghatározásra. A bírságra vonatkozó rendelkezések újrafogalmazása lehetőséget adott arra, hogy az Alkotmánybíróság, illetve a rendes bíróságok gyakorlatából kikristályosodott bírságkiszabási elv is az Étv. részévé váljon. Ennek megfelelően törvényben kerül rögzítésre a bírságkiszabásának tilalma a jóhiszeműen végzett tevékenység időtartamára.

A 3. §-hoz

Az Európai Parlament és Tanács 2002. december 16-i, az épületek energiateljesítményéről szóló 2002/91/EK irányelvének 7. cikkében rögzíti, hogy bérbeadás esetén a bérbeadó gondoskodik a tanúsítvány bérlő részére történő bemutatásáról. A tanúsítvány elkészítésének feltételeit és annak tartalmát külön, kidolgozás alatt álló jogszabály határozza meg. A gazdaság jelenlegi helyzetét, valamint a tulajdonjoggal történő szabad rendelkezés alkotmányos jogát szem előtt tartva, a bérbeadás esetére általános kötelezettségként meghatározni nem lehet a tanúsítvány beszerzését. Ezért e kötelezettséget arra az esetkörre szűkíti, ha a tanúsítvány a külön jogszabály szerint rendelkezésére áll. Mindez 2009. január 1-jén lép hatályba.

A 4. §-hoz

A bírósági végrehajtásról szóló 1994. évi LIII. törvény módosítása a tervező- és szakértő mérnökök, valamint építészek etikai-fegyelmi ügyben hozott, jogerős határozatának közvetlen bírósági végrehajtásának teremti meg a lehetőséget.

Az 5. §-hoz

A környezet védelmének általános szabályairól szóló 1995. évi LIII. törvény módosítására a folyamatban lévő szakértői tevékenységre vonatkozó szabályozás felülvizsgálata és módosítása miatt kerül sor.

A 6. §-hoz

Az illetékekről szóló 1990. évi XCIII. törvény XV. fejezetének 1. pontjának módosítását az építésügyi hatósági eljárási fázisok Ket.-tel összhangban történő módosítása tette szükségessé, különös tekintettel a lakóépülettel kapcsolatos építésügyi hatósági eljárásokra. Szükségessé vált továbbá a jelenlegi illetékmértékek meghatározásának szabatosabbá, követhetőbbé tétele is, mert a hatályos szabályozás alkalmat ad az egyes kérelmek illetékeinek „összemosására”. Figyelembe véve továbbá azt, hogy egy-egy eljárás cselekvési folyamatai több munkafázisból (értesítések, szakhatósági egyeztetés, helyszíni szemle stb.), és költségekből (szakértői díj, posta, hirdetmény, közzététel) állnak, indokolttá vált az egyes illetékek mértékének növelése.

A 7. §-hoz

Az 1950-1960 közötti időszakban ingyenes vagy jelképes összeg ellenében, az egykori Építésügyi Minisztérium, majd később az Építésügyi és Városfejlesztési Minisztérium javára szóló elővásárlási joggal és/vagy elidegenítési és terhelési tilalommal terhelve, ún. „juttatott telkek” formájában építési telkeket bocsátottak az állampolgárok rendelkezésére, amelyet meghatározott időn belüli beépítési kötelezettség is terhelt. Az Építésügyi és Városfejlesztési Minisztérium 1989. január 1-jével megszűnt, ezáltal azon vagyonkezelési jogosítványa, amely ezeket a jogokat megalapozta, szintén elenyészett, így a fenti jogviszonyok tisztázása, a nagyszámú érdekelt tulajdonjogának jogos érvényesítése érdekében, törvényi szintű rendezés szükséges.

-----STARTING---POINT---VEGE---

A 8. §-hoz

A hatálybalépéshez szükséges módosításokat tartalmazza.