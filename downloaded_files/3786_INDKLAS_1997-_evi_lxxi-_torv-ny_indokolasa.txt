1997. évi LXXI. törvény indokolása

az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosításáról

-----STARTING---POINT---ALTALANOS--- 

A magyar jogfejlődés során minden esetben irányadó volt, hogy a bírák és az ügyészek, valamint más bírósági és ügyészségi alkalmazottak jogállásának, munkajogi helyzetének a szabályozása - a két igazságszolgáltatási szervezet sajátos helyzete által indokolt eltérések kivételével - azonos vagy hasonló legyen. Az elmúlt több mint száz év során a jogalkotás ezt a szabályozási elvet töretlenül megtartotta.

Ezt az elvet követte a jogalkotó akkor is, amikor a két szervezet alkalmazottai számára azonos javadalmazást biztosító - a bírák, az ügyészek, a bírósági és az ügyészségi dolgozók előmeneteléről és javadalmazásáról szóló - 1990. évi LXXXVIII. törvényt, valamint az ügyészségi szolgálati viszonyról és az ügyészségi adatkezelésről szóló 1994. évi LXXX. törvényt megalkotta.

Az igazságszolgáltatás reformja keretében kidolgozott és az Országgyűléshez benyújtott törvényjavaslatok egy újabb bírósági szint - az ítélőtáblák - létrehozásáról rendelkeznek, s megváltoztatják a bírák és az igazságügyi alkalmazottak jogállására, javadalmazására vonatkozó szabályokat.

Az igazságszolgáltatás reformja az ügyészségi szolgálati viszonyra vonatkozó szabályozást is érinti. Így különösen:

a) A hatályos törvényi szabályokat az ítélőtáblák felállítása miatt megváltozó ügyészségi szervezet felépítéséhez kell igazítani.

b) A bírákkal azonos, illetőleg hasonló szabályozás évszázados elvét követve, s az ügyészekkel szembeni fokozott követelményeknek eleget téve

- szigorítani kell az ügyésszé válás feltételeit az ügyészségi fogalmazóként eltöltendő joggyakorlati idő meghosszabbításával, a titkári működés általánossá tételével, a pályaalkalmasság és a tényleges büntetlenség vizsgálatának előírásával,

- az ügyész első kinevezésének határozott időre kell szólnia,

- bővíteni szükséges a kizárólag pályázat útján betölthető álláshelyek körét,

- a jelenlegi minősítési rendszert megtartva pontosítást igényelnek az alkalmatlanság megállapításának szabályai,

- az ügyészségi szolgálati viszony megszűnésére vonatkozó szabályok kiegészítést igényelnek annyiban, hogy az ügyészségi szolgálati viszony az általános nyugdíjkorhatárt meghaladó életkor - 70. életév - elérésekor megszűnik.

c) A bírák és az igazságügyi alkalmazottak javadalmazását - az ügyészségi alkalmazottakkal közös törvényi szabályozást megszüntetve - a jogállásukra vonatkozó törvényjavaslatok rendezik. Emiatt szükséges az ügyészségi alkalmazottak javadalmazásának az újraszabályozása is.

Mindezek a változások az ügyészségi szolgálati viszonyról és az ügyészségi adatkezelésről szóló 1994. évi LXXX. törvény (a továbbiakban: Üsztv.) módosítását, illetőleg kiegészítését igénylik.

-----STARTING---POINT---RESZLETES---

Az 1-6. §-hoz

Az ítélőtábláknak megfelelő szintű ügyészségi szervezeti egységek felállítása miatt a törvény kiegészíti az Üsztv-nek az ügyészségi testületekre vonatkozó rendelkezéseit. A törvény a fellebbviteli főügyészségeken az ügyészségi alkalmazottak tanácsának és az ügyészi tanácsnak a létrehozataláról, továbbá szakmai kollégium működtetéséről rendelkezik.

A Katonai Fellebbviteli Ügyészség ügyészei és más ügyészségi alkalmazottai - létszámuknál fogva - a Katonai Főügyészséggel és a területi katonai ügyészségekkel közös ügyészségi alkalmazottak tanácsát és ügyészi tanácsot alakítanak. A Katonai Fellebbviteli Ügyészség ügyészei pedig a budapesti székhelyű fellebbviteli főügyészség szakmai kollégiumának lesznek a tagjai. Az összügyészi értekezlet mind a fellebbviteli főügyészségeken, mind a Katonai Fellebbviteli Ügyészségen működik.

A törvény az Üsztv. hatálybalépése óta felvetődött igénynek tesz eleget azzal, hogy az ügyészi tanács létszámát öt helyett - az összügyészi értekezlet döntésétől függően - négy-öt főben állapítja meg, s a területi katonai ügyészségek ügyészei számára biztosítja a részvételt a székhelyükön működő megyei, fővárosi főügyészség szakmai kollégiumaiban, míg a katonai ügyészséget vezető ügyész számára az illetékességi területén működő főügyészségek szakmai kollégiumaiban a részvételt - tanácskozási joggal - teszi lehetővé.

A 7-8. §-hoz

A törvény az ügyészi tisztség betöltését a hatályos szabályozáshoz képest további feltételekhez köti.

A büntetőjogi értelemben vett büntetlen előélet ellenére nem tölthet be ügyészi tisztséget az a személy, akit korábban bűncselekmény miatt szabadságvesztésre vagy közérdekű munkára ítéltek, illetőleg akinek a büntetőeljárás során kényszergyógykezelését rendelték el. További más, a bűnügyi nyilvántartásban szereplő adatok esetében pedig mérlegelés körébe tartozik annak eldöntése, hogy az ilyen személy alkalmas-e az ügyészi tisztség betöltésére.

Nem tölthet be ügyészi tisztséget olyan személy sem, akit a törvényben meghatározott jogviszonyokban vagy munkakörökben a legsúlyosabb fegyelmi büntetéssel sújtottak, mindaddig amíg e büntetés hatálya alatt áll.

Az ügyészi pályára felkészülést szolgálja az egy éves titkári működés előírása, amely alól a törvény csak szűk körben - az egyes jogi pályák átjárhatósága érdekében - enged kivételt.

A törvény kötelezővé teszi, hogy az ügyészi állásra pályázó személy pályaalkalmassági vizsgálaton vegyen részt. A pályaalkalmassági vizsgálat egészségi, fizikai és pszichikai vizsgálatból áll. A pályaalkalmassági vizsgálatot a bíró pályaalkalmassági vizsgálatára vonatkozó szabályok szerint kell elvégezni.

Az ügyész kinevezésére vonatkozó feltételek további szigorítását jelenti, hogy az ügyész - a legfőbb ügyész és a legfőbb ügyész helyettes kivételével - első alkalommal pályázat alapján nevezhető ki.

A korábban hatályos szabályozás szerint az ügyész kinevezése határozatlan időre szól. Az ügyészi pályára való alkalmasság azonban főként az ügyészi munka ellátása során állapítható meg. Erre tekintettel vezeti be a törvény, hogy az ügyészt a legfőbb ügyész első alkalommal határozott időre, három évre nevezi ki.

A határozott időre szóló kinevezés lehetőséget ad arra, hogy az ügyész ügyészségi szolgálati viszonya a határozott idő lejártával megszűnjék, ha a törvényben meghatározott minősítési eljárás eredményét mérlegelve a legfőbb ügyész az ügyész alkalmatlanságát állapította meg. A határozott idő lejártával megszűnik az ügyész ügyészségi szolgálati viszonya abban az esetben is, ha határozatlan időre történő kinevezését nem kérte.

A tartósan távollévő ügyészek helyettesítése nyugdíjas vagy nyugdíjkorhatárt betöltött, többségében korábban ügyészként működött személyek határozott időre történő kinevezésével oldható meg. A törvény ennek a gyakorlatban jelentkező igénynek eleget téve tartja fenn azt a hatályos szabályozást, amely szerint esetükben a kinevezés határozatlan időre és a három évtől eltérő határozott időre is szólhat, s határozott időre szóló kinevezés esetén az ügyészi állás betöltésére nem kell pályázniuk, továbbá nem kell részt venniük pályaalkalmassági vizsgálaton sem.

A 9-10. §-hoz

Az ítélőtábláknak megfelelő szintű ügyészségi szervezeti egységek felállítása szükségessé teszi az Üsztv. vezetői tisztségekre vonatkozó szabályainak a kiegészítését.

A korábban hatályos szabályozás kizárólag a magasabb vezetői állású ügyészi és a helyi vezető ügyészi munkakörök esetében teszi kötelezővé az állás pályázat útján történő betöltését. A törvény bővíti ezt a kört, s valamennyi vezető állású ügyészi, legfőbb ügyészségi, katonai főügyészségi, fellebbviteli főügyészségi és katonai fellebviteli ügyészségi ügyészi állás esetében pályázat útján történő betöltésüket rendeli el.

A 11-12. §-hoz

A törvény az ügyészi tisztség betöltésére vonatkozó feltételek módosításával összhangban kiegészíti a legfőbb ügyész és a legfőbb ügyész helyettes tisztségének megszűnésére vonatkozó szabályokat.

A legfőbb ügyész és a legfőbb ügyész helyettes tisztsége a törvény erejénél fogva az általános nyugdíjkorhatárt meghaladó életkor - a 70. életév - elérésekor is megszűnik. Méltányos, hogy ilyen esetben a legfőbb ügyészt és a legfőbb ügyész helyettest - a felmentés esetén járó juttatással azonosan - hat havi átlagilletményüknek megfelelő összeg illesse meg.

A 13. §-hoz

A törvény a megváltozó fegyelmi büntetések miatt módosítja az Üsztv. 23. §-ának (2) bekezdését.

A 14. §-hoz

A törvény az ügyész szolgálati helyével azonos megyére, a fővárosban vagy Pest megyében szolgálatot teljesítő ügyész esetében pedig a főváros, illetőleg Pest megye területére korlátozza a kirendelés lehetőségét az ügyész hozzájárulása nélkül.

A 15-20. §-hoz

A törvény a 11. § (1)-(2) bekezdésével és a 12. § (1)-(2) bekezdésével összhangban kiegészíti a legfőbb ügyész és a legfőbb ügyész helyettes ügyészségi szolgálati viszonyának megszűnésére vonatkozó szabályokat.

A törvény az ügyészi tisztség betöltésére vonatkozó feltételek módosításával, valamint a határozott időre szóló első kinevezéssel összhangban a legfőbb ügyész által kinevezett ügyész esetében is kiegészíti az ügyészségi szolgálati viszony megszűnésére vonatkozó szabályokat.

A törvény erejénél fogva a legfőbb ügyész által kinevezett ügyész ügyészségi szolgálati viszonya is megszűnik az általános nyugdíjkorhatárt meghaladó életkor - a 70. életév - elérésekor. Méltányos, hogy ilyen esetben a legfőbb ügyész által kinevezett ügyészt is - a felmentés esetén járó juttatással azonosan - hat havi átlagilletményének megfelelő összeg illesse meg.

A törvény előírja, hogy ha az ügyész alkalmatlansága egészségügyi ok következménye, köteles magát vizsgálatnak alávetni. Amennyiben az ügyész e kötelezettségének nem tesz eleget, ügyészségi szolgálati viszonya - másik munkakör felajánlásának kötelezettsége nélkül - felmentéssel megszüntethető, és végkielégítés sem illeti meg.

A határozott időre létesített ügyészségi szolgálati viszony megszűnésére vonatkozó szabályok módosítása más munkajogi jogviszonyokban bekövetkezett változást követve korlátozza a kifizetendő átlagilletmény összegét.

A 21. §-hoz

A törvény szigorítja az ügyész összeférhetetlenségére vonatkozó szabályokat, megtiltva azt is, hogy szövetkezet vezető tisztségviselője, illetőleg gazdasági társaság korlátlanul felelős tagja lehessen.

A 22. §-hoz

A törvény törvényi szinten határozza meg, hogy az ügyész minősítését milyen időpontokban, illetőleg milyen körülmények felmerültekor kell elkészíteni. A határozatlan idejű ügyészi kinevezésnek előfeltétele az ügyész első három éves működésének értékelése, ezért további két minősítésének az előírása is elegendő.

A törvény a minősítési rendszer keretében pontosítja az alkalmatlanság megállapításának szabályait.

A 23-25. §-hoz

A törvény egyértelművé teszi, hogy az ügyész részére a feladatai megfelelő ellátásához, így szakmai ismereteinek a bővítéséhez szükséges feltételeket biztosítani kell.

A Munka Törvénykönyvének az Üsztv. hatályba lépése óta bekövetkezett módosítását veszi figyelembe a törvény a munkaszüneti napon végzett munka ellenértékére vonatkozó rendelkezés módosításánál.

A törvény pontosítja a napidíjra való jogosultság szabályait, s annak összegét a megváltozó javadalmazáshoz igazítja.

A 26. §-hoz

Az ügyésszé válás feltételei csak abban az esetben szigoríthatók, ha az ügyész előmenetele és javadalmazása olyan módon változik, amely képes fenntartani a pálya vonzerejét. A törvény ennek az alapvető követelménynek eleget téve mondja ki azt is, hogy az ügyészt hivatása méltóságának és felelőssége súlyának megfelelő - az igazságszolgáltatásban, a törvényesség biztosításában betöltött szerepéhez méltó - javadalmazás illeti meg.

Az ügyészségnek az alkotmányjogi helyzete indokolja, hogy az ügyészeknek a köztisztviselőkétől eltérő jogállása előmenetelükben és javadalmazásukban az eddigieknél is fokozottabban kifejezésre jusson, s az ügyészek illetménye a köztisztviselők illetményalapjától függetlenül kerüljön meghatározásra.

A nemzetközi tapasztalatok és a magyar igazságszolgáltatás hagyományai megkívánják, hogy az ügyészek számára a bírákéval azonos előmenetel és javadalmazás továbbra is biztosított legyen. Ennek alapvető feltétele, hogy az illetmény számításának alapjául szolgáló legalacsonyabb ügyészi alapilletmény mindenkor a legalacsonyabb bírói alapilletménynek feleljen meg.

Az ügyész javadalmazása illetményből, az évente fizetendő külön juttatásból, valamint a törvényben meghatározott további más javadalmazásból, kedvezményből és költségtérítésből tevődik össze. Az illetmény alapilletményből és pótlékból áll, de a vezetői- és címpótlék is alapilletmény jellegű.

A legfőbb ügyész és a legfőbb ügyész helyettes javadalmazását is a törvény határozza meg. A tisztségükhöz fűződő, a törvényben nem szabályozott jogosultságok tekintetében a legfőbb ügyész a miniszterrel, a legfőbb ügyész helyettes pedig az államtitkárral azonos beosztásúnak minősül.

Az ügyész alapilletményének megállapítása fizetési fokozatba sorolásával történik. A besorolás alapja a szolgálati idő.

Az ügyész szolgálati idejét az e munkakörbe történt kinevezése napjától kell számítani. Kivételt tesz a törvény azokra nézve, akik ügyészi kinevezésükig jogi szakvizsgához kötött egyéb jogviszonyban vagy munkakörben dolgoztak, illetőleg tevékenységet végeztek.

A törvény garantált előmenetelt biztosít azzal, hogy az ügyész minden három év szolgálati idő megszerzése után eggyel magasabb fizetési fokozatba lép. A magasabb fizetési fokozatokhoz magasabb szorzószámok tartoznak.

Az ügyész fizetési fokozatait és az azokhoz tartozó szorzószámokat az 1. számú melléklet tartalmazza.

Az előmenetel elismeréseként az ügyészt - a helyi ügyészség ügyésze kivételével - az ügyészség szintjétől függően emelkedő mértékű beosztási pótlék illeti meg. Mértéke a legalacsonyabb ügyészi alapilletmény 20-60%-a.

Az ügyész kiváló munkavégzés esetén soron kívül magasabb fizetési fokozatba sorolható, illetőleg részére cím adományozható. A soron kívüli előresorolásra az ügyész pályája során két alkalommal van lehetőség. A cím adományozásával járó pótlék mértéke a legalacsonyabb ügyészi alapilletmény 20-50%-a.

A korábban hatályos szabályozás szerint az alacsonyabb szintű ügyészségre ügyészségi érdekből áthelyezett ügyész is elveszítheti azt a javadalmazásbeli előnyét, amely korábbi szolgálati helyének magasabb szintjéből adódott. Ezt a hátrányt a törvény kiküszöböli. Az áthelyezett ügyész alapilletménye nem változik, és ügyészségi érdek esetén a korábbi beosztási, illetőleg címpótlékát is megtartja.

A vezetői pótlék a vezető ügyészi tisztséggel járó többletfelelősség elismerésére szolgál. Mértéke a legalacsonyabb ügyészi alapilletmény 15-100%-a. A vezetői pótlékokat a 2. számú melléklet tartalmazza.

A 27-30. §-hoz

A törvény az idegennyelv-tudási pótlékra való jogosultságot további feltételhez köti, s számításának alapjául az ügyész személyi alapbére helyett a legalacsonyabb ügyészi alapilletményt jelöli meg.

Az ügyészt minden naptári évben egy havi alapilletményének és a rendszeres pótlékának megfelelő összegű külön juttatás illeti meg. A külön juttatást a tárgyévet követő év január 15. napjáig kell kifizetni, de számításának alapja a kifizetés hónapjára járó alapilletmény és rendszeres pótlék. Nem részesíthető külön juttatásban az az ügyész, akinek az ügyészségi szolgálati viszonya a tárgyévben a hat hónapot nem érte el. A külön juttatásra való jogosultság szempontjából a fizetés nélküli szabadság ideje sem vehető figyelembe.

A törvény 29. §-a egyértelművé teszi, hogy a jubileumi jutalmat a nyugdíjazásra tekintettel csak abban az esetben kell kifizetni, ha az ügyésznek az ügyészségi szolgálati viszonya is megszűnik.

Az ügyésznek a munkahelyen történő megfelelő megjelenése érdekében naptári évenként ruházati költségtérítés jár, amelynek a mértéke a legalacsonyabb ügyészi alapilletmény 25%-a. A ruházati költségtérítést június 30-ig kell kifizetni, s annak célja szerinti felhasználását az ügyész november 30-ig számlával köteles igazolni.

A törvény kötelezővé teszi az ügyész számára az étkezési hozzájárulás fizetését. Ennek mértéke legfeljebb a legalacsonyabb ügyészi alapilletmény két százaléka lehet. A törvény keretei között a hozzájárulás összegét a legfőbb ügyész határozza meg.

A törvény szerint az ügyész részére egyéb juttatások is adhatók.

A készpénzforgalom kímélése érdekében a javadalmazás és egyéb pénzbeli juttatások kifizetése - a törvényben meghatározott kivételekkel - bankszámlára átutalással, illetőleg postai úton történhet.

A 31. §-hoz

A törvény a szabadságra vonatkozó szabályokat a megváltozó előmeneteli rendszerhez igazítja.

A 32-37. §-hoz

Az ítélőtábláknak megfelelő szintű ügyészségi szervezeti egységek felállítása, valamint a megváltozó előmeneteli és javadalmazási rendszer a fegyelmi eljárásra vonatkozó szabályok módosítását, illetőleg kiegészítését igénylik.

A szóban elhangzott figyelmeztetés is sérelmes lehet az ügyész számára, mert hátrányos megítélését válthatja ki. Erre figyelemmel teszi lehetővé a törvény, hogy az ügyész a szóban elhangzott figyelmeztetés írásba foglalását kérhesse, amely ellen a fegyelmi büntetésre vonatkozó szabályok szerint élhet jogorvoslattal.

A törvény bővíti a kiszabható fegyelmi büntetések körét, s lehetővé teszi, hogy a fegyelmi eljárás alá vont ügyész ügyvédet is megbízhasson képviseletével.

A 38-39. §-hoz

A törvény szigorítja az ügyész kártérítési felelősségére vonatkozó szabályokat annyiban, hogy gondatlan károkozás esetén a kártérítés mértéke a személyi alapbér helyett az illetményhez igazodik.

Lehetővé teszi a törvény a jogvita kezdeményezését a mérlegelési jogkörbe tartozó döntés vagy annak elmulasztása miatt is, ha a munkáltatói jogkör gyakorlója a döntésének kialakítására irányadó szabályokat megsértette.

A 40. §-hoz

A kinevezés feltételeinek megváltozása szükségessé teszi a személyi nyilvántartásra vonatkozó rendelkezések kiegészítését.

A 41-43. §-hoz

Az ügyészi pályára való alapos felkészítés a fogalmazóként eltöltendő idő meghosszabbítását igényli.

Az ügyészségi titkár, fogalmazó és nyomozó ügyészi részjogosítványokat gyakorol. Ennek megfelelően jogállásukra az ügyészre vonatkozó szabályokat kell megfelelően alkalmazni a munkakörük által megkívánt eltérésekkel. Így az ügyészségi titkár, fogalmazó és nyomozó kirendelésére és végkielégítésére is az ügyészre vonatkozó szabályokat kell alkalmazni. Eltérés a kirendelés idejére járó napidíj és a végkielégítés összegében van.

A 44. §-hoz

A törvény az ügyészségi fogalmazó titkárrá, az ügyészségi titkár ügyésszé történő kinevezésének feltételeként írja elő, hogy a kinevezésüket megelőző minősítési eljárás alkalmasságukat állapítsa meg. Az ügyészségi nyomozó esetében a törvény rendelkezik arról, hogy minősítését milyen időközönként kell elkészíteni.

Az ügyészségi titkár, fogalmazó és nyomozó belföldi kiküldetésére az ügyészre vonatkozó szabályokat kell alkalmazni, napidíjuk összege azonban az ügyészekétől eltér.

Az ügyészségi titkár, fogalmazó és nyomozó illetménye a legalacsonyabb ügyészi alapilletményhez igazodik. Illetményük tehát követi az ügyészek javadalmazásának változását.

Az ügyészségi titkár alapilletményét szolgálati ideje alapján az I. fizetési osztály megfelelő fizetési fokozatába történő besorolással kell megállapítani. Az ügyészségi fogalmazó alapilletményét pedig a II. fizetési osztályba, ezen belül az egyetemi jogi végzettséget igazoló oklevél minősítésétől függően - a „rite” fokozat esetén az 1., a „cum laude” fokozat esetén a 2., a „summa cum laude” fokozat esetén a 3. - fizetési fokozatba besorolva kell megállapítani.

Az I. és II. fizetési osztály fizetési fokozatait és az azokhoz tartozó szorzószámokat a 3. számú melléklet tartalmazza.

Az ügyészségi nyomozó alapilletményét iskolai végzettségétől függően a III. vagy a IV. fizetési osztályba, ezen belül szolgálati ideje alapján a megfelelő fizetési fokozatba való besorolással kell megállapítani. A III. fizetési osztályba azt az ügyészségi nyomozót kell besorolni, aki szakirányú felsőfokú iskolai végzettséggel rendelkezik. A III. fizetési osztályba sorolható be kivételesen az a nyomozó is, aki nem szakirányú felsőfokú iskolai végzettséggel, de szakirányú felsőfokú szakképesítéssel rendelkezik. Az előbbiekben nem említett végzettségű nyomozó kizárólag a IV. fizetési osztályba sorolható. A IV. fizetési osztályba sorolt nyomozó esetében azonban a törvény honorálja a középfokúnál magasabb végzettséget azáltal, hogy alapilletményüket a legalacsonyabb ügyészi alapilletmény 15%-ával megnöveli.

A III. és IV. fizetési osztály fizetési fokozatait és az azokhoz tartozó szorzószámokat a 4. számú melléklet tartalmazza.

Az ügyészségi titkár és nyomozó besorolásának alapjául szolgáló szolgálati időt a kinevezés napjától kell számítani. Az ügyészségi titkár esetében részben vagy egészben szolgálati időként lehet figyelembe venni a kinevezése előtt jogi képesítéshez kötött munkakörben a jogi szakvizsga letételének napjától eltöltött időt, a III. fizetési osztályba sorolt ügyészségi nyomozó esetében a kinevezéséig a szakirányú felsőfokú végzettségének megfelelő munkakörben eltöltött időt, a IV. fizetési osztályba sorolt ügyészségi nyomozó esetében pedig az Üsztv. 96. § (1) bekezdésében felsorolt jogviszonyokban eltöltött időt. Kötelező beszámítani a szolgálati időbe az igazságügyi szolgálati jogviszonyban hasonló jellegű munkakörben eltöltött időt.

Ha a IV. fizetési osztályba sorolt ügyészségi nyomozó a III. fizetési osztályba kerül, alapilletménye nem csökkenhet.

A garantált előmenetel mellett a törvény lehetőséget ad arra, hogy a munkáltató az alapilletményben a munkavégzés színvonalát is kifejezésre juttathassa. Az ügyészségi titkár, fogalmazó és nyomozó alapilletményét a munkáltató legfeljebb 20%-kal megemelheti, vagy legfeljebb 20%-kal csökkentheti.

Az átlagon felüli színvonalú teljesítményt a munkáltató az ügyészségi fogalmazó magasabb fizetési fokozatba sorolásával, az ügyészségi titkár és nyomozó esetében pedig soron kívüli magasabb fizetési fokozatba sorolásával is elismerheti. Az ügyészségi nyomozónál további elismerési lehetőség a „főtanácsos”, illetőleg a „tanácsos” cím adományozása, amellyel a legalacsonyabb ügyészi alapilletmény 15, illetőleg 10%-ának megfelelő összegű pótlék jár.

Az ügyészségi titkárt, fogalmazót és nyomozót évente egy havi alapilletményének és rendszeres pótlékának megfelelő összegű külön juttatás és a legalacsonyabb ügyészi alapilletmény 20-25%-ának megfelelő összegű ruházati költségtérítés illeti meg.

A törvény az ügyészségi titkár és nyomozó alapszabadságát az az ügyész alapszabadságához igazítva állapítja meg. A fogalmazó alapszabadságára vonatkozó szabályok annyiban változnak, hogy a magasabb fizetési fokozatba előresorolás egy munkanap többletszabadsággal jár.

Az ügyészségi titkár, fogalmazó és nyomozó fegyelmi felelősségére az ügyészre vonatkozó szabályokat kell alkalmazni. Az ügyészségi nyomozó azonban az ügyésztől eltérően nem csak magasabb fizetési fokozatba, hanem magasabb fizetési osztályba is besorolható. Erre tekintettel a törvény a fegyelmi büntetés hatálya alatt álló nyomozó esetében kizárja a magasabb fizetési osztályba való besorolását.

A törvény meghatározza, hogy az ügyész ügyészségi szolgálati viszonyára vonatkozó szabályok közül melyek nem alkalmazhatók az ügyészségi titkár, fogalmazó és nyomozó esetében.

A 45-50. §-hoz

A törvény a tisztviselő, az ügykezelő és a fizikai alkalmazott esetében a kinevezést határozott időre szólóan engedi meg, ha a munkakör betöltéséhez szükséges képesítés megszerzésére halasztást kaptak.

A tisztviselő, az ügykezelő és a fizikai alkalmazott kirendelésére az ügyészre vonatkozó szabályokat kell alkalmazni. Eltérés a kirendelés idejére járó napidíj összegében van.

Az ügyészi szervezet pártatlanságának megőrzése a tisztviselő, az ügykezelő és a fizikai alkalmazott esetében is szükségessé teszi az összeférhetetlenségi szabályok szigorítását. Pártnak továbbra is lehetnek tagjai, de pártbeli tisztséget nem viselhetnek, párt nevében vagy érdekében - az országgyűlési és az önkormányzati választásokon való részvételt kivéve - közszereplést nem vállalhatnak. Olyan kereső foglalkozást is folytathatnak, amely az ügyész, az ügyészségi titkár, fogalmazó és nyomozó esetében tiltott, továbbá gazdasági társaságban személyes közreműködési kötelezettséggel járó tagsági viszonyt is létesíthetnek, de csak abban az esetben, ha ahhoz a munkáltatói jogkör gyakorlója előzetesen hozzájárult.

A törvény meghatározza, hogy a vezetői tisztséget betöltő tisztviselőt milyen időközönként kell minősíteni, és minősítési kötelezettséget ír elő a nem vezető beosztású tisztviselő, továbbá az ügykezelő és a fizikai alkalmazott esetében is, ha alkalmatlanságukra utaló körülmény merült fel.

A törvény a tisztviselő túlmunkájának ellenértékeként azzal azonos időtartamú szabadidőt állapít meg, az ügykezelő túlmunka végzésére pedig a Munka Törvénykönyve szabályainak az alkalmazását rendeli el.

Az 51-52. §-hoz

A tisztviselő, az ügykezelő és a fizikai alkalmazott belföldi kiküldetésére az ügyészre vonatkozó szabályokat kell alkalmazni, napidíjuk összege azonban az ügyészekétől eltér.

A tisztviselő, az ügykezelő és a fizikai alkalmazott illetménye is a legalacsonyabb ügyészi alapilletményhez igazodik.

A tisztviselő alapilletményét iskolai végzettségétől függően a III. vagy a IV. fizetési osztályba, ezen belül szolgálati ideje alapján a megfelelő fizetési fokozatba történő besorolással kell megállapítani. A III. fizetési osztályba azt a tisztviselőt kell besorolni, aki szakirányú felsőfokú iskolai végzettséggel rendelkezik. A III. fizetési osztályba sorolható be kivételesen az a tisztviselő is, aki nem szakirányú felsőfokú iskolai végzettséggel, de szakirányú felsőfokú szakképesítéssel rendelkezik. Az előbbiekben nem említett végzettségű tisztviselő kizárólag a IV. fizetési osztályba sorolható. A IV. fizetési osztályba sorolt tisztviselő esetében azonban a törvény honorálja a középfokúnál magasabb végzettséget azáltal, hogy alapilletményüket a legalacsonyabb ügyészi alapilletmény 15%-ával növeli meg.

Az ügykezelő alapilletményét szolgálati ideje alapján az V. fizetési osztály megfelelő fizetési fokozatába való besorolással kell megállapítani.

A III., a IV. és az V. fizetési osztály fizetési fokozatait és az azokhoz tartozó szorzószámokat a 4. számú melléklet tartalmazza.

A fizikai alkalmazottat munkaköre és iskolai végzettsége alapján a VI. fizetési osztály megfelelő fizetési csoportjába kell besorolni. Alapilletményüket az egyes fizetési csoportokra meghatározott keretek között a munkavégzés színvonala és a szolgálati idő alapján kell megállapítani.

A VI. fizetési osztály fizetési csoportjait és az azokhoz tartozó szorzószámokat az 5. számú melléklet tartalmazza.

A tisztviselő és az ügykezelő besorolásának alapjául szolgáló szolgálati időt a kinevezés napjától kell számítani. A III. fizetési osztályba sorolt tisztviselő esetében részben vagy egészben szolgálati időként lehet figyelembe venni a kinevezéséig a szakirányú felsőfokú végzettségének megfelelő munkakörben eltöltött időt, a IV. fizetési osztályba sorolt tisztviselő, valamint ügykezelő esetében pedig az Üsztv. 96. § (1) bekezdésében felsorolt jogviszonyokban eltöltött időt. Kötelező beszámítani a szolgálati időbe az igazságügyi szolgálati jogviszonyban hasonló jellegű munkakörben eltöltött időt.

Ha a tisztviselő vagy az ügykezelő a III., illetőleg a IV. fizetési osztályba kerül, alapilletménye nem csökkenhet.

A törvény a garantált előmenetel mellett lehetőséget ad arra, hogy a munkáltató a munkavégzés színvonalát az alapilletményben is kifejezésre juttathassa. A tisztviselő, az ügykezelő és a fizikai alkalmazott alapilletményét a munkáltató legfeljebb 20%-kal megemelheti, vagy legfeljebb 20%-kal csökkentheti.

Az átlagon felüli színvonalú munkavégzést a munkáltató a tisztviselő és az ügykezelő soron kívüli magasabb fizetési fokozatba sorolásával is elismerheti. A tisztviselő esetében további elismerési lehetőség a „főtanácsos”, illetőleg a „tanácsos” cím adományozása, amellyel a legalacsonyabb ügyészi alapilletmény 15, illetőleg 10%-ának megfelelő összegű pótlék jár.

A beosztási pótlékot a Legfőbb Ügyészségen az ügyészi szervezet központi feladatainak ellátása, az Országos Kriminológiai és Kriminalisztikai Intézet esetében a büntetőjogi tevékenység tudományos megalapozása indokolja, a vezetői pótlék pedig a vezető tisztséggel járó többletfelelősség elismerésére szolgál. A beosztási pótlék mértéke a legalacsonyabb ügyészi alapilletmény 5-15%-a, a vezetői pótléké 5-60%-a. A vezetői pótlékokat a 6. számú melléklet tartalmazza.

A tisztviselőt, az ügykezelőt és a fizikai alkalmazottat évente egy havi alapilletményének és rendszeres pótlékának megfelelő összegű külön juttatás és a legalacsonyabb ügyészi alapilletmény 20-25%-ának megfelelő összegű ruházati költségtérítés illeti meg.

Az 53-56. §-hoz

A törvény a tisztviselő, az ügykezelő és a fizikai alkalmazott szabadságára vonatkozó szabályokat az azonos munkakört betöltő igazságügyi alkalmazottakéhoz igazítja.

A tisztviselő, az ügykezelő és a fizikai alkalmazott fegyelmi felelősségére az ügyészre vonatkozó szabályokat kell az Üsztv-ben meghatározott eltérésekkel alkalmazni. A tisztviselő, az ügykezelő és a fizikai alkalmazott azonban az ügyésztől eltérően nem csak magasabb fizetési fokozatba, hanem magasabb fizetési osztályba, illetőleg fizetési csoportba is besorolható. Erre tekintettel a törvény a fegyelmi büntetés hatálya alatt álló tisztviselő, ügykezelő és fizikai alkalmazott esetében megtiltja a magasabb fizetési osztályba, illetőleg fizetési csoportba besorolást.

A törvény meghatározza, hogy az ügyész ügyészségi szolgálati viszonyára vonatkozó szabályok közül melyek azok, amelyeket a tisztviselő, az ügykezelő és a fizikai alkalmazott esetében is alkalmazni kell.

Az 57-64. §-hoz

A törvény a katonai ügyészi szervezetre és az ott szolgálatot teljesítő ügyészségi alkalmazottakra vonatkozó sajátos szabályokat a Katonai Fellebbviteli Ügyészség felállításához és a megváltozó előmenetelhez igazítja.

A törvény rendelkezik a legfőbb ügyész és a legfőbb ügyész helyettes részére az igazolvány kiállításáról, s ügyészségi szolgálati viszonyuk megszűnését követően a korábbi tisztségükre utaló elnevezés használatáról.

A törvény - meghatározott kivételekkel, a megváltozó javadalmazás miatt - korlátozza az ügyészségi szolgálati viszonyba beszámítható időt, így például a külön juttatásra, a ruházati költségtérítésre való jogosultság szempontjából kizárólag a Magyar Köztársaság ügyészségénél szolgálati viszonyban töltött időt engedi figyelembe venni.

-----STARTING---POINT---VEGE---

A 65-74. §-hoz

A törvény az előmenetelre és javadalmazásra vonatkozó, továbbá az azokhoz kapcsoló rendelkezései kivételével 1997. október 1. napjával lép hatályba.

A törvény átmeneti rendelkezései szabályozzák az újonnan felállítandó ügyészségi testületek megválasztását.

A kinevezés többletkövetelményei, a minősítés és az összeférhetetlenség megváltozó szabályai, az új javadalmazás, az alapszabadság mértékének módosítása átmeneti rendelkezések beiktatását igénylik a törvény hatályba lépése előtt ügyészségi szolgálati viszonyban álló ügyészségi alkalmazottak esetében.

A törvény megszünteti a köztisztviselők jogállásáról szóló 1992. évi XXIII. törvény, a közalkalmazottak jogállásáról szóló 1992. évi XXXIII. törvény és az Üsztv. közötti ellentmondó szabályozást.