2013. évi CCII. törvény indokolása

a szociális igazgatásról és szociális ellátásokról szóló 1993. évi III. törvény, valamint a szabálysértési eljárásokkal összefüggő egyes törvények módosításáról

-----STARTING---POINT---ALTALANOS--- 

A szociális igazgatásról és szociális ellátásokról szóló 1993. évi III. törvény (a továbbiakban Szoc.tv.) módosítása hazánk egyik migrációs problémájára ad megoldást. A tél közeledtével különösen fontos, hogy az ország területén tartózkodó és idegenrendészeti menekültügyi eljárást követően az őrzött szálláshelyekről, közösségi szállásról vagy befogadó állomásról elbocsátott külföldiek se legyenek kénytelenek közterületen vagy nem lakás céljára szolgáló helyiségben tölteni az éjszakát.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény (a továbbiakban: Szabs. tv.), illetve az ezzel összefüggő törvények módosítása részben a téves joggyakorlatot kívánja korrigálni, részben különös illetékességi szabályokat állapít meg.

-----STARTING---POINT---RESZLETES---

Az 1-4. §-hoz

A szociális igazgatásról és szociális ellátásokról szóló törvény módosítása az alapvetően humanitárius célt szolgálja azzal, hogy lehetővé teszi az éjjeli menedékhelyek és hajléktalan szállók igénybevételének alapszolgáltatásait illetően térítésmentes igénybevételét.

Az 5. §-hoz

A Szabs. tv. 206/C. §-a szerint aki az egységes európai segélyhívó számot, illetve a nemzeti segélyhívó számot annak rendeltetésétől eltérő célból, szándékosan felhívja, szabálysértést követ el. A szabálysértési hatóságként eljáró rendőrség adatkezelési felhatalmazását a Rendőrségről szóló 1994. évi XXXIV. törvény 42/A. §-a megteremtette, ugyanakkor az elmúlt hónapok jogalkalmazási tapasztalatai azt mutatják, hogy a rendőrség adatigényléseinek a szolgáltatók nem tesznek maradéktalanul eleget. A téves joggyakorlat és jogértelmezés kialakulásának megakadályozása, valamint a szabálysértés hatékony felderíthetősége érdekében indokolt az adatkezelési felhatalmazás Eht.-ban történő megjelenítése.

A 6-11. §-hoz

Elsődleges illetékességi oknak minősül az eljárás alá vont személy lakóhelye. Ha a szabálysértési eljárás gyorsabb, eredményesebb lefolytatása indokolja, a járási hivatal illetékességét megalapozhatja az eljárás alá vont személy tartózkodási helye, munkahelye, az elkövetés helye, valamint a felderítés helye is.

Annak érdekében, hogy a járási hivatalok gazdaságosan és gördülékenyen láthassák el tevékenységeiket, a hivatalokra hámló ügyteher alakulásának figyelembe vételével az illetékességi szabályok módosítása indokolt. Az egyes járási hivatalok tehermentesítése érdekében, vagy a koncentrált ügyintézés előnyeinek kihasználása érdekében ezért eljárási központok kialakítása is lehetővé válna. A szabályozás a hatályos szabálysértési törvény 42/A. §-ában rögzített, a járásbíróságok kijelölésen alapuló illetékességi szabálynak megfelelően ad lehetőséget az eltérő illetékességi szabályok megteremtésére.

A szabálysértési eljárásban indokolt annak fenntartása, hogy azok az elkövetők, akik a terhükre kiszabott bírságot önkéntesen közérdekű munkával kívánják megváltani kötelesek a foglalkoztathatósági szakvélemény költségeit viselni. Ugyanakkor a bíróság, vagy szabálysértési hatóság által önállóan, büntetésként kiszabott közérdekű munka esetében indokolt a bűncselekmény miatt kiszabott közérdekű munkával kapcsolatos költségviselési szabályok alkalmazásának bevezetése a szabálysértési eljárásban is. A módosítás eredményeképpen a jövőben a büntetésként kiszabott közérdekű munka végzéséhez beszerzett foglalkoztathatósági szakvélemény költségét az állam viseli.

A gyakorlatban előfordul, hogy a kiszabott közérdekű munka teljesítése nem kezdhető meg, mert nincs az elkövető számára alkalmas kijelölhető munkahely. Ebben az esetben az állami foglalkoztatási szerv ismételt megjelenésre kötelezi az elkövetőt.

Amennyiben a megjelölt időpontban az elkövető nem jelentkezik, úgy akadályozza a közérdekű munka végrehajtásának megkezdését. A Szabs. tv. végrehajtási rendelete [22/2012. (IV. 13.) BM rendelet] ilyen esetekre az állami foglalkoztatási szerv kötelességeként előírja, hogy az elkövető távolmaradásáról értesítse a szabálysértési hatóságot. E kötelezettséget azonban indokolt törvényi szinten is előírni, hogy ezáltal a szabálysértési hatóság a közérdekű munka szabálysértési elzárásra átváltoztatását kezdeményezze, mivel a meg nem jelenés lényegében a közérdekű munka alóli kibúvással egyenértékű.

A 12. §-hoz

A § elfogadott normaszöveg hatályba nem lépéséről rendelkezik.

-----STARTING---POINT---VEGE---

A 13. §-hoz

A hatályba léptető rendelkezéseket tartalmazza.