2001. évi CII. törvény indokolása

egyes közhatalmi feladatokat ellátó, valamint közvagyonnal gazdálkodó tisztségeket betöltő személyek összeférhetetlenségéről és vagyonnyilatkozat-tételi kötelezettségéről

-----STARTING---POINT---ALTALANOS--- 

Alapvető jogállami követelmény, hogy a közmegbízatást teljesítők feladataik ellátása során fokozott elvárásoknak feleljenek meg. A közhatalmi és más közfeladatok ellátásában, különösen a közpénzekről való döntéshozatalban felelősséget viselő személyekre olyan, törvényben meghatározott követelményrendszernek kell vonatkoznia, amely biztosítja a közbizalom érvényesülését. A közérdek megvalósításában közreműködő személyekre olyan szabályozást kell kialakítani, amely lehetővé teszi annak intézményes kizárását, hogy a magánérdek bármilyen módon befolyásolhassa a közfeladat ellátását. Egyúttal biztosítani kell a befolyásmentesség ellenőrizhetőségét és a közfeladat ellátásának nyilvánosságát, amelynek egyik alapvető eszköze az említettek vagyoni helyzetének átláthatósága.

A közhatalmi tevékenység ellátása és a közvagyonnal való gazdálkodás körében az összeférhetetlenségi szabályok és vagyonnyilatkozat-tételi kötelezettség egymással szorosan összefüggő kérdés, ami az egyidejű rendezés igényét veti fel.

Az előzőekben kifejtett elvek érvényesülése érdekében a Kormány megvizsgálta, hogy jelenleg milyen az összeférhetetlenség és a vagyonnyilatkozat kérdésének szabályozása a magyar jogrendszerben az egyes közhatalmi feladatokat ellátó, illetve közvagyonnal gazdálkodó tisztségeket betöltőknél. A vizsgálat kiterjedt arra is, hogy mely területen és milyen új szabályozás kialakítására van szükség a befolyásmentesség és az átláthatóság fokozottabb érvényesítése érdekében. A felülvizsgálat eredményeként a szükséges törvények módosítását tartalmazza a törvény.

-----STARTING---POINT---RESZLETES---

Az 1. §-hoz

Nincs a kiemelkedő közjogi tisztséget betöltő köztársasági elnöknek vagyonnyilatkozat-tételi kötelezettsége. Ennek előírása mindenképpen indokolt, tekintettel arra, hogy a többi közjogi méltóság tesz vagy fog tenni vagyonnyilatkozatot. A köztársasági elnök vagyonnyilatkozat-tételére az országgyűlési képviselőkre vonatkozó szabályokat javasolja alkalmazni a törvény, azzal az eltéréssel, hogy a köztársasági elnök nem évente, hanem ötéves megbízatási ideje alatt háromszor (a megbízatás megkezdéskor, megszűnésekor, illetőleg a megbízatás félidejében) köteles vagyonnyilatkozatot tenni.

E kötelezettség elmulasztása vagy nem megfelelő teljesítése az Alkotmány 31. § (4) bekezdése alapján hivatalvesztést vonhat maga után. A köztársasági elnök vagyonnyilatkozat-tételi kötelezettségére vonatkozó rendelkezést a köztársasági elnök, a miniszterelnök, az Országgyűlés elnöke, az Alkotmánybíróság elnöke és a Legfelsőbb Bíróság elnöke tiszteletdíjáról és juttatásairól szóló 2000. évi XXXIX. törvénybe indokolt beépíteni, tekintettel arra, hogy a köztársasági elnökre vonatkozó szabályokat csak e törvény, illetve az Alkotmány tartalmaz.

A 2. §-hoz

Az alkotmánybírákra vonatkozó összeférhetetlenségi szabályok hatályos törvényi szabályozása csak részleges, mert csak az ún. közjogi összeférhetetlenséget rendezi, a gazdasági összeférhetetlenséget nem. A törvény a hatályos szabályozást módosítva megállapítja a gazdasági összeférhetetlenségre vonatkozó szabályokat, valamint az alkotmánybírák vagyonnyilatkozat-tételi kötelezettségét.

Az alkotmánybírák vagyonnyilatkozat-tételére a köztisztviselőkre vonatkozó szabályokat alkalmazza a törvény, hasonlóan az ügyészekhez és a bírákhoz, azzal, hogy az alkotmánybírák megválasztásukat követő 30 napon belül, majd háromévente kötelesek vagyonnyilatkozatot tenni, és ezt az Alkotmánybíróság teljes ülése ellenőrzi, figyelemmel arra, hogy a teljes ülés jogosult az alkotmánybírót kizárni a testületből.

A 3. §-hoz

Az országgyűlési biztosok vagyonnyilatkozat-tételi kötelezettségével kapcsolatban hatályos szabályozás nincs, e tisztségek kiemelkedő közjogi jelentősége azonban megalapozza a vagyonnyilatkozat-tételi kötelezettség bevezetését. Az országgyűlési biztosok vagyonnyilatkozat-tételi kötelezettségére - tekintve, hogy a biztosok kizárólag az Országgyűlésnek felelős megbízottként fejtik ki tevékenységüket - az országgyűlési képviselőkre vonatkozó szabályokat indokolt alkalmazni, azzal, hogy a biztosok háromévente tesznek vagyonnyilatkozatot, és ez az azonosító adatok kivételével nyilvános.

A 4-5. §-hoz

Sem a polgármestereknek, sem az önkormányzati képviselőknek nincs vagyonnyilatkozat-tételi kötelezettségük. A közélet tisztaságának, átláthatóságának elősegítése érdekében a vagyonnyilatkozat-tételi kötelezettség előírása e kiemelkedő fontosságú közmegbízatásokat betöltők esetében is elengedhetetlen. A vagyonnyilatkozat adattartalmát és az eljárási szabályokat az országgyűlési képviselőkre vonatkozó szabályozás elvei alapján indokolt meghatározni. A vagyonnyilatkozat-tételi kötelezettségre vonatkozó szabályokat a 2000. évi XCVI. törvény hatályba lépésével egyidejűleg indokolt hatályba léptetni, azaz a következő önkormányzati választásokat követően.

A 6. §-hoz

A közjegyzők összeférhetetlenségi szabályait a közjegyzőkről szóló 1991. évi XLI. törvény rendezi, vagyonnyilatkozat-tételi kötelezettségük nincs. Ennek előírása esetükben is indokolt, tekintettel arra, hogy a közjegyzők az állam nevében eljárva a társadalom működése szempontjából nélkülözhetetlen közhatalmi feladatokat látnak el, és működésük alapvető követelménye a feltétlen közbizalom. A közjegyzők vagyonnyilatkozat-tételére a köztisztviselőkre vonatkozó szabályokat indokolt alkalmazni, azzal, hogy háromévente kell vagyonnyilatkozatot tenniük, és vagyonnyilatkozatukat a területi kamara elnöksége ellenőrzi.

A 7. §-hoz

A közalkalmazottak foglalkoztatására vonatkozó szabályokat a közalkalmazottak jogállásáról szóló 1992. évi XXXIII. törvény tartalmazza. Nincs a közalkalmazottak tekintetében általános összeférhetetlenségi szabály. A közalkalmazotti jogviszony létesítésekor az adott munkakör betöltésének speciális szabályait a miniszter határozhatja meg a törvény felhatalmazása alapján, illetve a közalkalmazottat foglalkoztató szerv létrehozásáról szóló jogszabály tartalmazhat összeférhetetlenségi szabályokat. E rendszeren nem indokolt változtatni.

Nincs a közalkalmazottaknak vagyonnyilatkozat-tételi kötelezettségük sem, s azt továbbra sem indokolt általános jelleggel, minden közalkalmazottra nézve előírni. Célszerű azonban - az ágazati sajátosságokhoz igazodó, kellően rugalmas szabályozás érdekében - a minisztereknek lehetővé tenni, hogy meghatározzák azokat a munkaköröket, ahol vagyonnyilatkozatot kell tenni, figyelemmel a közvagyonnal való gazdálkodás körében gyakorolt jogaikra. A vagyonnyilatkozat adattartalmát és az eljárási szabályokat a köztisztviselőkre vonatkozó szabályokhoz indokolt igazítani.

A 8. §-hoz

A Magyar Nemzeti Bank elnökének és alelnökeinek összeférhetetlenségi szabályozását a Magyar Nemzeti Bankról szóló törvény tartalmazza. E tisztségeket betöltőknek nincs vagyonnyilatkozat-tételi kötelezettsége, amelynek előírása - a monetáris tanács tagjaival együtt - indokolt, tekintettel a Nemzeti Bank által betöltött központi szerepre az ország pénzügyi-gazdasági működése szempontjából.

Az MNB vezetői a köztisztviselőkre vonatkozó szabályok szerint tesznek vagyonnyilatkozatot, amelyet a bank alkotmányos jogállására tekintettel az Országgyűlés mentelmi és összeférhetetlenségi ügyekkel foglalkozó bizottsága tart nyilván és ellenőriz.

Ugyancsak indokolt, hogy a Nemzeti Bank alkalmazottai is tegyenek vagyonnyilatkozatot a köztisztviselőkre vonatkozó szabályok szerint azzal, hogy a vagyonnyilatkozatukat az MNB elnöke tartaná nyilván és ellenőrizné.

A 9. §-hoz

Az Állami Számvevőszék elnökének és elnök-helyetteseinek összeférhetetlensége megfelelően szabályozott, sem nekik, sem a számvevőknek nincs azonban vagyonnyilatkozat-tételi kötelezettségük. Ennek előírása indokolt, tekintettel az Állami Számvevőszék szerepére a közvagyon felhasználásának ellenőrzésében. Emellett az Állami Számvevőszék köztisztviselői a Ktv. módosítás alapján vagyonnyilatkozat-tételre kötelezettek, amit már csak ennél fogva is indokolt kiterjeszteni az ÁSZ vezetőire is.

Az ÁSZ elnöke és elnökhelyettesei az országgyűlési képviselőkre vonatkozó szabályok szerint tennének vagyonnyilatkozatot, az ÁSZ vezetői és számvevői pedig a köztisztviselőkre vonatkozó szabályok szerint, azzal, hogy vagyonnyilatkozatukat az ÁSZ elnöke tartaná nyilván és ellenőrizné.

A 12. §-hoz

A Gazdasági Versenyhivatal elnökének, elnökhelyetteseinek, a Versenytanács tagjainak, valamint a vizsgálóknak az összeférhetetlensége megfelelően szabályozott. A Versenyhivatal köztisztviselőire a Ktv. szabályai vonatkoznak, így az ő vagyonnyilatkozat-tételi kötelezettségük rendezett. A szabályozás e tekintetben azáltal tehető teljes körűvé, ha a felsorolt vezetők és versenytanácsi tagok, illetve vizsgálók vagyonnyilatkozat-tételi kötelezettsége is előírásra kerül. Ez utóbbi körben is a Ktv. szabályait kell alkalmazni.

A 13-14. §-hoz

A közalapítványok és a köztestületek vezetőinek, továbbá a közbeszerzési biztosoknak vagyonnyilatkozat-tételi kötelezettségét jelenleg nem rendezi jogszabály. Az említettek a közvagyonnal való gazdálkodás szempontjából kiemelt feladatokat, illetve a köztestületek állami és más közfeladatokat látnak el. E tisztségek betöltőinek összeférhetetlenségi szabályait a vonatkozó törvények tartalmazzák. Az említettek vagyonnyilatkozat-tételére a köztisztviselőkre vonatkozó szabályokat indokolt megfelelően alkalmazni.

A 15. §-hoz

Az állami, önkormányzati támogatások döntés-előkészítésében javaslattételi jogkörrel részt vevő - a köztisztviselők jogállásáról szóló 1992. évi XXIII. törvény hatálya alá nem tartozó - személyek esetében is indokolt a vagyonnyilatkozat-tételi kötelezettség bevezetése. E körbe tartoznak pl. az egyes elkülönített állami pénzalapok, illetve fejezeti előirányzatok döntés-előkészítésére, a támogatási döntésre javaslattételi jogosultsággal rendelkező, jogszabályban meghatározott bizottságok tagjai, közalapítványokból pénzeszközátadásról dönteni jogosult tisztségviselők, a támogatások felhasználásával való elszámoltatással megbízott külső szervezetek (az. ún. közreműködő szervezetek) ügyintézői, illetve szakértői.

A költségvetési és egyéb pénzeszközökkel, az állami és önkormányzati vagyonnal való gazdálkodás tekintetében döntési jogosultsággal rendelkező, illetőleg a pénzeszközök felhasználására, valamint a gazdálkodás ellenőrzésére jogosult említett személyek a törvény szerint a köztisztviselőkhöz hasonlóan kétévente tesznek vagyonnyilatkozatot, illetve adnak számot az előző vagyonnyilatkozatban foglaltakhoz képest bekövetkezett vagyongyarapodásról és annak okáról. A nyilatkozattételi kötelezettség akkor is fennáll, ha az említett megbízatás időtartama kevesebb, mint két év.

Az említett személyi kör vagyonnyilatkozat-tételi kötelezettségének szabályozását az államháztartásról szóló 1992. évi XXXVIII. törvény módosításával célszerű rendezni.

-----STARTING---POINT---VEGE---