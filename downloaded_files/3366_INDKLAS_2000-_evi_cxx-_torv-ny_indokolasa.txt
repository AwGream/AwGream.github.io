2000. évi CXX. törvény indokolása

az Országos Rádió és Televízió Testület 1999. évi költségvetésének végrehajtásáról

-----STARTING---POINT---ALTALANOS---

ÁLTALÁNOS INDOKOLÁS

Az Országos Rádió és Televízió Testület - a rádiózásról és televíziózásról szóló 1996. évi I. törvény (továbbiakban: Rtv.) 32. § (1) bekezdésében foglaltaknak megfelelően „az Országgyűlés felügyelete alatt álló, önálló jogi személy, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik, ideértve, hogy számláit a Magyar Államkincstár vezeti. Az Országgyűlés az Rtv. 32. § (1) bekezdésben leírt eljárás szerint előterjesztett önálló törvényben - zárszámadási törvény elfogadásával dönt az (1) bekezdésben meghatározott önálló törvény végrehajtásáról, ideértve a 77. § (6) bekezdése szerinti mellékletet is. A törvényjavaslatot az Országgyűlés költségvetési ügyekben illetékes bizottsága - a Testület május 31-ig megküldött javaslata, ennek hiányában a bizottság által felkért szakértő(k) szakértői véleménye alapján - nyújtja be az Országgyűlésnek.” Az ORTT ezen törvényi kötelezettségének eleget tett. A Költségvetési és pénzügyi bizottság ORTT költségvetését előkészítő albizottsága - szakértő bevonásával - a benyújtott javaslatot megvizsgálta, majd mindezek figyelembe vételével elkészítette az ORTT. 1999. évi költségvetésének végrehajtásáról szóló törvényjavaslatát, amelyet a Költségvetési bizottság megtárgyalt, és azt benyújtotta az Országgyűlésnek. (Ez a törvényjavaslat nem tartalmazza mellékletként a Műsorszolgáltatási Alap költségvetésének végrehajtásáról szóló beszámolót, mivel a Testület 1999. évi költségvetési törvényében az akkori törvényi előírások szerint ennek még nem kellett szerepelnie. A Költségvetési bizottságnak természetesen ez is a rendelkezésére áll, és azt a képviselők számára hozzáférhetővé teszi.)

A bevételek alakulása

Az 1998. évi XCII. törvény 2. számú mellékletében 548 millió forintban került meghatározásra az ORTT 1999. évi törvény szerinti bevétele, összhangban az 1996. évi I. törvény 84. § (2) és (3) bekezdésében foglaltakkal. A Testület általános működési és felhalmozási kiadásainak forrásaként a Műsorszolgáltatási Alap 1999-ben a befolyt üzemben tartási díj, valamint egyéb bevételei terhére összesen 548 millió forint támogatást utalt át az ORTT Magyar Államkincstárnál vezetett elszámolási számlájára.

Az 1999. évi gazdálkodás során működési és felhalmozási bevételként összesen 8,834 millió forint realizálódott, melyből 2,884 millió forint felhalmozási bevétel eszközök értékesítésével kapcsolatos.

Mindezek alapján került be az 1999. évi költségvetés mérlegébe a működési és felhalmozási bevételek 8,834 millió forintos módosított előirányzata.

Az 1999.évi bevételeket - pénzforgalom nélküli bevételként növeli - az 1999.évi XCIV. törvénnyel jóváhagyott 1998.évi 27,322 millió forint összegű pénzmaradvány.

Összességében tehát az Országos Rádió és Televízió Testület 1999. évi törvény szerinti és működési pénzforgalmi bevétele 556,834 millió forint, a pénzforgalom nélküli bevétel 27,322 millió forint.

Mindezek alapján az összes bevétel 584,156 millió forint.

A kiadások alakulása

Az 1999. évi költségvetésről szóló 1998. évi XCII. 1. számú mellékletében az 548 millió forint kiadási főösszegen belül a személyi juttatások 285,530 MFt, a munkaadókat terhelő járulékok 106,740 MFt, és a dologi kiadások155,730 MFt összegben kerültek meghatározásra. A költségvetés felhalmozási kiadásokra vonatkozó előirányzatot nem tartalmazott.

Az 1999. évi költségvetésről szóló törvény 4. § (3) bekezdésében az Országgyűlés a főbb kiadási előirányzatok közötti átcsoportosításra hatalmazta fel az Országos Rádió és Televízió Testületet.

Az előirányzat módosítások a személyi juttatásokat, a munkaadókat terhelő járulékokat valamint a dologi kiadásokat, illetve a felhalmozási kiadásokat érintették. A saját hatáskörben végrehajtott, főösszegen belüli előirányzat módosításokon kívül lehetőség nyílt a tárgyévi működési bevételek terhére, illetve az 1998. évi jóváhagyott pénzmaradvány 1999. évi felhasználásával is növelni a kiadási előirányzatot. A felhalmozási kiadások előirányzatának tervezésére lényegében a realizált működési és felhalmozási bevételek biztosították a fedezetet.

Az 1998. évi 27,322 MFt pénzmaradványt az Országos Rádió és Televízió Testület 1998. évi költségvetésének végrehajtásáról szóló 1999. évi XCIV. törvény 4. § (1) bekezdése hagyta jóvá, azzal, hogy a pénzmaradvány összege az 1998.évi kötelezettségvállalások 1999. évre áthúzódó pénzügyi teljesítésének fedezetére használható fel.

A konkrét tényadatok alapján a működési kiadások közül a személyi juttatások és a munkaadókat terhelő járulékok összes kiadása 398,638 MFt, a dologi kiadás pedig 149,063 MFt.

Az összes felhalmozási kiadás 8,581 MFt, amelyen belül 5,541 MFt az eszközberuházás, és 3,040 Mft a köztisztviselők részére nyújtott visszatérítendő lakásépítési támogatás.

Összességében a kiadások összege 556,282 MFt.

A kiemelt előirányzatok 1999. évi teljesítése összhangban van a módosított előirányzatokkal.

Az összes kiadás módosított előirányzathoz viszonyított teljesítése 95 %-os.

A pénzmaradvány megállapítása

Az ORTT pénzeszközeinek 1999. december 31-i záróállománya 114,740 millió forint.

A pénzeszközök állományából kiindulva a pénzmaradvány összegét az alábbi tételek növelik.

A költségvetési aktív kiegyenlítő elszámolások - a munkavállalóknak kiadott előlegek - záróegyenlege 1,412 millió forint.

A passzív függő elszámolások záróegyenlege, - mely az 1999. december havi hóközi kifizetésű személyi juttatások nettó összege - 1,336 millió forint.

A pénzmaradvány összegét csökkenti a passzív átfutó elszámolások záróegyenlege 89,614 millió forint, melyből a Műsorszolgáltatási Alap által 1999. december végén átutalt, az ORTT 2000.évi, január havi működési kiadásainak forrása 88,299 millió forint.

Mindezek alapján az ORTT 1999.évi pénzmaradványa 27,874 millió forint.

A pénzmaradványt az alábbi 1999.évi kötelezettségvállalások - melyek pénzügyi teljesítése 2000.évben esedékes - terhelik.

Az 1999.decemberi teljesítésű szállítói szolgáltatások leszámlázott összege 6,712 millió forint.

Az 1999. decemberében kifizetett jutalomból levont személyi jövedelemadó előleg, valamint a jutalomhoz kapcsolódó munkaadókat terhelő járulékok összege 9,581 millió forint.

A pénzmaradvány kötelezettségvállalással nem terhelt része összesen 11.581 millió forint, melyet az ORTT 2000-ben felhalmozási kiadások fedezetére kíván felhasználni.

Ezek a felhalmozási kiadások a törvényi kötelezettségek végrehajtásának mennyiségi és minőségi javítását biztosítják. A felhalmozási kiadásokra elsősorban a Műsorfigyelő és Elemző Szolgálat országos hálózatának kiépítéséhez szükséges eszközök beszerzése miatt van szükség.

Ugyancsak szükség van az elmúlt évek során amortizálódott, de fedezet hiányában nem pótolt eszközök cseréjére is.

-----STARTING---POINT---RESZLETES---

-----STARTING---POINT---VEGE---