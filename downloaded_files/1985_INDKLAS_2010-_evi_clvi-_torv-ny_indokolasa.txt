2010. évi CLVI. törvény indokolása

a Magyar Köztársaság Kormánya és a Moldovai Köztársaság Kormánya között a Magyar Köztársaság, illetve a Moldovai Köztársaság területén jogellenesen tartózkodó személyek átadásáról és átvételéről szóló, Budapesten, 1997. június 4-én aláírt Megállapodás kihirdetéséről szóló 2000. évi XXIV. törvény hatályon kívül helyezéséről

-----STARTING---POINT---ALTALANOS---

Általános indokolás

Az Európai Közösség és a Moldovai Köztársaság között az engedély nélkül tartózkodó személyek visszafogadásáról szóló, 2007. október 10-én, Brüsszelben aláírt Megállapodás (a továbbiakban: Megállapodás) 19. cikkének (1) bekezdése lehetőséget biztosít arra, hogy Moldova, illetve valamely európai uniós tagállam az illetékes hatóságok, a határátkelőhelyek és a kapcsolattartók kijelölésére, a kísérettel történő átadásra, továbbá az állampolgárság meggyőző bizonyítására vonatkozó eszközök és dokumentumok megállapítására kiterjedő szabályokat tartalmazó végrehajtási jegyzőkönyvet készítsenek.

A fenti Megállapodás végrehajtására a Magyar Köztársaság Kormánya és a Moldovai Köztársaság Kormánya 2010. február 19-én, Budapesten Jegyzőkönyvet (továbbiakban: Végrehajtási Jegyzőkönyv) írt alá, amely a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv) 7. §-a (1) bekezdésének b) pontja, valamint (3) bekezdésének együttes olvasata alapján nem minősül a Magyar Köztársaság külkapcsolatai szempontjából kiemelkedő fontosságú nemzetközi szerződésnek, következésképpen a jegyzőkönyv kötelező hatályának elismerése a Kormány hatáskörébe tartozik és (az Nksztv. által megteremtett ún. egyszerűsített dualista-transzformációs modellnek megfelelően) a kihirdető jogszabály kormányrendeleti formát ölt.

Mivel a Magyar Köztársaság Kormánya és a Moldovai Köztársaság Kormánya között a Magyar Köztársaság, illetve a Moldovai Köztársaság területén jogellenesen tartózkodó személyek átadásáról és átvételéről szóló, Budapesten, 1997. június 4-én aláírt Megállapodást (a továbbiakban: korábbi Megállapodás) kihirdető 2000. évi XXIV. törvénynek a Végrehajtási Jegyzőkönyvet kihirdető kormányrendeletben történő hatályon kívül helyezéséről alkotmányosan nem lehet rendelkezni, így gondoskodni kell a belső jogi hatályon kívül helyező rendelkezés törvényi szinten történő megjelenítéséről, a törvény célja a korábbi Megállapodást kihirdető 2000. évi XXIV. törvény hatályon kívül helyezése.

A törvény a korábbi Megállapodást kihirdető törvény hatályvesztését - utaló szabállyal - a Végrehajtási Jegyzőkönyv nemzetközi jogi hatálybalépéséhez igazítja.

-----STARTING---POINT---RESZLETES---

Részletes indokolás

Az 1. §-hoz

Az 1. § helyezi hatályon kívül a korábbi Megállapodást, azaz a Magyar Köztársaság Kormánya és a Moldovai Köztársaság Kormánya között a Magyar Köztársaság, illetve a Moldovai Köztársaság területén jogellenesen tartózkodó személyek átadásáról és átvételéről szóló, Budapesten, 1997. június 4-én aláírt Megállapodást kihirdető 2000. évi XXIV. törvényt.

A 2. §-hoz

A 2. § teremti meg annak feltételeit, hogy a korábbi Megállapodás nemzetközi jogilag csak a Végrehajtási jegyzőkönyv hatálybalépésével egyidejűleg veszítse hatályát.

Az (1) bekezdés szerint a törvény maga ugyan a kihirdetést követő napon hatályba lép, de a (2) bekezdés szerint a törvény 1. §-a - amely a korábbi Megállapodást kihirdető 2000. évi XXIV. törvényt helyezi hatályon kívül - csak a Végrehajtási jegyzőkönyv hatálybalépésének napján lép hatályba.

A Végrehajtási Jegyzőkönyv kötelező hatályának elismeréséről és kihirdetéséről szóló kormányrendelet közzétételét követően a Külügyminisztérium kezdeményezi a Végrehajtási jegyzőkönyv hatályba lépéséhez szükséges diplomáciai jegyzékváltást.

Már a Végrehajtási jegyzőkönyv aláírásakor világos volt az aláíró felek számára, hogy mind a két félnek érdeke, hogy a Végrehajtási Jegyzőkönyv hatálybalépéséhez szükséges nemzetközi jogi, illetve belső jogi eljárási cselekményeket a felek minél gyorsabban elvégezzék, végrehajtsák. Erre tekintettel a moldovai fél is megindította a Végrehajtási Jegyzőkönyv hatálybalépéséhez szükséges belső jogi eljárását, amely hazánkhoz hasonlóan szintén a kormány hatáskörébe tartozik. Az eljárás befejezésének határnapja jelenleg nem prognosztizálható, de az Nksztv-vel összhangban már a korábbi Megállapodás nemzetközi jogi síkon történő hatályon kívül helyezését megelőzően kell gondoskodni a törvény hatálybalépéséről, hogy az eljárás befejezésekor a törvény maga már hatályos legyen.

Ha az említett nemzetközi jogi és belső jogi eljárás befejeződik, akkor a (3) bekezdésben írtak szerint a külpolitikáért felelős miniszter egyedi határozatban állapítja meg az 1. § hatálybalépésének naptári napját, összhangban a Végrehajtási Jegyzőkönyv hatályba léptető rendelkezéseivel, így megteremtve a két állam közötti, visszafogadásra vonatkozó szabályozás jogfolytonosságát. Ezen Nksztv.-ben szabályozott hatályon kívül helyezési és hatályba léptetési technika biztosítja, hogy a korábbi Megállapodás hatályon kívül helyezésének napja azonos legyen a Végrehajtási jegyzőkönyv hatályba lépésének napjával.