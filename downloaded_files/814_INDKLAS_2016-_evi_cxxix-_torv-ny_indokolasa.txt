2016. évi CXXIX. törvény indokolása

a szőlőtermesztésről és a borgazdálkodásról szóló 2004. évi XVIII. törvény és a hegyközségekről szóló 2012. évi CCXIX. törvény módosításáról

-----STARTING---POINT---ALTALANOS--- 

A törvény a szőlőtermesztésről és a borgazdálkodásról szóló 2004. évi XVIII. törvény és a hegyközségekről szóló 2012. évi CCXIX. törvény módosítását tartalmazza.

A módosítás célja a gyakorlatban felmerült problémák rendezése és a bürokrácia csökkentés érdekében egyszerűsítések bevezetése.

A szőlőtermesztésről és a borgazdálkodásról szóló 2004. évi XVIII. törvény módosítása:

A törvény 1-8. §-a a szőlőtermesztésről és a borgazdálkodásról szóló 2004. évi XVIII. törvény módosítását tartalmazza.

A borszőlő termőhelyi kataszterbe sorolt területeken gyümölcsös, erdő telepítése, fásítás, halastó és nádas létesítése, valamint a termőföld más célú hasznosítása az illetékes hegyközség hozzájárulását tartalmazó hegybírói határozat alapján lehetséges.

A törvény a vonatkozó uniós szabályozásra figyelemmel és a bürokrácia csökkentése érdekében eltörli a szőlőültetvények esetében az ültetvény kivágásának engedélyezésére vonatkozó kötelezettséget. A módosítás szerint az ültetvény kivágásához nem kell előzetes engedély, a kivágás tényét a kivágást követő 15 napon belül kell bejelenteni a hegybírónak. A kivágást a hegybíró az újratelepítési engedély igénylésére vonatkozó eljárásban ellenőrzi. A telepítési engedélytől eltérő telepítés esetén a hegybíró szólítja fel a telepítőt a telepítési engedély módosítására.

A kivágási engedély eltörlésével és a telepítések hegybírói ellenőrzésével összefüggésben szükséges módosítani az ültevények ellenőrzése során a szankciók alkalmazására vonatkozó szabályokat is.

A törvény a kivágási engedély eltörlése és a jövedéki adóról szóló 2016. évi LXVIII. törvény alapján a kisüzemi bortermelők által vezetett nyilvántartás tartalmának rendeletben történő szabályozása érdekében módosítja a felhatalmazó rendelkezéseket.

A hegyközségekről szóló 2012. évi CCXIX. törvény módosítása:

A törvény 9-18. §-a a hegyközségekről szóló 2012. évi CCXIX. törvény módosítását tartalmazza.

A törvény pontosítja a térítésmentes származási bizonyítvány kiadásának feltételeit. A törvény alapján a több hegyközségben is tagsággal rendelkező hegyközségi tagok csak akkor kaphatnak térítésmentesen származási bizonyítványt, ha valamennyi hegyközségben eleget tettek a tagsági járulékfizetési kötelezettségnek.

A módosítás a Hegyközségek Nemzeti Tanácsának javaslatára a jogalkalmazási gyakorlat segítése érdekében szabályozza a borszőlő termőhelyi kataszterében nyilvántartott föld eladása, illetve haszonbérbe adása esetén a hegyközségi tagot megillető elővásárlási, előhaszonbérleti jogot. A jogalkalmazási gyakorlat alapján nem volt egyértelmű a törvény azon rendelkezése, hogy a borszőlő termőhelyi kataszterbe tartozó föld eladása, illetve haszonbérbe adása során a hegybíró milyen adatokat adhat ki az elővásárlási, illetve előhaszonbérleti jog gyakorlására jogosultak részére. A módosítás meghatározza, hogy a hegybíró kérelemre, illetve megkeresésre milyen adatokat adhat át.

A hatályos szabályozás szerint a borvidékeken a Hegyközségek Nemzeti Tanácsa (HNT) titkárt alkalmazhat. A gyakorlati tapasztalok alapján azonban nem indokolt minden borvidéken külön titkár foglalkoztatása, a törvény ezért lehetővé teszi a regionális titkár alkalmazását. A regionális titkárok feladatkörét, számát és kinevezésük feltételeit a HNT alapszabálya határozza meg.

A törvény a regionális titkár mellett bevezeti a borvidéki titkár intézményét is. A borvidéki titkár munkáltatója a hegyközségi tanács, felette a munkáltatói jogokat az elnök gyakorolja. A borvidéki titkár feladatait a hegyközségi tanács alapszabálya határozza meg.

A törvény a gyakorlatban felmerült problémák rendezése érdekében módosítja a HNT, valamint a Nemzeti Agrárgazdasági Kamara, továbbá más szervek és hatóságok között szükséges személyes adatok átadására vonatkozó szabályokat.

A törvény pontosítja a hegybírói tisztség betöltésére vonatkozó pályázat szabályait. A pályázatot a hegyközség választmányának javaslata alapján a HNT főtitkára írja ki. A pályázatokat értékelő választmányi ülésen a főtitkár tanácskozási joggal részt vehet. A középfokú mezőgazdasági szakirányú szakképzettség túl tág a meghatározás a hegybírói munkával összefüggésben, így a tisztség betöltéséhez szükséges szakmai végzettséget szükséges a pályázati kiírásban részletezni.

Az ingatlan-nyilvántartásban jogi jellegként kerül feltüntetésre az ingatlannak a borszőlő termőhelyi kataszterbe tartozása a közhiteles tájékoztatás érdekében, ezért arról is rendelkezni kell, hogy a korábban borszőlő termőhelyi kataszterbe vont területekről is értesüljön az ingatlanügyi hatóság.

-----STARTING---POINT---RESZLETES---

Az 1. §-hoz

A módosítás pontosítja a jelenleg hatályos szabályokat. A termőhelyi kataszterbe sorolt területeken csemegeszőlő-telepítés kivételével, gyümölcsös, erdő telepítéséhez, fásításhoz, halastó és nádas létesítéséhez, valamint a termőföld más célú hasznosításához hegyközségi hozzájárulás szükséges. A hegyközség hozzájárulását az illetékes hegybíró - a hegyközség rendtartásában meghatározott szabályok szerint - határozattal adja meg.

A 2-3. §-hoz

A törvény az uniós szabályozásra figyelemmel és a bürokrácia csökkentése érdekében eltörli a szőlőültetvények esetében az ültetvény kivágásának engedélyezésére vonatkozó kötelezettséget. A módosítás szerint az ültetvény kivágásához nem kell előzetes engedély, a kivágás tényét a kivágást követő 15 napon belül kell bejelenteni a hegybírónak. A kivágást a hegybíró az újratelepítési engedély igénylésére vonatkozó eljárásban ellenőrzi. A telepítési engedélytől eltérő telepítés esetén a hegybíró szólítja fel a telepítőt a telepítési engedély módosítására.

A 4. §-hoz

A borszőlőültetvény művelési kötelezettségének elmulasztása veszélyezteti a szomszédos ültetvényeket és jelentős kárt okozhat. Ezért a tervezett módosítás a hatályos előírásokat a gyakorlati problémákhoz igazodóan módosítja. Amennyiben a borszőlőültetvény egy éven keresztül nem áll művelés alatt, a hegybíró felszólítja a borszőlőültetvény tulajdonosát a rendeltetésszerű művelésére. A tulajdonosnak nyilatkoznia kell, hogy a művelést megkezdte vagy a nyilatkozat helyett bemutathatja az ültetvény megfelelő hasznosítását biztosító szerződést. A művelési kötelezettség további elmulasztása esetén a hegybíró bírságot szab ki, majd a felszólítást követő év május 1. napjának hatályával az ültetvény kivágását rendeli el. Ez a határnap a szőlőültetvények tavaszi metszési idejéhez igazodik.

Az 5. §-hoz

A módosítás értelmében a borászati termék származási bizonyítványán az adatszolgáltatás bővítése érdekében szükséges feltüntetni az édesítés tényét is.

A 6-7. §-hoz

A kivágási engedély eltörlésével és a telepítések hegybírói ellenőrzésével összefüggésben szükséges módosítani az ültevények ellenőrzése során a szankciók alkalmazására vonatkozó szabályokat. A növénytermesztési hatóság a hegybírói ellenőrzésről megküldött jegyzőkönyv alapján jár el.

A 8. §-hoz

A törvény a kivágási engedély eltörlésével és a jövedéki adóról szóló 2016. évi LXVIII. törvénnyel összefüggésben pontosítja az 57. §-t és felhatalmazást ad az agrárpolitikáért felelős miniszternek a kisüzemi bortermelők által vezetett nyilvántartás tartalmának rendeletben történő szabályozására. Felhatalmazást kap továbbá az agrárpolitikáért felelős miniszter a borversenyekre vonatkozó részletes szabályok megállapítására.

A 9. §-hoz

Szövegcserés módosítást tartalmaz.

A 10. §-hoz

A borszőlőültetvény kivágásának engedélyeztetése megszüntetésére figyelemmel szükséges hatályon kívül helyező rendelkezéseket tartalmaz.

A 11. §-hoz

A törvény pontosítja a térítésmentes származási bizonyítvány kiadásának feltételeit a hegyközségi járulékfizetési kötelezettséggel kapcsolatban. A törvény alapján a több hegyközségben is tagsággal rendelkező hegyközségi tagok csak akkor kaphatnak térítésmentesen származási bizonyítványt, ha valamennyi hegyközségben eleget tettek a tagsági járulékfizetési kötelezettségnek.

A 12. §-hoz

A módosítás a jogalkalmazási gyakorlat segítése, az áttekinthetőség és egyértelműség érdekében szabályozza a borszőlő termőhelyi kataszterében nyilvántartott föld eladása, illetve haszonbérbe adása esetén a hegyközségi tagot megillető elővásárlási, előhaszonbérleti jogot.

Az elővásárlási jog, illetve az előhaszonbérleti jog gyakorlása csak az elővásárlási joggal vagy előhaszonbérleti joggal érintett föld fekvése szerint illetékes hegyközségben vagy azzal szomszédos hegyközségben a jog érvényesítését megelőző 24 hónapban folyamatos hegyközségi tagsággal rendelkező hegyközségi tagot illeti meg.

Az elővásárlási jog gyakorlása a hegyközségi tagot

a) az államot és a földet használó földművest követően, minden más elővásárlásra jogosultat megelőzően illeti meg, továbbá

b) a nem szőlő művelési ágban közös tulajdonban álló föld tulajdoni hányadának harmadik személy javára történő eladása esetén az államot és a földműves tulajdonostársat követően minden más elővásárlásra jogosultat megelőzően illeti meg, ha a szerzés célja szőlőültetvény létesítése.

A 13. §-hoz

A jogalkalmazási gyakorlat alapján nem volt egyértelmű a törvény azon rendelkezése, hogy a borszőlő termőhelyi kataszterbe tartozó föld eladása, illetve haszonbérbe adása során a hegybíró milyen adatokat adhat ki az elővásárlási, illetve előhaszonbérleti jog gyakorlására jogosultak részére. A módosítás meghatározza, hogy a hegybíró kérelemre, illetve megkeresésre milyen adatokat adhat át.

A 14-15. §-hoz

A törvény lehetővé teszi, hogy a hegyközségi tanácsok borvidéki titkárt alkalmazzanak. A borvidéki titkár munkáltatója a hegyközségi tanács, felette a munkáltatói jogokat az elnök gyakorolja. A borvidéki titkár feladatait a hegyközségi tanács alapszabálya határozza meg

A hatályos szabályozás szerint a borvidékeken a HNT titkárt alkalmazhat. A gyakorlati tapasztalok alapján azonban nem indokolt minden borvidéken külön titkárt alkalmazni. A törvény lehetővé teszi a regionális titkár alkalmazását. A regionális titkár nem a borvidékeket képviseli, hanem meghatározott ellenőrzési jogkörrel rendelkezik a hegybírók fölött. A regionális titkárok feladatkörét, számát és kinevezésük feltételeit a HNT alapszabálya határozza meg.

A 16. §-hoz

A törvény módosítja a borszőlő termőhelyi kataszterbe sorolt területek hasznosítása esetén szükséges hegybírói határozatra vonatkozó szabályozást, így ezzel összefüggésben változnak a hegyközségi rendtartás szabályozására vonatkozó előírások is. A hegybíró a határozatát a hegyközség hozzájárulása alapján adja ki.

A törvény szerint a hegyközségi közgyűlés saját rendtartásában határozza meg azon területek jegyzékét, melyeknek más célú hasznosítását engedélyezik. A hegybíró a hegyközség rendtartásában elfogadott jegyzék alapján hozza meg a határozatát, így nem kell az egyes kérelmek elbírálására hegyközségi közgyűlést összehívni.

A 17. §-hoz

A törvény a hegybírók alkalmazása során, a gyakorlatban felmerült problémák megoldása érdekében pontosítja a jelenleg hatályos rendelkezéseket. A módosítás szerint a hegybírói tisztség betöltésére vonatkozó pályázatot a hegyközség választmánya a HNT főtitkárával való egyeztetést követően írja ki. A pályázatokat értékelő választmányi ülésre a főtitkárt tanácskozási joggal meg kell hívni. A jelenleg hatályos előírás szerinti középfokú mezőgazdasági szakirányú szakképzettség túl tág meghatározás a hegybírói munkával összefüggésben, így a tisztség betöltéséhez szükséges mezőgazdasági szakirányú szakképzettséget a pályázati kiírásban kell meghatározni.

A 18. §-hoz

A törvény a gyakorlatban felmerült problémák rendezése érdekében pontosítja az adatok kezelésére és átadására vonatkozó szabályokat. A kettős tagdíjfizetés elkerülése, valamint a tagdíjfizetés mértékének megállapítása érdekében a HNT, valamint a Nemzeti Agrárgazdasági Kamara között szükséges személyes adatok átadásának törvényi feltételeit teremti meg a törvény a személyes adatok átadásának célját is meghatározva.

A 19. §-hoz

Az ingatlan-nyilvántartásban jogi jellegként kerül feltüntetésre az ingatlannak a borszőlő termőhelyi kataszterbe tartozása a közhiteles tájékoztatás érdekében. A törvény értelmében az egyes ingatlan-nyilvántartással és földméréssel összefüggő törvények módosításáról szóló 2015. évi XLIV. törvény hatályba lépését megelőzően borszőlő termőhelyi kataszterbe sorolt ingatlanok vonatkozásában a termőhelyi katasztert vezető szerv hatósági bizonyítvánnyal keresi meg az ingatlanügyi hatóságot a borszőlő termőhelyi kataszterbe sorolt terület jogi jelleg feltüntetése érdekében.

A 20. §-hoz

Sarkalatossági záradék.

A 21. §-hoz

Pontosító rendelkezéseket tartalmaz a kivágási engedély megszüntetésére és a regionális titkár alkalmazására vonatkozó módosításra figyelemmel, továbbá a gazdasági akta vezetésével és a HNT munkaszervezetével kapcsolatban.

A 22. §-hoz

A törvény a regionális titkár alkalmazására figyelemmel az új szabályozással, valamint az újratelepítési jogok jogtartalékának megszűnésével és a vad védelméről, a vadgazdálkodásról, valamint a vadászatról szóló 1996. évi LV. törvénnyel való összhang megteremtése érdekében szükséges hatályon kívül helyezést tartalmazza.

-----STARTING---POINT---VEGE---

A 23. §-hoz

Hatályba léptető rendelkezés.

A 24. §-hoz

Sarkalatossági záradék.