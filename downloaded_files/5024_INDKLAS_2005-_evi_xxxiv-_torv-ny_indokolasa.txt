2005. évi XXXIV. törvény indokolása

a Hágában, 1955. szeptember 28-án kelt Jegyzőkönyvvel módosított, a nemzetközi légi fuvarozásra vonatkozó egyes jogszabályok egységesítése tárgyában, Varsóban, 1929. október 12-én aláírt Egyezmény módosításáról szóló, Montreálban, 1975. szeptember 25-én aláírt 4. számú Montreáli Jegyzőkönyv kihirdetéséről

Általános indokolás

I.

A nemzetközi és hazai légi közlekedést nagy mértékben befolyásoló egyik legjelentősebb nemzetközi szerződést, a nemzetközi légi fuvarozásra vonatkozó egyes jogszabályok egységesítése tárgyában Varsóban, 1929. október 12-én aláírt egyezményt (a továbbiakban: Varsói Egyezmény) Magyarországon az 1936. évi XXVIII. törvény hirdette ki. A Varsói Egyezmény módosítása első alkalommal 1955. szeptember 28-án a Hágai Jegyzőkönyv útján történt. A Hágai Jegyzőkönyv kihirdetéséről Magyarországon az 1964. évi 19. törvényerejű rendelet rendelkezett.

A Varsói Egyezmény következő módosítása a - hazánk által 1987. június 29-én aláírt - 4. számú Montreáli Jegyzőkönyv volt. Ezen Jegyzőkönyv 1998. június 14-én hatályba lépett, jogszabállyal való kihirdetése azonban hazánkban nem történt meg.

A törvény célja a Varsói Egyezményt módosító 4. számú Montreáli Jegyzőkönyv törvénnyel való kihirdetése.

II.

A Varsói Egyezményt személyek, poggyász és áru díj ellenében, légi járművel végzett nemzetközi fuvarozására, illetve a légi járművel teljesített ingyenes fuvarozásra kell alkalmazni. A Varsói Egyezmény meghatározza, hogy mit tekint nemzetközi fuvarozásnak.

A II. Fejezet rendelkezik a fuvarokmányokról. A Varsói Egyezmény meghatározza

- a személyfuvarozásra kiállított jegy (repülőjegy) kötelező tartalmi elemeit,

- a feladott poggyász fuvarozása tekintetében kiadott poggyászjegy kötelező tartalmi elemeit, valamint

- az árura vonatkozó dokumentáció (légi fuvarlevél) kötelező formai és tartalmi elemeit, a tartalomért fennálló felelősséget, a feladó rendelkezési jogát a küldemény felett, továbbá a fuvarozó és a címzett jogosultságait és kötelezettségeit.

A III. Fejezet rendelkezik a fuvarozó felelősségéről. A fuvarozó felelős

- a személyek halála vagy sérülése, illetve a személy által elszenvedett bármilyen más testi károsodás esetén felmerült kárért, amennyiben az így felmerült kárt okozó baleset a légi jármű fedélzetén, vagy a be- illetve kiszállási műveletek valamelyike során következett be,

- minden feladott poggyász és áru megsemmisülése, elvesztése vagy károsodása esetén a felmerült kárért, amennyiben a károkozó esemény a légi fuvarozás során történt, továbbá

- a küldemény megsemmisülése, elvesztése vagy károsodása esetén felmerült kárért, ha a károkozó esemény a légi fuvarozás során következett be.

A Varsói Egyezmény meghatározza a felelősség alóli mentesség eseteit, a fuvarozó felelősségének felső határát és az az alóli kivételeket, valamint a kártérítési per alapvető szabályait. A Varsói Egyezmény minden olyan rendelkezést, amelynek célja a fuvarozó felelősségének korlátozása vagy kizárása, semmisnek minősít.

A IV. Fejezet tartalmazza a részben légi úton, részben bármilyen más módon teljesített kombinált fuvarozásra vonatkozó rendelkezéseket.

A 4. számú Montreáli Jegyzőkönyv a hágai jegyzőkönyvvel módosított Varsói Egyezmény módosításait tartalmazza az alábbiak szerint:

- kiterjeszti a Varsói Egyezmény alkalmazási körét, így a postai küldemények fuvarozása esetén a fuvarozó - a fuvarozók és a postaigazgatások közötti jogviszonyra alkalmazandó szabályokkal összhangban - felelősséggel tartozik, de csak az illetékes postaigazgatás felé; ettől a kivételtől eltekintve a Varsói Egyezmény rendelkezései továbbra sem vonatkoznak a postai küldemények fuvarozására (II. cikk),

- kiegészíti és pontosítja az árukkal kapcsolatos dokumentáció szabályait, lehetővé teszi - légi fuvarlevél mellett - a fuvarozás nyilvántartására alkalmas egyéb eszköz alkalmazását (III. cikk),

- pontosítja a fuvarozó felelősségét a feladott poggyász és áru vonatkozásában, továbbá meghatározza, illetve pontosítja a kimentés egyes eseteit (IV-VI. cikk),

- a fuvarozó felelősségének felső határát áruk esetében különleges lehívási jog összegben határozza meg, és rögzíti a különleges lehívási jog összegének számítási szabályait (VII. cikk),

- pontosítja a kártérítési per szabályait (VIII-X. cikk),

- rögzíti, hogy a Varsói Egyezmény rendelkezései nem érintik a kárért felelős személy visszkereseti jogát más személlyel szemben (XI. cikk).

A XIV. cikk szerint „az 1955-ben Hágában és a 4. számú Montreáli Jegyzőkönyvvel módosított Varsói Egyezmény az egyezmény 1. cikkében meghatározott nemzetközi fuvarozásra nyer alkalmazást, ha az indulási és a rendeltetési hely vagy a jelen jegyzőkönyvben félként részt vevő két állam területén, vagy csak egy, a jelen jegyzőkönyvben félként részt vevő állam területén van, de más állam területén közbenső leszállást irányoztak elő.”

III.

A Varsói Egyezmény egységes szerkezetben történő közzétételének hiánya a bírósági ítélkezést nehezíti meg. A fenti Egyezmény egységes szerkezetben történő közzétételére azonban jogtechnikailag akkor van mód, ha megtörtént a 4. számú Montreáli Jegyzőkönyv, illetve a Guadalajarai Kiegészítő Egyezmény törvénnyel való kihirdetése.

Ezen szabályok ismerete nem csak a mindennapi munka során szükséges, hanem minden érdekelt fél számára biztosítani kell azok elérhetőségét. A Varsói Egyezmény 3. cikke (1) bekezdésének c) pontja is kötelezi a fuvarozót a Varsói Egyezmény esetleges alkalmazhatóságára történő figyelemfelhívásnak a repülőjegyen való feltüntetésére. E nemzetközi jogi kötelezettség is mielőbbi megoldást sürget a jogalkotó részéről.

A 4. számú Montreáli Jegyzőkönyv és a Guadalajarai Kiegészítő Egyezmény törvényben való kihirdetését követően a Varsói Egyezmény egységes szerkezetben történő közzétételével lehetővé válik a Varsói Egyezménynek és a Jegyzőkönyveknek megfelelő eljárás megteremtése. Nemzetközi légi fuvarozás tárgyában indított eljárásokban a bírósági gyakorlatban is a Varsói Egyezmény szabályait kell alkalmazni a Polgári Törvénykönyv szabályai helyett.

Részletes indokolás

Az 1. §-hoz

A nemzetközi légi fuvarozásra vonatkozó egyes jogszabályok egységesítéséről szóló nemzetközi szerződést 1929. október 12-én Varsóban írták alá. Az ún. Varsói Egyezményt hazánkban az 1936. évi XXVIII. törvény hirdette ki. A Varsói Egyezmény első módosítása az 1955. szeptember 28-án aláírt Hágai Jegyzőkönyv útján történt. A Hágai Jegyzőkönyv kihirdetéséről Magyarországon az 1964. évi 19. törvényerejű rendelet rendelkezett.

A Varsói Egyezmény következő módosítása a - hazánk által 1987. június 29-én aláírt - 4. számú Montreáli Jegyzőkönyv volt. Ezen Jegyzőkönyv 1998. június 14-én hatályba lépett, jogszabállyal való kihirdetése azonban hazánkban még nem történt meg.

Jelen törvény célja a 4. számú Montreáli Jegyzőkönyv törvénnyel történő kihirdetése.

A 2. §-hoz

A Varsói Egyezményt módosító 4. számú Montreáli Jegyzőkönyv angol nyelvű szövegének beépítésére a nemzetközi szerződésekkel kapcsolatos eljárásról szóló 1982. évi 27. törvényerejű rendelet 14. §-ának (3) bekezdése alapján került sor, amely főszabályként előírja, hogy a kihirdetésre kerülő, kizárólag idegen nyelven készült nemzetközi szerződést a hivatalos magyar nyelvű fordítással együtt az eredeti idegen nyelvek egyikén is ki kell hirdetni.

A 3. §-hoz

A törvény a végrehajtásra a közlekedésért felelős minisztert jelöli ki, és felhatalmazást ad neki arra, hogy a Varsói Egyezmény módosításokkal egységes szerkezetbe foglalt szövegét közzétegye.