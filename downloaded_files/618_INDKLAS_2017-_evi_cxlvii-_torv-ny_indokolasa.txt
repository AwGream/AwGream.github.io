2017. évi CXLVII. törvény indokolása

a Nemzeti Média- és Hírközlési Hatóság 2016. évi egységes költségvetésének végrehajtásáról

Általános indokolás

A Nemzeti Média- és Hírközlési Hatóság (a továbbiakban: Hatóság) elnöke a médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (3) bekezdésében foglalt határidőig benyújtotta a 2016. évi - a Nemzeti Média- és Hírközlési Hatóság Médiatanácsának költségvetését is magába foglaló - egységes költségvetéséről szóló törvényjavaslat-tervezetét az Országgyűlés költségvetési ügyekben illetékes bizottságához (a továbbiakban: Költségvetési bizottság).

A Költségvetési bizottság a Hatóság 2016. évi egységes költségvetéséről szóló törvényjavaslatot az Országgyűlés elé terjesztette, melyet az a megtárgyalást követően a 2015. évi CLXXIV. törvénnyel fogadott el.

A Hatóság kiadási és bevételi főösszege 32 297,6 M Ft-ban került jóváhagyásra, a Médiatanács működési költségvetését pedig 481,4 M Ft összeggel hagyta jóvá az Országgyűlés.

A Médiatanács kezelésében lévő bevételek és kiadások 2016. évi főösszege 1 173,0 M Ft, a jóváhagyott előirányzatok szerint.

Az Mttv. 136. § (15) bekezdése alapján, a Hatóság egységes költségvetésének mellékleteként a Médiaszolgáltatás-támogató és Vagyonkezelő Alap (a továbbiakban: MTVA) 2016. évi költségvetését 77 695,9 M Ft összeggel hagyta jóvá a törvényhozó testület.

Az Mttv. 134. § (3) bekezdésében és a (10) bekezdésében foglaltaknak megfelelően a Nemzeti Média- és Hírközlési Hatóság elnöke elkészítette az egységes költségvetés végrehajtásáról szóló zárszámadási törvényjavaslatot, melyet a jogszabályi rendelkezéseknek megfelelően határidőben benyújtott Országgyűléshez, annak Költségvetési bizottságán keresztül.

Részletes indokolás

Az 1. §-hoz

E rendelkezés a Hatóság főösszegeinek teljesülését és a költségvetés végrehajtásának mérlegét tartalmazza.

A 2. §-hoz

A bevételek részletezése. Ezen belül a különböző bevételi előirányzatok teljesülésének bemutatása történik meg.

A 3. §-hoz

A kiadási előirányzatok teljesülését sorolja fel.

A 4. §-hoz

E rendelkezés a pénzmaradvány megállapításáról szól.

Az 5. §-hoz

A Hatóság Médiatanácsa költségvetésének teljesülését tartalmazza.

A 6. §-hoz

Az MTVA költségvetésének végrehajtását tartalmazza.

A 7. §-hoz

Hatályba léptető rendelkezés.