2011. évi CXLIX. törvény indokolása

a kulturális örökség védelméről szóló 2001. évi LXIV. törvény módosításáról

-----STARTING---POINT---ALTALANOS--- 

A hazai jogi szabályozásba a kulturális örökség védelméről szóló 2001. évi LXIV. törvény (a továbbiakban: Kötv.) 2006. január 1-jétől hatályos módosítása vezette be a történeti, illetve nemzeti emlékhelyek fogalmát.

A Kötv. 5/B. §-a szerint „A nemzet történelme és fejlődése szempontjából kiemelkedő történeti, illetőleg kegyeleti jelentőséggel bíró helyszíneket az Országgyűlés határozattal történeti emlékhellyé nyilváníthatja.”

Az 5/C. § szerint „(1) Kizárólag törvény nyilváníthatja nemzeti emlékhellyé azokat a történeti emlékhelyeket, amelyek állami megemlékezés rögzített helyszínei, meghatározva egyúttal az azokkal kapcsolatos részletes szabályokat.

(2) A történeti és a nemzeti emlékhelyek nyilvántartásáról, helyszínei megjelölésükről, állapotuk figyelemmel kíséréséről a Nemzeti Emlékhely és Kegyeleti Bizottság gondoskodik.”

A Nemzeti Emlékhely és Kegyeleti Bizottság (a továbbiakban: Bizottság) felállításáról a temetőkről és a temetkezésről szóló 1999. évi XLIII. törvény, szervezetéről, feladatairól, titkárságáról a Nemzeti Emlékhely és Kegyeleti Bizottságról szóló 258/2010. (XI. 12.) Korm. rendelet (a továbbiakban: Korm. Rendelet) rendelkezik. A Korm. Rendelet rögzíti, hogy a Bizottság működési feltételeit a Miniszterelnökség biztosítja, így a Bizottság működésével kapcsolatos ügyviteli feladatokat a Miniszterelnökség szervezetén belül működő titkárság látja el. A Korm. Rendelet a Bizottság feladatai között megfogalmaz egyes történeti/nemzeti emlékhelyekkel kapcsolatos teendőket.

A Kötv. emlékhelyekre vonatkozó jelenleg hatályos rendelkezései nem elegendőek ahhoz, hogy szabályozás által elérni kívánt cél megvalósulhasson. A végrehajthatóság érdekében szükséges a Kötv.-ben pontosítani a történeti, illetve nemzeti emlékhelyekre vonatkozó fogalmakat, továbbá meghatározni az emlékhellyé nyilvánítás szabályait, a nemzeti emlékhelyek kezelésére vonatkozó főbb elemeket, valamint felhatalmazó rendelkezéseket is indokolt megfogalmazni a további részletszabályok megalkotásának lehetősége megteremtésére.

A 2008. április 8-ai ülésén az Országgyűlés Kulturális és Sajtóbizottsága is foglalkozott a történeti, illetve nemzeti emlékhellyé nyilvánítások ügyével. Úgy foglaltak állást, hogy mielőtt egy helyszínt történeti vagy nemzeti emlékhellyé nyilvánítanánk, a hatályos Kötv. történeti, illetve nemzeti emlékhelyekre vonatkozó fogalmait pontosítani kell, és meg kell határozni az emlékhellyé nyilvánítás kritériumait is. A jogszabály módosítása után megfelelő szakértői háttérrel, államigazgatási úton kell kijelölni a történeti emlékhelyeket. Ennek eljárási rendjét szintén törvényben kell meghatározni.

Jelen törvény - az Országgyűlés Kulturális és Sajtóbizottsága fenti útmutatását is figyelembe véve - e feladatokat úgy kívánja megoldani, hogy a történelmi, illetve a nemzeti emlékhellyé nyilvánítást a Kötv. módosítása keretében, továbbá egyéb vonatkozó jogszabályok módosításával és hatályon kívül helyezésével szabályozza. Létrehozza továbbá a kiemelt nemzeti emlékhely kategóriát az Országház épületét is magába foglaló Budapest, V. kerület Kossuth Lajos térre, amit egyben állami tulajdonban lévőnek nyilvánít.

-----STARTING---POINT---RESZLETES---

Az 1. §-hoz

A törvény az első szakaszában bevezeti a Kötv. fogalom-meghatározásai közé a történelmi emlékhelyek és a nemzeti emlékhelyek definícióját. A törvény szerint történelmi emlékhely a nemzet vagy valamely velünk élő nemzetiség történelmében meghatározó jelentőséggel bíró helyszín, amelyet a Kormány rendeletben történelmi emlékhellyé nyilvánít. Nemzeti emlékhely pedig a nemzet történelmében meghatározó jelentőséggel bíró helyszín, amely a magyar, illetve a magyar és az ország területén élő nemzetiségek összetartozást erősítő és identitásképző jellegénél fogva a nemzet önképében kiemelkedő fontossággal bír, állami megemlékezés színhelye lehet, és amelyet az Országgyűlés a Kormány kezdeményezésére törvénnyel nemzeti emlékhellyé nyilvánít.

A 2-4. és 6. §-hoz

A módosítást az indokolja, hogy az elmúlt időszakban számos nagyberuházás esetén problémaként merült fel, hogy a magas beruházási költségű, nagy telephelyigényű beruházások vonatkozásában a kulturális örökségvédelmi szabályok által kötelezően előírt megelőző régészeti feltárások teljes költségigényét nagyon nehéz előre megbecsülni.

A jelenleg hatályos jogi keretek és eljárás szerint a régészeti érintettség tényével, annak járulékos idő- és költségvonzataival a beruházó az építési engedélyezési eljárás során szembesül első ízben. Mindez komoly, nem várt, előre nem kalkulált nehézségeket keletkeztet egy beruházás sikeres, határidő szerinti, gazdaságos megvalósításában, így akár nemzetgazdasági szempontból fontos befektetők elállását eredményezheti, komoly versenyképességi hátrányt okozva a nemzetgazdaságnak.

A módosítás törvényi szinten bevezeti az előzetes régészeti dokumentáció intézményét, amely elsősorban a régészeti érintettség egyértelmű bizonyítására alkalmas, de - bizonyos határok között - az elvégzendő megelőző feltárás formájához, pénz- és idővonzatához is sok ismerettel járul hozzá. E dokumentáció birtokában a befektető már jóval reálisabban fel tudja mérni a ténylegesen felmerülő régészeti költségeket, és határozhat a terület megvásárlásáról vagy új telephely kereséséről.

A módosítás által bevezetett meghatározás szerint az előzetes régészeti dokumentáció alapjául a lelőhely állapotában maradandó változással nem járó műszeres lelőhely- és leletfelderítés és terepbejárás, illetve - indokolt esetben - próbafeltárás szolgál.

A módosítás emellett az állami nagyberuházások esetén folytatott próbafeltárásra és megelőző feltárásra - idő- és költségkorlát meghatározásával - speciális szabályokat ad. Nagyberuházás esetén a próbafeltárás legfeljebb 30, a megelőző feltárás és az elfedés időtartama legfeljebb további 30 régészeti feltárás végzésére alkalmas nap lehet, amibe a hatósági eljárás időtartama nem számít bele. Rögzíti továbbá, hogy a beruházó a próbafeltárás, a megelőző feltárás és az elfedés költségeként összesen legfeljebb a beruházás teljes bekerülési költsége 1 százalékának megfelelő összeg viselésére köteles, ami nem haladhatja meg a 200 millió forintot.

A Kötv. 23/E. § új (2) bekezdésével kapcsolatban külön is kiemelendő, hogy e szabály a Kormány régészeti feltárásokra vonatkozó egyedi döntése mellett szükségessé teszi az érintett beruházás finanszírozására vonatkozó döntések felülvizsgálatát, illetve módosítását is.

Ez különösen az uniós fejlesztési támogatással megvalósuló beruházásokat érinti, mivel ez esetben a támogatásról - beleértve a régészeti feltárásra fordítható keretet - a Kormány egyedi döntését megelőzően születik döntés. Amennyiben a Kormány a régészeti feltárásra fordítható összeget magasabban állapítja meg, akkor a támogatási szerződés módosítása, a projekt jellegétől függően a Kormány ismételt döntésére lesz szükség, mivel az eredetinél magasabb régészeti költségeket az eredeti beruházási költség és támogatás nem tartalmazza.

Az 5., 11-12. és 16. §-hoz

Kiegészíti a Kötv. II. részét egy új, „Az emlékhelyek védelme” című fejezettel. E fejezet szabályai két részre oszlanak, először az általános rendelkezéseket, majd az emlékhellyé nyilvánítás és az emlékhelyek kezelésének szabályait rögzíti.

Az általános rendelkezések körében a 61/B. § hatályra vonatkozó szabályai eligazítást adnak arra nézve, hogy a tárgyi fejezet rendelkezései mely esetekben alkalmazandóak, mikor fejtik ki kötelező erejüket. A személyi és tárgyi hatály köre lehetővé teszi a történelmi és a nemzeti emlékhelyek komplex kezelését és védelmét azáltal, hogy kiterjed az emlékhelyekkel kapcsolatos minden tevékenységre, illetve érintett szervezetekre, személyekre, ideértve az érintett ingatlanok tulajdonosait is.

A nemzeti emlékhelyek jó karbantartása, fejlesztése, a nagyközönség részére történő bemutatása közérdek. A módosítás a történelmi és a nemzeti emlékhelyekhez képest bevezeti a kiemelt nemzeti emlékhely intézményét. A kiemelt nemzeti emlékhely nemcsak a magyar nemzet, hanem a Magyar Államra történelmében is jelentős események helyszínét kívánja kiemelt állami oltalomban részesíteni.

A 61/B. § fogalmazza meg azt az alapelvet miszerint a nemzeti emlékhelyek védelme és hozzáférhetővé tétele közérdek, amely abban az esetben valósulhat meg, ha valamennyi jogalany közreműködik, illetve együttműködik e célok elérése érdekében. Erre tekintettel a törvény úgy rendelkezik, hogy e cél megvalósítása közreműködési jogosultságot és együttműködési kötelezettséget keletkeztet az állami és az önkormányzati szervek, az egyházak, a társadalmi és egyéb szervezetek, valamint a természetes személyek számára.

A törvény (Kötv. 61/D. §-a) szerint az emlékhelyekkel összefüggő állami feladatokat a kultúráért felelős miniszter a Nemzeti Emlékhely és Kegyeleti Bizottság (a továbbiakban: Bizottság) létrehozására és felügyeletére a Kormány által rendeletben kijelölt miniszterrel (a továbbiakban: a Bizottság felügyeletét ellátó miniszter) egyetértésben látja el. Az állami feladatok ellátása körében a kultúráért felelős miniszter figyelemmel kíséri az átfogó tervezési programokat, amelyek lehetnek országos és térségi szintű területfejlesztési programok, területrendezési tervek, illetve az európai uniós források felosztását tartalmazó operatív programok egyaránt. Ennek keretében elrendeli az emlékhelyek védelmének az átfogó tervezési programokba és a készülő jogszabályokba történő beépítését.

Az emlékhelyek védelmével és fenntartható használatával kapcsolatos feladatok végrehajtása körébe tartozik az emlékhelyek állapotának felmérése, folyamatos figyelemmel kísérése, és a hozzájuk fűződő nemzeti értékek megőrzéséhez, fenntartásához és bemutatásához szükséges intézkedések megtétele.

Ugyancsak állami feladat az emlékhelyekhez fűződő nemzeti értéket hordozó örökség megismerését elősegítő, szolgáló és azt elősegítő programok kidolgozása, az ország egyéb kulturális értékeivel való összekapcsolása, a társadalom széles köréhez történő eljuttatása, és nem utolsó sorban azok végrehajtása. Nem feledkezhetünk meg arról sem, hogy az emlékhelyekhez fűződő nemzeti értéket hordozó örökség megismerése, bemutatása, az ezzel kapcsolatos ismeretek terjesztése ösztönző hatással lehet a nemzeti identitás megőrzésére, megújítására, és a területek vonzerejének (turizmus) növelésére is, amely az állami szerepvállalás fokozott megnyilvánulását indokolja.

Végül pedig e feladatok között rögzíti a törvény az emlékhelyek állapotáról történő beszámolási kötelezettséget, úgyis mint a fentebb említett feladatok ellátásának biztosítékát.

A 61/D. § (2) bekezdés b)-d) és f) pontjában meghatározott állami feladatokat a kultúráért felelős miniszter - a Bizottság felügyeletét ellátó miniszterrel egyetértésben - a Nemzeti Emlékhely és Kegyeleti Bizottság (továbbiakban: Bizottság) útján látja el. A törvény rögzíti, hogy az emlékhelyekkel összefüggő feladatok tekintetében a kultúráért felelős miniszter a Bizottság felett szakmai irányítói jogkört gyakorol.

A Bizottság nem új intézménye a magyar jogrendszernek, ugyanis a Bizottságot 1999-ben mint Nemzeti Kegyeleti Bizottságot a temetőkről és temetkezésről szóló 1999. évi XLIII. törvény és annak végrehajtására a Nemzeti Kegyeleti Bizottság szervezetéről és feladatairól szóló 146/1999. (X. 1.) Korm. rendelet hívta életre, amelyet a Nemzeti Emlékhely és Kegyeleti Bizottságról szóló 258/2010. (XI. 12.) Korm. rendelet (a továbbiakban: Kormr.) váltott fel. E Kormr. értelmében a Bizottság a Kormány döntési joggal rendelkező, szakmai véleményező, koordináló és ellenőrző testülete.

E szakasz értelmében a kultúráért felelős miniszter a 61/D. § (2) bekezdés b) és c) pontjában meghatározott feladatai [b) felméri, és folyamatosan figyelemmel kíséri az emlékhelyek állapotát, továbbá megteszi az emlékhelyekhez fűződő nemzeti érték megőrzéséhez, fenntartásához és bemutatásához szükséges intézkedéseket; c) gondoskodik az emlékhelyek fenntartható használata, fejlesztése és bemutatása érdekében tervek, programok, projektek előkészítéséről és megvalósításáról] ellátására a nemzeti emlékhely tulajdonosával megállapodást köt. Így valósul meg tehát az elsősorban önkormányzati szervek, valamint egyházak részéről elvárt együttműködési kötelezettség.

A törvény nem változtat azon a megoldáson, miszerint a Bizottság emlékhelyekkel kapcsolatos feladatait részletesen a róla szóló Korm. rendelet szabályozza, így csak általános jelleggel mondja ki, és építi be a Kötv. szabályai közé, hogy a Bizottság ellátja a történelmi emlékhellyé és a nemzeti emlékhellyé nyilvánítás előkészítésével, valamint a történelmi emlékhelyekkel és a nemzeti emlékhelyekkel kapcsolatos véleményező, javaslattevő, adminisztratív és ellenőrzési feladatokat. A törvény kizárólag azt nevesíti külön is, hogy a Bizottság az, akinek javaslatára a kultúráért felelős miniszter kezdeményezi a Kormánynál a történelmi emlékhellyé nyilvánítást, illetve törvényjavaslat benyújtását az Országgyűléshez egyes helyszínek nemzeti emlékhellyé nyilvánítására.

A törvény a Kötv. 61/F. és 61/G. §-aiként határozza meg az emlékhellyé nyilvánítás szakmai kritériumait. Ezek szerint történelmi emlékhely olyan helyszín, amely alkalmas megemlékezések tartására és ahol a nemzet kulturális életében társadalmunk műveltségi szintjét, hazánk nemzetközi elismertségét jobbító esemény történt, továbbá az ország, a nemzet függetlenségének védelmében a múltban gyökerező, jövőt meghatározó, a nemzet emlékezetére méltó esemény vagy az ország politikai életében irányadó állami döntés, intézkedés valósult meg.

A nemzeti emlékhely pedig e szempontokon túl egy adott történelmi kor meghatározója; a nemzet vagy valamely velünk élő nemzetiség önazonosításában kiemelkedő szerepe van; eleget tud tenni annak a követelménynek, hogy országos jelentőségű megemlékezések helyszíne legyen és a magyar összetartozást vagy a nemzetiségeinknek a magyarsággal való összetartozását erősítő és identitásképző jellegénél fogva a nemzet vagy egy-egy nemzetiségi közösség önképében kiemelkedő fontossággal bír.

Kimondja továbbá a törvény, hogy a nemzeti emlékhellyé nyilvánított helyszíneket a Kötv. 2. melléklete tartalmazza, így hazánk nemzeti emlékhelyei egy törvényben kerülnek rögzítésre, ezzel is szolgálva az átláthatóságot.

A törvény rögzíti az állami feladatokat. A feladatok ellátásához pedig költségvetési pénzeszközöket rendel.

A 7. §-hoz

E szakasz építi be a Kötv. felhatalmazó rendelkezései közé az emlékhelyekkel kapcsolatos részletszabályok megalkotására szóló felhatalmazásokat, melyek szerint a Kormány rendeletben határozza meg a Bizottság emlékhelyekkel kapcsolatos feladataira vonatkozó részletes szabályokat, a nemzeti emlékhelyek - köznapi, ünnepi, idegenforgalmi és protokolláris, a nemzeti emlékhely szellemével összhangban álló - használati rendjét, valamint a történelmi emlékhelyeket.

A 8. §-hoz

E szakasz alapján a Kötv. kiegészül egy 2. melléklettel, mely a jelen törvénnyel nemzeti emlékhellyé nyilvánított helyszíneket tartalmazza.

A 9-10. §-hoz

E szakaszok az emlékhelyekre vonatkozó részletszabályozás Kötv.-be történő beépítésével összefüggő, azonban ugyancsak a Kötv.-t érintő technikai jellegű rendelkezéseket (kisebb szövegcserés módosítás, hatályon kívül helyezés) tartalmaznak.

Annak érdekében, hogy - a világörökségről szóló törvény várható hatálybalépésével összhangban - a tokaji helyszín történeti tájként történő védetté nyilvánítására sor kerülhessen, szükséges a történeti tájra vonatkozó szabályozás megalkotása körében a hirdetményi értesítés lehetőségének megteremtése, amely módosítást szintén e szakaszok rögzítik.

A 13-15. és 17-18. §-hoz

Tekintettel az emlékhelyekkel kapcsolatos részletszabályozás Kötv.-be történő beépítésére, szükségessé vált más vonatkozó jogszabályok módosítása is. Így e paragrafusok rendelkeznek a temetőkről és a temetkezésről szóló 1999. évi XLIII. törvény, a magyar hősök emlékének megörökítéséről és a Magyar Hősök Emlékünnepéről szóló 2001. évi LXIII. törvény, valamint a kisajátításról szóló 2007. évi CXXIII. törvény kisebb, technikai jellegűnek minősíthető pontosításairól. A magyar hősök emlékének megörökítéséről és a Magyar Hősök Emlékünnepéről szóló 2001. évi LXIII. törvény módosításának szükségességét az indokolja, hogy a törvény szerint a nemzeti emlékhellyé nyilvánított helyszíneket a Kötv. 2. melléklete tartalmazza, így ott valamennyi nemzeti emlékhelyet, többek között a Hősök terét is szerepeltetni kívánja a jogalkotó. A cél tehát az, hogy valamennyi nemzeti emlékhely egységesen a Kötv.-ben jelenjen meg. A kisajátításról szóló 2007. évi CXXIII. törvényt pedig oly módon változtatja meg, hogy a kisajátítás alapjául szolgáló közérdekű célok közé beemeli a nemzeti emlékhely örökségvédelmi érdekeit is, ezáltal is biztosítva ezen érdekek érvényesülését.

A 18. §-hoz

A Kötv. tárgyi módosításának hatálybalépése időpontjául a törvény főszabályként a kihirdetését követő napon hatálybalépett és a nemzeti emlékhelyekkel kapcsolatos szabályozás 2012. január 1-jén lép hatályba.

A melléklethez

A törvény mellékletében (a Kötv. 2. mellékletében) szereplő helyszínek nemzeti emlékhellyé nyilvánításának indokául az alábbiak szolgálnak (emlékhelyenkénti bontásban).

Kiemelt nemzeti emlékhely:

Budapest, V. kerület Kossuth Lajos tér

Már a XIX. század végén úgy tekintettek erre a térre, mint amely szépen példázza a törvényhozás, a végrehajtó hatalom és az igazságszolgáltatás elválasztásának szükséges voltát: itt épült meg az Országháza épülete, itt volt a legfelsőbb bíróság, a Kúria, mellette pedig egy kormányzati épület, a Földművelésügyi Minisztérium. A téren Rákóczi és Kossuth szobra, valamint az 1956-os forradalomra emlékező láng a magyar függetlenségi törekvésekre emlékeztet. Itt van a Magyar Köztársaság lobogója, sőt a III. Magyar Köztársaságot is itt kiáltották ki 1989. október 23-án.

A törvény szerinti kiemelt nemzeti emlékhellyé nyilvánítás tehát azt - a már kialakult - hagyományt szentesíti, mely szerint nemzeti, történeti megemlékezések színhelye a tér.

Ingatlan jellege: közterület, állami tulajdonban álló épületek. Tulajdoni viszonyok: a tér egésze állami tulajdonba kerül, az épületek állami tulajdonban vannak.

Nemzeti emlékhelyek:

Budapest, I. kerület, Várnegyed

Több mint 750 éve, 1247-ben tette meg IV. Béla királyunk a budai várat királyi székhellyé. A török kiűzése után a budai várnegyed lett az ország igazgatásának központja: nem csak az uralkodó palotája volt itt, hanem a helytartótanács, majd a miniszterelnökség, a külügyminisztérium, a belügyminisztérium és a pénzügyminisztérium is. A királyi palotában ma hatalmas múzeumi együttes található. A Sándor-palotában van a Köztársasági Elnöki Hivatal. Hivatalos látogatásokon az épület, valamint az előtte levő Szent György tér is komoly szerephez jut. A Magyar Honvédelem napján a Fehérvári rondellán levő Görgey-szobor és a Dísz téren levő Zala György-féle honvédszobor a megemlékezések színhelye. (A Dísz teret az is emlékezetessé teszi, hogy itt végezték ki Hunyadi Lászlót.) A rendszerváltozás után a Dísz tér volt a budai kerületek hagyományos és nagyszabású március 15-i ünnepségének színhelye, a Szentháromság tér pedig az augusztus 20-i megemlékezéseké. A Bécsi kapu tér és környéke Buda 1686. évi visszafoglalásának számos emlékével-emlékhelyével gazdag. A Mátyás-templom az utolsó két királykoronázás színhelye. A Táncsics Mihály utcában lévő hajdani József kaszárnya régészeti feltárása valószínűleg szintén sok érdekességet fog napvilágra hozni, hiszen itt volt a hajdani királyi kúria és a pénzverde épülete is.

Mivel a Várnegyedben található a Hadtörténeti Intézet és Múzeum, az ő felügyeletük alatt lehetne a későbbiekben megvalósítani a hajdan idegenforgalmi nevezetességnek számító őrségváltást a Sándor-palotánál.

Ingatlanok jellege: közterületek, önkormányzati és állami tulajdonban lévő épületek. Tulajdoni viszonyok: állami és önkormányzati tulajdon.

Budapest, VIII. kerület, Magyar Nemzeti Múzeum

Az 1802-ben alapított Magyar Nemzeti Múzeum ma is álló klasszicista épülete, Pest városának egyik legszebb építészeti alkotása, 1847-re készült el. Szinte azonnal nagyon jelentős társadalmi és politikai szerepet kapott; 1848 március 15-én a múzeum előtti téren (ma múzeumkert) volt az a tömeggyűlés, amely a forradalom első megmozdulása volt. A későbbi emlékezetben is annyira intenzíven élt ez az esemény, hogy kialakult egy legenda, amely szerint Petőfi a lépcső északi záró faláról elszavalta a Nemzeti dalt. A XX. század közepére visszavonhatatlanul kialakult itt egy 1848. március 15-ét jelképező kultuszhely, mely a márciusi megemlékezések emblematikus helyszíne lett. A politikai életnek más szinten is helyet adott a múzeum épülete. A kiegyezés és az új országház elkészülte közötti időben a Nemzeti Múzeum dísztermében ülésezett a felsőház, míg a képviselőház a múzeum melletti épületben (Bródy S. u. 8., ma az Olasz Kulturális Intézet).

Tulajdoni viszonyok: állami tulajdon.

Budapest, Rákoskeresztúri Újköztemető, 298., 300. és 301. parcella

A kommunista diktatúra kivégzett áldozatait a Rákoskeresztúri Újköztemetőbe, főleg a 298., 300. és 301. parcellába temették el. Bár más parcellába is temettek politikai okból kivégzetteket, mégis e három parcella vált szimbolikus jelentőségűvé. Fenti parcellák együttesen alkotják a Nemzeti Gyászkertet, és a Nemzeti Emlékhely és Kegyeleti Bizottság közbenjárása által a legtöbb sír a Nemzeti Sírkert részévé nyilváníttatott. Mindezeken túl indokoltnak tartjuk a nemzeti emlékhellyé nyilvánításukat, mivel a Sírkert az 1956-os megemlékezések legfontosabb kegyeleti helye. (A 300-as parcellában található jelképes, ún. „nyitott sír” a koszorúzások legfontosabb helyszíne.)

Tulajdoni viszonyok: Fővárosi Önkormányzat. Vagyonkezelő: Budapesti Temetkezési Intézet Zrt.

Budapest, XIV. kerület, Hősök tere

Az Országgyűlés 2001-ben a magyar hősök emlékének megörökítéséről és a Magyar Hősök Emlékünnepéről szóló 2001. évi LXIII. törvénnyel nemzeti emlékhellyé nyilvánította a Millenniumi Emlékművet és a Hősök Emlékkövét. A törvény az Országgyűlés korábbi döntését megerősítve a Hősök terét nemzeti emlékhellyé nyilvánítja.

Ingatlan jellege: közterület. Tulajdoni viszonyok: önkormányzati tulajdon.

Debrecen, Református Nagytemplom és Kollégium

A szabadságharc idején nem csak a magyarországi reformáció fővárosa volt Debrecen, hanem 1849 januárjától júniusáig az egész országé, a magyar ellenállásé. Az ország, a nemzet innen védte Isten és természet adta jogait, az uralkodó által is szentesített márciusi-áprilisi törvényeket, amelyek Magyarországot az akkori Európa példamutató polgári demokráciájává tették. Az ország önállóságát megsemmisíteni akaró olmützi oktrojált alkotmányra a magyar országgyűlés - amely a debreceni Református Kollégiumban tartotta üléseit - válaszolni akart, ezért 1849. április 14-én elfogadta a Függetlenségi Nyilatkozatot. Ez az amerikai Függetlenségi Nyilatkozathoz hasonlóan hitet tett a független Magyarország gondolata mellett. Az elfogadott nyilatkozat azonban nem kapta meg a remélt európai támogatást.

1944. december 21-én nem véletlenül ült össze az ideiglenes magyar nemzetgyűlés Debrecenben: vonzóbbnak találták ezt az előképet, mint az 1919-es szegedi gondolatét. A magyar függetlenség gondolata miatt mindenképp indokolt a Nagytemplom és a Kollégiummal együtt hozzá csatlakozó téregyüttes felvétele a nemzeti emlékhelyek sorába.

Tulajdoni viszonyok: Egyházi tulajdon.

Mohács, Történelmi Emlékhely

Mohács a magyar történelem legtragikusabb emlékhelye. 1526. augusztus 29-e délutánján mintegy két óra alatt a többszörös túlerőben lévő török hadak megsemmisítették II. Lajos magyar király seregét. 500 év távlatából ez azt jelentette, hogy megszűnt a középkori magyar királyság, mint európai birodalom. Nyugat- és Északnyugat-Magyarországot Habsburg királyok uralták, gyakorlatilag ez a csonka országrész a Habsburg birodalom védelmi vonalává vált. Erdély pedig formailag önálló magyar fejedelemség lett, de szinte mindenkor a török szultántól függött. A mohácsi vereség következményeként beköszöntő 150 éves török megszállás évtizedekre hadszíntérré tette hazánkat, és Magyarország számára tragikus etnikai átrendeződést eredményezett.

Mohács, a csatatér tömegsírjaival gyászos kegyeleti hely, történeti emlékhely, de - éppen a tragédia nagysága miatt - méltó a nemzeti emlékhellyé nyilvánításra.

Tulajdoni viszonyok: állami tulajdon, Vagyonkezelő: Duna-Dráva Nemzeti Park Igazgatósága.

Ópusztaszer, Történelmi Emlékpark

Anonymus gesztájának értelmezése szerint Árpád fejedelem vezértársaival Pusztaszer területén 34 napra megállt és együtt törvényeket hoztak. (XL. fejezet: „...illo loco ordinauerunt omnes consuetudinarias leges regni...” = „...azon a helyen megállapították az ország minden szokásos törvényeit...”) A geszta ismertté válása után elterjedt az a nézet, hogy Pusztaszeren azok a törvények születtek, amelyek a magyar királyság alapjait képezték. A millenniumi ünnepségek sorában kiemelt szerepet kapott e terület, és az Árpád-emlékmű, mely felállítása után, gyakorlatilag emlékhellyé vált.

Az 1970-es években folytatott ásatások során feltárt templom és kolostor romjai tovább erősítették Pusztaszer jelentőségét.

A restaurált Feszty-körkép pusztaszeri elhelyezése, valamint e területen létesített többi épület napjainkra valódi, országos látogatottságú emlékhellyé emelték a parkot.

Fentiek alapján indokolt a nemzeti emlékhellyé nyilvánítás.

Tulajdoni viszonyok: tulajdonosok: ÓNTE Ópusztaszeri Nemzeti Történeti Emlékpark Kiemelten Közhasznú Nonprofit Kft; Ópusztaszer Község Önkormányzata; Csongrád Megyei Önkormányzat; Szeged Megyei Jogú Város Önkormányzata; Feszty-körkép Alapítvány; Magyarok Világszövetsége.

Somogyvár-Kupavár

Szent László királynak köszönhetjük, hogy az általa alapított (1091) - romjaiban is lenyűgöző - bencés apátság fénykorában a francia-magyar kultúra páratlan ötvözete lehetett.

A király a franciaországi Saint-Gilles-i apátság szerzeteseit hívta ide és ebben a bazilikában temették el 1095-ben.

Somogyváron a középkor jelentős kultikus és kulturális központja alakult ki, s az 1220-as évektől már a vármegye okiratainak első letéteményese is volt, vám-, vásár- és hiteles helyként működött.

A magyar és az európai szellem találkozásának köszönhetően ötszáz éven át Somogyvár az országrész szellemi - közigazgatási központja volt. A Szent István és Szent László korából örökölt országos politika Somogyvárt - mai fogalmaink szerint fél országrészt irányító - megyeközponttá tette. Méltán lett a feltárt rom - Pusztaszer és Mohács után - nemzetünk harmadik történelmi emlékhelye.

Pákozdi Katonai Emlékhely

Az 1848-as polgári forradalom vívmányainak védelmében, önkéntesek toborzását követően megalakult honvédsereg 1848. szeptember 29-én a Pákozd-Sukoró közötti területen vívta meg első és győztes csatáját a forradalom leverésére törekvő császári csapatokkal. A csata katonai jelentősége mellett óriási szimbolikus erőt adott a szabadságharc folytatásához. A csata helyszíne egybeforrott a hazafiság és a hősi helytállás eszméjével, példát adott a hazájáért küzdő, és ha kellett, életét áldozó magyar honvédeknek.

Az emlékhely a rendszerváltást követő évek civil összefogásának eredményeként méltó színvonalon mutatja be a szabadságharc óta eltelt 160 évben a magyar katona küzdelmeit és helytállását.

Az emlékhely része a csata emlékműve és múzeuma mellett a doni kápolna is, mely a magyar honvédség történetének legnagyobb emberveszteséggel járó csatájára emlékeztet. Az Oroszországban a Don-kanyarban exhumált magyar honvéd sírja is itt került elhelyezésre.

Itt található a Magyar Békefenntartók emlékműve, mely megörökíti a békefenntartás során egykoron és napjainkban életüket áldozott polgártársaink névsorát.

A közel 2 hektár területű parkosított emlékhelyen 600 négyzetméternyi kiállító térben négy kiállítás számos művészeti alkotása idézi katonáink áldozatvállalását.

Az emlékhely, amely hazánkban egyedüliként az eredeti csatatéren áll, szellemiségében és építészeti megjelenítésében is méltó a Nemzeti Emlékhely minősítésre.

Székesfehérvár, Romkert

A középkori magyar királyság szakrális központja:

a) 1526-ig a király legitimációjának feltétele volt a székesfehérvári koronázás,

b) a koronázási jelvények őrzési helye,

c) a királyi kincstár és levéltár őrzési helye,

d) királyi temetkezőhely.

Szent István halálának 900. évfordulójára (1938) bemutathatóvá tették a romokat, Szent István kőkoporsójának mauzóleumot építettek és hagyománnyá tették az augusztus 20-i állami megemlékezéseket.

Így a törvény szerinti nemzeti emlékhellyé nyilvánítás és kialakult nemzeti, történeti, kegyeleti megemlékezések színhelyét szentesíti.

Tulajdoni viszonyok: állami tulajdon.

-----STARTING---POINT---VEGE---