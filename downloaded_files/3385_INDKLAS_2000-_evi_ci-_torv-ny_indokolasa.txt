2000. évi CI. törvény indokolása

a pénzmosásról, a bűncselekményből származó dolgok felkutatásáról, lefoglalásáról és elkobzásáról szóló, Strasbourgban, 1990. november 8-án kelt Egyezmény kihirdetéséről

Indokolás

1990. november 8-án az Európa Tanács égisze alatt jött létre a pénzmosásról, a bűncselekményből származó dolgok felkutatásáról, lefoglalásáról és elkobzásáról szóló egyezmény, amely szervesen illeszkedik az Európa Tanácsban korábban kötött, az Európa Tanács tagállamai közötti bűnügyi együttműködés kereteit képező egyezmények közé. Létrehozásának indoka elsősorban a bűnözés nemzetközivé válása volt, mely magával hozta annak lehetőségét, hogy az egyik államban bűncselekmény útján szerzett jövedelmet, vagyoni előnyt a bűnelkövetők más államba menekítsék, és ott pénzügyi tranzakciók révén tisztára mossák, legalizálják. Ilyen esetekben a büntetőeljárást folytató állam az eljárást csak részleges sikerrel tudja befejezni, hiszen az elkövetőt felelősségre vonja, és az elkövetett bűncselekményért a jogszabály szerint alkalmazható büntetést alkalmazza, de a bűncselekményből származó haszon elkobzása, elkobzás alá eső érték megfizetésére kötelezés, vagyonelkobzás végrehajtása nem áll módjában, hiszen egyrészt nincs információja arról, mekkora összeget, és hol helyezett el a bűncselekmény elkövetője, illetve amennyiben erről tudomása van is, nem tudja a vagyoni jellegű fő-, vagy mellékbüntetést végrehajtani. Ezen büntetőeljárási problémák kiküszöbölésére nyújt segítséget az Európa Tanácsnak ezen egyezménye, melyet röviden a pénzmosás elleni egyezménynek is neveznek.

Az Egyezmény a használt alapvető fogalmak meghatározását követően két részre oszlik, elkülönítve azon feladatokat, melyeket a szerződő államok saját jogukban hajtanak végre a pénzmosás megelőzésére, illetve azokat a jogsegély-jellegű nemzetközi kötelezettségeket, melyeket a pénzmosás elleni harcban vállalnak. Ilyen értelemben az egyezmény szerves kiegészítője az Európa Tanács egy korábbi, a kölcsönös bűnügyi jogsegélyről szóló, Strasbourgban, 1959. április 20-án kelt európai egyezményének, mely (néhány kivétellel) minden büntetőeljárásban lehetőséget nyújt jogsegély (pl. tanúkihallgatás, nyomozati cselekmények elvégzése) iránti megkeresés előterjesztésére. A kölcsönös bűnügyi jogsegélyről szóló európai egyezménynek Magyarország 1993 óta részese (az egyezményt az 1994. évi XIX. tv. hirdette ki), és az egyezmény alapján bonyolódó jogsegélyforgalom rendszeres, folyamatos, és lényegében problémáktól mentes.

A pénzmosás elleni egyezmény II. fejezete határozza meg azokat az intézkedéseket, melyeket a szerződő államok saját jogukban kötelesek végrehajtani a bűncselekményből származó jövedelem tisztára mosásának megelőzése érdekében. Ennek értelmében minden állam köteles szabályozni a bűncselekményből származó jövedelem elkobzását, a jövedelem felkutatását, azonosítását, és ennek érdekében banki, pénzügyi nyilvántartásokhoz történő hozzáférést. Köteles továbbá minden szerződő állam bűncselekménnyé minősíteni a bűncselekményből származó jövedelem megtisztítására jellemző magatartásformákat (pl. átruházást, megszerzést, birtoklást).

A nemzetközi együttműködést szabályozó III. fejezet (mely az Egyezmény hangsúlyosabb része) általános elvei között leszögezi, hogy a Szerződő Felek a lehető legszélesebb körben együttműködnek egymással a bűncselekményekből származó jövedelmek elkobzására irányuló eljárásokban. Ennek keretében - amennyiben belső joguk ezt lehetővé teszi - erre irányuló megkeresés nélkül tájékoztatják az érintett szerződő államot bűncselekményből származó jövedelemről, ha úgy értékelik, hogy ez segítheti az érintett államot büntetőeljárás kezdeményezésében vagy lefolytatásában. Erre irányuló megkeresés esetén a szerződő államok vállalják olyan átmeneti intézkedések (pl. zár alá vétel) megtételét, melyek megakadályozzák a bűncselekményből származó vagyoni előnnyel való bármilyen rendelkezést, valamint végrehajtják a megkereső államban hozott, elkobzást kimondó határozatot. Ezzel összhangban természetesen el kell ismerni a vonatkozó külföldi bírósági határozatot. Részletesen szabályozza az Egyezmény azokat az okokat, melyek alapján lehetőség van azonban az ilyen irányú megkeresések megtagadására, avagy részleges vagy feltételekhez kötött teljesítésére.

Az Egyezmény eljárási szabályai a központi hatóságok közötti közvetlen érintkezést írják elő, sőt sürgős esetben lehetővé teszik, hogy a megkereső fél igazságügyi és ügyészi hatóságai közvetlenül lépjenek érintkezésbe, és használják az Interpol hírközlő rendszerét is. A részletes eljárási szabályok közül ki kell még emelni, hogy - tekintettel a pénzmosással kapcsolatos banki, pénzügyi információk titkos, de legalább bizalmas voltára - mind a megkereső, mind a megkeresett állam kérheti, hogy a másik fél tekintse a megkeresés tényét és tartalmát, illetve a szolgáltatott információt bizalmasnak.

36. cikkének (1) bekezdése értelmében az Egyezmény az Európa Tanács tagállamai, valamint azon nem tagállamok részére áll nyitva aláírásra, amelyek kidolgozásában részt vettek. Az Egyezmény az aláírás, illetve a megerősítő okirat letétbe helyezését követő három hónap eltelte után következő hónap első napján lép hatályba.

Az Egyezményt a 2317/1997. (X. 15.) Korm. határozatnak megfelelően Magyarország képviseletében a külügyminiszter 1997. november 6-án írta alá a parlamenti megerősítés fenntartásával. Az egyezmény ratifikálása az Európai Uniós tagság feltétele. A megerősítésre a 99/1999. (XII. 10.) OGY határozattal került sor. Miután a ratifikációs okmányok letétbe helyezése 2000. március 2-án történt meg az Európa Tanács főtitkáránál, az egyezmény Magyarország vonatkozásában 2000. július 1-én lép hatályba.