2017. évi XXII. törvény indokolása

az Egészségügyi Világszervezet Nemzetközi Egészségügyi Rendszabályai 7. melléklete 2014. május 24-én Genfben, az Egészségügyi Világszervezet 67. Közgyűlésén elfogadott módosításának kihirdetéséről

Általános indokolás

Az Egészségügyi Világszervezet Nemzetközi Egészségügyi Rendszabályainak 7. számú melléklete a sárgaláz elleni védőoltásra vonatkozó előírások tekintetében módosult. A módosítást az Egészségügyi Világszervezet 2014. évi Közgyűlése fogadta el. Tekintettel arra, hogy a módosítás vonatkozásában a Részes Államok 2016 januárjáig észrevételeket fűzhettek, valamint módosítási javaslatokat is előterjeszthettek, a módosítás 2016. július 11-én lépett hatályba. Erre való tekintettel a módosítást kihirdetni szükséges.

A 7. számú melléklet korábbi rendelkezései szerint a sárgaláz elleni védőoltást annak beadásától számított tíz év eltelte után meg kellett ismételni annak érdekében, hogy a folyamatos védettség vélelmezhető legyen. Az új rendelkezések értelmében - összhangban a legújabb nemzetközi tudományos állásponttal - a sárgaláz elleni védőoltás egész életre szóló védettséget biztosít, azaz tízévente azt nem kell megismételni a védettség fenntartásához.

Részletes indokolás

Az 1. §-hoz

Az Egyezmény módosításának törvényi kihirdetéséről rendelkezik.

A 2. §-hoz

A módosítás hiteles angol nyelvű szövegét és hivatalos magyar nyelvű fordítását tartalmazza.

A 3. §-hoz

A hatályba léptető rendelkezés.