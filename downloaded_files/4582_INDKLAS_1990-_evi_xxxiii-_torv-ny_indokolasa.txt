1990. évi XXXIII. törvény indokolása

az államtitkárok jogállásának átmeneti szabályozásáról szóló törvényjavaslathoz

-----STARTING---POINT---ALTALANOS---

1. A többpártrendszeren alapuló parlamenti demokrácia megteremtése átalakítást igényel a központi közigazgatás felépítésében, és ezzel szoros összefüggésben egyes vezető állami tisztségek jellegében is. E korszerűsítő munka egyik első eleme az államtitkárok jogállásának a törvényjavaslat (a továbbiakban: Javaslat) szerinti újraszabályozása.

A Javaslat e téren csak a koalíciós kormányalakításhoz elengedhetetlenül szükséges, alapvető rendelkezéseket fogalmazza meg, mintegy irányt szabva az államtitkári funkció átfogó újragondolásának. Az államtitkári tisztséget betöltő személyek jogállásának és felelősségének végleges, teljes körű rendezésére - a szoros tárgyi összefüggésre tekintettel - csak a miniszterek jogállásáról, illetőleg a közszolgálatról szóló törvények megalkotásával egyidejűleg kerülhet sor.

A hatályos rendelkezések szerint jelenleg két fajta államtitkári funkció létezik. Egyrészt egyes országos hatáskörű államigazgatási szerveket államtitkár vezet, aki a jogalkotási törvény értelmében jogosult jogszabály, államtitkári rendelkezés kiadására is. Másrészt a minisztériumokban is működik államtitkár, akinek alapvető feladata a miniszter akadályoztatása esetén annak helyettesítése az Országgyűlés ülésén, illetőleg a minisztérium vezetése.

Miután a nem minisztériumi szintű országos hatáskörű szervek jelenlegi megkülönböztetésének nincs kellő elvi alapja, a Javaslat e szervek jogállásának egységesítése érdekében megszünteti az országos hatáskörű szervet vezető államtitkári beosztást. Ugyanakkor a minisztériumon belüli politikai és igazgatási funkciók szétválasztása jegyében - a minisztériumi államtitkári beosztás helyett - bevezeti a politikai államtitkári és a közigazgatási államtitkári funkciót.

2. A Javaslat előírja, hogy a politikai államtitkárt a miniszterelnök javaslatára a köztársasági elnök nevezi ki és menti fel. Javaslatának megtétele előtt a miniszterelnök kikéri az illetékes miniszter véleményét [Javaslat 2. § (1) bekezdés].

A politikai államtitkári beosztás politikai jellegét hangsúlyozza az a szabály, mely szerint a politikai államtitkár megbízatása a Minisztertanács megbízatásának megszűnéséig tart [Javaslat 2. § (2) bekezdés].

A politikai államtitkári tisztség bizalmi beosztás, betöltőjének elsőrendű feladata a miniszter parlamenti tevékenységének elősegítése. Ennek érdekében jogosult - szükség szerint - a miniszter helyettesítésére a Parlament előtt. Ha azonban a miniszter megbízatása megszűnt, helyettesítésére nem jogosult. Ennek indoka, hogy a politikai államtitkár nem tagja a Kormánynak, ezért a miniszteri felelősség sem terheli (Javaslat 3. §).

A kellő információk megszerzésének érdekében a Javaslat lehetővé teszi, hogy amennyiben a miniszter a Kormány ülésén nem vesz részt, az ülésen a politikai államtitkár tanácskozási joggal jelen lehessen, természetesen azonban - tekintve, hogy nem tagja a Kormánynak - szavazati jog nem illeti meg (Javaslat 4. §).

3. A közigazgatási államtitkárt az illetékes miniszternek a miniszterelnök útján tett javaslatára a köztársasági elnök határozatlan időre nevezi ki. A közigazgatási államtitkár megbízatása tehát - a politikai államtitkár megbízatásától eltérően - nem szűnik meg a Kormány megbízatásának megszüntével. Az adott Kormány működésétől való ilyen értelmű függetlenség miatt indokolt, hogy a miniszterelnök a kinevezés kapcsán kevésbé erős jogosítvánnyal rendelkezzen, mint a politikai államtitkár esetében. Erre figyelemmel a Javaslat az adott tárca vezetőjének, a miniszternek a kezdeményező szerepét hangsúlyozza, vagyis a közigazgatási államtitkár személyére a javaslatot a miniszter teszi meg a köztársasági elnök felé. Miután a javaslattételre a miniszterelnök útján kerül sor, a miniszterelnöknek módjában áll esetleges kifogásai feltüntetésére [Javaslat 6. § (1) bekezdés].

Tekintve, hogy a közigazgatási államtitkár megbízatási ideje nem a Kormány megbízatásának időtartamához kötődik, hanem határozatlan időre szól, különös jelentőséggel bír e tisztség betöltőjének szakmai rátermettsége. A megfelelő szakember kiválasztásához nyújthat segítséget, hogy az igazgatási államtitkári tisztségre javasolt személy a Parlament illetékes bizottsága előtt, a nyilvánosság kontrollja mellett tesz tanúbizonyságot szakmai alkalmasságáról. A bizottság véleménye azonban a minisztert javaslata megtételénél nem köti [6. § (2) bekezdés].

A közigazgatási államtitkár legfőbb feladata, hogy a miniszter irányítása alatt a jogszabályoknak és a szakmai követelményeknek megfelelően vezesse a minisztérium hivatali apparátusát [Javaslat 7. § (1) bekezdés]. A közigazgatási államtitkár tehát a minisztérium első igazgatási szakembere, felelőssége alapvetően a szakapparátus irányítására terjed ki.

Ha a politikai államtitkár tevékenységében átmenetileg akadályoztatva van, a közigazgatási államtitkár - a miniszter megbízása alapján - helyettesítheti a minisztert. Helyettesítő jogköre azonban korlátozott, mert az Országgyűlés plénuma előtt nem járhat el; a közigazgatási államtitkár személyét ugyanis indokolt függetleníteni a politikai döntések meghozatalának folyamatától. Természetszerűleg helyettesítő jogköre a tekintetben is korlátozott, hogy a minisztert csak annyiban helyettesítheti, amennyiben erre a politikai államtitkár egyébként jogosult [Javaslat 7. § (2) bekezdés].

4. A minisztériumi belső hierarchiában a következő szintet - a Javaslat által szintén újként szabályozott - helyettes államtitkári funkció jelenti. E beosztásban dolgozók, a közigazgatási államtitkár beosztottjaként a minisztérium szakmai munkája meghatározott részterületének irányítását hivatottak előmozdítani. Gyakorlati szempontokra tekintettel a miniszter által kijelölt helyettes államtitkár helyettesítheti a közigazgatási államtitkárt, ha az akadályoztatva van feladatának ellátásában. Természetesen a közigazgatási államtitkárnak a minisztert helyettesítő jogkörében a helyettes államtitkár nem járhat el (Javaslat 8-9. §).

5. A Javaslat bevezeti a címzetes államtitkári beosztást, amely révén egyes kiemelt, eseti kormányzati feladatok operatív ellátására nyílik lehetőség (Javaslat 5. §).

6. A Javaslat a Miniszterelnöki Hivatalban tevékenykedő államtitkárokra speciális rendelkezéseket állapít meg. Így a koalíciós kormányzás követelményeire tekintettel lehetővé teszi, hogy a Miniszterelnöki Hivatalban több (maximum négy) politikai államtitkár működjön. A miniszterelnöki tisztség sajátosságaiból adódóan kizárja továbbá a politikai államtitkárnak és a közigazgatási államtitkárnak a kormányfőt helyettesítő jogkörét (Javaslat 10. §).

7. A politikai államtitkári, a közigazgatási államtitkári, a címzetes államtitkári és a helyettes államtitkári tisztségek kiemelkedő jelentőségére és közbizalmi voltára tekintettel a Javaslat összeférhetetlenségi szabályai a tudományos, az oktatói vagy szerzői jogi védelemben részesülő tevékenységen kívül kizárják a további alkalmazás lehetőségét, s így azt az eshetőséget is, hogy a törvény hatálya alá tartozó vezetőket eljárásuk során külső kötelezettségük befolyásolja. Ezen túlmenően a közigazgatási államtitkári és helyettes államtitkári tisztségeknél kizárt, hogy betöltőjük pártban tisztséget viseljen, illetőleg párt nevében vagy érdekében nyilvános közszereplést vállaljon. A tilalom indoka, hogy garantálja a minisztériumi legfelsőbb szintű szakmai vezetők politikai el nem kötelezettségét, és ezáltal biztosítsa a pártsemleges és politikailag független közigazgatást (Javaslat 11. §).

-----STARTING---POINT---RESZLETES---
-----STARTING---POINT---VEGE---