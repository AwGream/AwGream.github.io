2004. évi LXVII. törvény indokolása

a Tisza-völgy árvízi biztonságának növelését, valamint az érintett térség terület- és vidékfejlesztését szolgáló program (a vásárhelyi-terv továbbfejlesztése) közérdekűségéről és megvalósításáról

-----STARTING---POINT---ALTALANOS--- 

A Tisza-völgy árvízvédelmi műveinek jelentős részét, illetve az ország árvízvédekezési és katasztrófa-elhárítási erőforrásait 1998-2001. évek között négy rendkívüli árvíz tette próbára, amelyek védekezési, kárelhárítási és újjáépítési költsége mintegy 120 milliárd Ft volt. Ezek közül a 2001. márciusi árvíz járt töltésszakadásokkal, elöntve a Beregben fekvő települések harmadát, az 1999. évi és a 2000. évi árvizek a Közép-Tisza vidékén minden korábbi magassági és tartóssági rekordot megdöntve akár az elöntésre kerülhető területek kiterjedése, akár a fenyegetett lakosság lélekszáma, akár a potenciális veszélynek kitett javak nagyságrendje tekintetében példa nélküli volt az utóbbi időszakban. A lakosságban fokozódott a veszélyérzet, és növekedett a biztonság megteremtésének igénye.

A lehetséges árvízi elöntés az európai országokban is jelentős kockázatot képvisel. Különösen a Rajna-Meuse, (Németország, Belgium, Franciaország, Hollandia, 1993 és 1995), a Pó-völgy és az Arno, (Olaszország, 1994), a Morava és Odera, (Csehország, Lengyelország, Németország, 1997), majd legutóbb 2002-ben a Felső-Duna, (Bajorország, Ausztria) és az Elba (Csehország, Németország) mentén bekövetkezett, esetenként katasztrofális árvizek nyomán mind az ENSz-EGB, mind az EU szintjén fontos kezdeményezések és dokumentumok születtek az európai polgárok árvízi fenyegetettségének csökkentése érdekében. Ezek közül első helyen említendő az ENSz-EGB „A fenntartható árvízmentesítés irányelvei” (2000), illetve az EU, Norvégia, Svájc és a tagjelölt országok víz-igazgatóinak pártfogásával elkészített „Az árvíz megelőzés, az árvízmentesítés és az árvízvédekezés legjobb gyakorlat dokumentuma”(2003).

A sorozatos árvizek tapasztalatainak kiértékelése nyilvánvalóvá tette, hogy az árvizek elleni védelemnek kizárólag a töltések magasítására és erősítésére szorítkozó megoldása nem járható út. A célirányos szakmai vizsgálatok eredményeképpen kidolgozásra került a Vásárhelyi-terv továbbfejlesztése (a továbbiakban: VTT) koncepcióterve, amelynek keretében - összhangban az ENSz-EGB Irányelvekkel és a Legjobb Gyakorlat Dokumentummal - Magyarországon először kerül sor olyan program megvalósítására, amely a mentesített árterek részbeni - szabályozott vízkivezetéssel történő - reaktiválását is célul tűzi ki. Emellett az árvizek levezetési feltételeinek, a nagyvízi meder vízszállító-képességének a javítására, illetve helyreállítására, a Tisza déli országhatár - Szolnok közötti szakaszán és a tivadari híd fölötti szűkületben kerül sor a lefolyási akadályok megszüntetésére a nagyvízi meder természetvédelmi revitalizációjával együtt.

A VTT-ben előirányzott árvízi tározók kiterjedése, a teljes ártérhez viszonyított aránya Európában egyedülálló. Az eddigi legnagyobb szabású hasonló program, a Svájc, Németország, Franciaország, Belgium, Luxemburg és Hollandia által EU támogatással megvalósított IRMA fő mutatóival összevetve azt találjuk, hogy a Rajna és a Meuse folyók mentén reaktivált ártér csaknem 3,5-szeresére, árvízi befogadóképességet tekintve 7-szeresére rúg a Tisza mentén előirányzott projekt.

Az érintett Tisza-völgyi, nagyobbrészt agrártérség fejlődésének nincsen valódi esélye táj- és vízhasználat-váltás nélkül. A projekt által érintett térség súlyos társadalmi, gazdasági és környezeti helyzetben lévő, leszakadó vidéki lakossága az árvízvédelmi biztonsága fokozása mellett esélyt kap az életlehetőségeinek továbbfejlesztésére, az árvízvédelmi fejlesztéshez folyamatosan és szervesen kapcsolódó terület- és vidékfejlesztési, környezetgazdálkodási program megvalósításával. Ez egyúttal új típusú táj-, föld- és vízhasználat-váltást készít elő.

A szabályozott vízkivezetés és a víz megfelelő továbbvezetésére alkalmas vízrendszer rehabilitáció mind nagyobb területen való megvalósítása által megnyílik a lehetőség a jelenlegi használat mellett gyenge adottságú területek sajátosságainak megfelelő és ezért hatékony jövedelemtermelő képességű hasznosítására.

Az alapelvek igazodnak az európai érték- és célrendszerhez, és így remény van arra, hogy helyreállítható legyen a táj népességmegtartó ereje, egészségesen működjön társadalmi és természeti rendszere.

A program két egymástól elválaszthatatlan és egyaránt hangsúlyos feladatcsoportra, az infrastrukturális és a tájgazdálkodási feladatokra koncentrál, amelyek megvalósítása feltétele az árvízvédelmi beruházások megvalósításának abban az értelemben, hogy egyrészt az árvízi tározók által érintett lakosság által közérdekből vállalt terhek ellentételezése arányos, korrekt kell legyen, másrészt maga a tájgazdálkodás nemcsak a lakossági megélhetéshez szükséges gazdasági struktúraváltásnak feltétele, hanem az árvízi tározók és a nagyvízi meder folyamatos, szakszerű gondozásának is. E nélkül a tározási és vízlevezetési funkció sem lehet teljes. A tájgazdálkodás megvalósításának állami támogatása a „gazdagítva gazdagodás” elve alapján jelentős állami közfeladat megosztást eredményez, elsősorban az árvízvédelem, vízháztartás, vízgazdálkodás, természet- és környezetvédelem, foglalkoztatás, képzés, szociális és egészségügy területén.

A VTT kulcslétesítményeinek megvalósítása érdekében, és arra is figyelemmel, hogy a térség lakossága jogos biztonsági igényét ki lehessen elégíteni, a védelmi infrastruktúra átalakítását és fejlesztését, egyszersmind a térség fejlődését új, az európai irányelveket és irányzatokat követő módon fenntartható pályára lehessen állítani, meg kell teremteni az eszközöket, amelyekkel a projekt előre meghatározható időn belül megvalósítható.

Az egyébként érvényes szabályokhoz és megoldásokhoz képest speciális rendelkezések szükségesek

- a pénzügyi források meghatározása;

- az árvízi tározókhoz szükséges területek biztosítása;

- a különböző államigazgatási (közigazgatási) eljárások szabályai (az államigazgatási eljárására vonatkozó általános szabályok, a környezetvédelmi engedélyezési eljárás, a kisajátítási eljárás, a vízjogi engedélyezési eljárás szabályai);

- valamint a polgári perrendtartás szabályai

tekintetében.

Az infrastruktúrafejlesztésre vonatkozó különleges szabályok megalkotása a magyar jogalkotásban nem tekinthető előzmény nélkülinek.

A legutóbbi példa erre a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény, a három éve már megjelent, a Budapest Sportcsarnok újjáépítéséről szóló 2000. évi XL. törvény, valamint a közelmúltban kiadott, a Budapesti 4-es metró Budapest Kelenföldi pályaudvar - Bosnyák tér közötti metróvonal első szakasza megépítésének állami támogatásáról szóló 2003. évi LV. törvény.

Mindhárom törvény - e kiemelt fontosságú közérdekű létesítmények megvalósítása érdekében - speciális rendelkezéseket tartalmaz a közbeszerzési eljárás, a vízjogi engedélyezési eljárás, az államigazgatási eljárás, valamint a polgári perrendtartás általános rendelkezéseiről.

A hivatkozott törvények tartalmazzák a feladat megvalósításához szükséges teljes (a 4. metró állami-önkormányzati együttműködésében a teljes állami) költség fedezetét, és azt, hogy ezt a fedezetet a központi költségvetés biztosítja.

-----STARTING---POINT---RESZLETES---

Az 1. §-hoz

A hatályos magyar jogszabályok több tekintetben tartalmaznak jelenleg is olyan rendelkezéseket, amelyekkel - meghatározott körben és szempontokból - a „közérdeket” és a „közérdekű célokat” a magánérdekek és a magáncélok fölé helyezik.

Nem teljesen tisztázott azonban, hogy nemcsak egy-egy meghatározott körben vagy szempontból, hanem általánosabb érvényességgel hogyan határozható meg a „közérdek” fogalma, és hogyan juttatható kifejezésre a közérdeknek minősíthető többségi (jelentős többségi) érdek az (elenyésző) kisebbségi érdekkel szemben.

Egy adott fejlesztésre vonatkozó elhatározásnál, vagy az elhatározás kivitelezési módjánál, helyének végleges kijelölésénél, feltételeinek a megállapításánál egyáltalán nem közömbös, hogy hogyan aránylik a fejlesztést akaró (szükségesnek tartó) személyek száma az azt ellenző személyek számához.

Olyan megoldást kellene törvényi szinten bevezetni, amelynek birtokában egy-egy közérdekű intézkedés vagy közérdekű cél - ha az valóban a társadalom döntő többségének az akaratát közvetíti - elviselhető feltételek mellett és elviselhető határidőn belül, valóban a köz érdekének szolgálatában megtehető, illetve megvalósítható.

Ilyen törvényi szabályozás - a gyorsforgalmi közúthálózat fejlesztésével kapcsolatos törvény kivételével - eddig még nem született. A jelen törvény azonban ezek egyikére, mégpedig az egyik legfontosabb intézkedés-sorozatra illetve célra, az árvízvédelmi biztonság fejlesztésére, mely nélkül sem az ártéren élő lakosság, sem az ott lévő infrastruktúrák, sem a gazdasági tevékenységek biztonságáról beszélni nem lehet, kimondja, hogy fontos és közérdekű, és annak megvalósítása érdekében az egyébként irányadó egyes jogszabályi rendelkezéseket bizonyos eltérésekkel kell e cél szolgálatában - adott esetben esetleg néhány személy vagy csoport vélt vagy valódi érdekét kis-mértékben korlátozva is - alkalmazni.

Itt kell hangsúlyozni az Alkotmánybíróság állásfoglalását: az állami beavatkozás alkotmányossága megítélésének súlypontja, az alkotmánybírósági értékelés voltaképpeni tere a cél és az eszköz, a közérdek és a tulajdonkorlátozás arányosságának megítélése. Ez az állásfoglalás értelemszerűen nemcsak a tulajdonjoggal (annak korlátozásával) kapcsolatban megnyilvánuló magánérdekek vonatkozásában irányadó.

A Vásárhelyi-terv továbbfejlesztésének feladatait az általános szabályok szerint, de a törvényben foglalt eltérésekkel kell ellátni. Az általános szabályok felsorolása a törvényben nem szükséges, elég arra utalni. A szabályoktól annyiban lehet eltérni, amennyiben arra az adott jogszabály lehetőséget ad. Így például a kulturális örökségvédelemre vonatkozó rendelkezésektől nincs lehetőség az eltérésre, míg az államigazgatási eljárás általános szabályaitól el lehet térni ott, ahol azt az Áe. lehetővé teszi.

A 2-3. §-hoz

Az említettek szerint nem példanélküli az, hogy egy ország parlamentje a fontosnak minősített, de nem kellőképpen fejlesztett infrastruktúrája elmaradásának felszámolására önálló törvényt alkot.

A törvény a preambulumban széleskörűen sorolja fel azokat az okokat, érveket, amelyek szükségessé, sőt elengedhetetlenné teszik a törvény hatálya alá tartozó, jelentős kiterjedésű térség árvízbiztonsági és vidékfejlesztési programjának megvalósítását. Ugyanakkor - éppen a törvény sajátos személyi és tárgyi hatálya kapcsán - a VTT-re, az általános gyakorlattól eltérően, csak belátható időtartamra lehet és kell szabályokat meghatározni.

A törvény benyújtását megelőzően a kormány az 1022/2003. (III. 27.) Korm. határozatában elfogadta a Tisza-völgy árvízi biztonságának növelésére vonatkozó koncepció-tervet és feladatul szabta az érintett tárcáknak, hogy dolgozzák ki a fejlesztési program I. ütemét.

Az évenkénti költségvetési tervezés és az ebből eredő finanszírozási nehézségek megakadályozhatják ezek megvalósítását.

Az ország előtt álló feladatok szükségessé teszik, hogy az Országgyűlés az 1107/2003. (XI. 5.) Korm. határozatában megjelölt feladatok megvalósulását e törvénynek az elfogadásával alapozza meg és segítse elő.

A VTT I. ütemének végrehajtásához szükséges pénzeszközökről a Kormány gondoskodik. Ugyanakkor elengedhetetlen, hogy az EU következő pénzügyi tervezési időszakára a VTT, mint külön Nemzeti Program elem, kijelölést és elfogadtatást nyerjen, hogy ez a közösségi politikáknak megfelelő program minél nagyobb mértékben EU források felhasználásával valósulhasson meg.

A törvény abban az esetben válthatja be a hozzá fűzött reményeket, ha a megvalósításhoz nélkülözhetetlen finanszírozás feltételei rendelkezésre állnak.

Az államháztartásról szóló 1992. évi XXXVIII. törvény korábban merevnek és átléphetetlennek tekintett éves tervezési rendjét az általános indoklásban említett törvények már átlépték. Ez azért is indokolt és szükséges, mivel az infrastruktúra beruházások tervezése és kivitelezése legfeljebb kivételesen köthető egy-egy költségvetési évhez.

Egy olyan országban mint hazánk, ahol a folyók mélyárterei az ország 23%-át foglalják el, a vasútvonalak 32%-a, a közutak 15%-a, a lakosság negyede szintén itt helyezkedik el, és a GDP 35%-át is itt termelik meg, jelentős térségek jövőjének, fejlődési lehetőségének a záloga az árvízvédelmi biztonság megteremtése és fokozása. A törvény területi hatályát jelentő Tisza-völgyi régióban ráadásul egy eleve hátrányos helyzetű térség új, fenntartható fejlődési pályára állításának alapfeltételeit megteremtő, komplex, tájgazdálkodáson alapuló vízrendszer rehabilitáció valósul meg az árvízvédelmi biztonság fokozásával egyidejűleg.

Ezen célok csak akkor valósíthatók meg, ha a Magyar Köztársaság Országgyűlése törvényben rögzíti azokat az összegeket, amelyek a feladatok teljes megvalósításához szükségesek.

Az I. ütem során, legkésőbb annak utolsó évében az árvízi tározók megvalósításának II. üteméhez tartozó terveket, integrált vízgazdálkodási programot, valamint részletes és komplex terület- és vidékfejlesztési terveket kell a VTT első ütem keretében elkészíttetni.

A törvény 1. §-ában megjelölt közérdekű feladatok ellátása számos személy és szervezet összehangolt tevékenységét igényli. Az Országgyűlés által jóváhagyott fejlesztési terv végrehajtása csak úgy lehet eredményes, ha meghatározásra kerül az a felelős szervezetet, amely a tervezési és kivitelezési feladatokat összefogja.

A 4. §-hoz

A törvény szándéka szerint a lebonyolító és a kivitelezők közbeszerzés útján történő kiválasztását, illetve felügyeletét a megvalósításért felelős tárca irányítása alatt álló Országos Környezetvédelmi, Természetvédelmi és Vízügyi Főigazgatóság látja el.

A beruházó közbeszerzési eljárás keretében kiválasztja a tervezőt és elkészítteti az 2. § (2) bekezdésében felsorolt fejlesztésekre vonatkozó - a meglévő, illetve más program keretében előkészítés alatt álló rendszerekhez való kapcsolódásokat magába foglaló - műszaki tanulmányt, továbbá összeállíttatja az előzetes környezeti tanulmány és a területrendezési tervtanulmány dokumentációját.

A 5-6. §-hoz

A törvény 5-9. §-a az 1107/2003. (XI. 5.) Korm. határozatban előírtaktól eltérően, nem az érintett tulajdonosok részére ajánlott megoldások rendszerét tartalmazza, hanem az árvízi tározókhoz tartozó területeket biztosítja, valamint a földtulajdonosok (használók) kárenyhítési-kártalanítási rendszerének jogszabályi alapját teremti meg. Ennek indoka az, hogy a tulajdonosi hozzájárulás nem járható út, az árvízi tározók kialakításával közérdekű célt valósít meg az állam, ezért magánjogi szerződések helyett közhatalmi eszközök alkalmazása vezet gyors eredményre.

Az árvízi tározók területeivel érintett földrészletek jegyzékét (a továbbiakban: árvízi tározó területe) a környezetvédelmi és vízügyi miniszter és a földművelésügyi és vidékfejlesztési miniszter együttes rendeletben állapítja meg.

A földrészlet árvízi tározó kategóriába történő besorolásáról, illetőleg a besorolás megszüntetéséről a földrészlet fekvése szerint illetékes első fokú vízügyi felügyelet (a továbbiakban: vízügyi felügyelet) határoz. A jogerős határozatot a vízügyi felügyelet megküldi a földrészlet fekvése szerint illetékes körzeti földhivatalnak (a továbbiakban: földhivatal) a jogi jelleg ingatlan-nyilvántartásba történő bejegyzése, illetve törlése céljából.

Az árvízi tározó területéhez tartozó földrészletre az ingatlan-nyilvántartásba fel kell jegyezni az „árvízi tározó” jogi jelleget.

A földhivatal az árvízi tározó jogi jelleg ingatlan-nyilvántartásba történő feljegyzéséről, illetőleg törléséről határozatot hoz, amelyet megküld az ingatlan tulajdonosának és a vízügyi felügyeletnek.

A 7. §-hoz

Az árvízi tározó területén lévő termőföldön földhasználati korlátozásokkal lehet gazdálkodni. A törvény egyéb korlátozásokat is meghatároz (így például: nem lehet talajjavító beruházást, faiskolát létesíteni, kémiai talajjavítást végezni, vetőmagot termeszteni, szaporítóanyagot előállítani, ültetvényeket és gyenge víztűrő képességű évelő kultúrákat telepíteni, gyepet feltörni). Az árvízi tározó területén nem lehet építési engedélyköteles tevékenységet folytatni, továbbá a vízügyi felügyelet engedélye nélkül a terepviszonyokat megváltoztató feltöltést vagy mélyítést végezni.

A 8. §-hoz

Az elrendelt használati korlátozások ellenértékeként az árvízi tározó területéhez tartozó termőföldnek a vízügyi felügyelet határozatának meghozatalakor az ingatlan-nyilvántartásba bejegyzett tulajdonosát, vagy jogutódját - a tulajdoni illetőségének, illetőleg eszmei hányadának arányában - az ingatlannak az árvíz visszatartására szolgáló rendelkezésre állása és a hasznosítás részleges korlátozása következtében a földtulajdon értékében előálló értékcsökkenés miatt egyszeri térítés illeti meg.

Ha a földrészlet a Magyar Állam tulajdonát képezi a vagyonkezelő nem jogosult az egyszeri térítésre.

Az árvízi tározó területéhez tartozó ingatlan használóját annak árvíz-szabályozási célból történő igénybevételével okozott kárért teljes kártalanítás illeti meg.

Nincs helye kártalanításnak a felmerült kár azon része után, amelyek a földhasználati korlátozások megszegése miatt keletkeztek.

Az árvízi tározók területéhez tartozó ingatlanok árvízi szabályozási célból történő igénybevételével kapcsolatos kártalanításra a törvény eltérő rendelkezése hiányában a Polgári Törvénykönyv szabályait kell alkalmazni.

A földrészlet tulajdonosának a haszonbérleti szerződés megkötésekor a haszonbérlő tudomására kell hoznia a 7. § szerinti hasznosítási korlátozásokat.

Abban az esetben, ha a haszonbérlő teljes kártalanításban részesült, egyidejűleg ezen a címen nem jogosult a termőföldről szóló 1994. évi LV. törvény 17. §-a szerinti haszonbér-fizetési kedvezmény igénybevételére.

A 9. §-hoz

A 8. § (1) bekezdése szerinti egyszeri térítés kifizetésről a vízügyi felügyelet a beruházó útján gondoskodik az ingatlan tulajdonosa részére.

Az egyszeri térítés alapja a termőföld nyilvántartott kataszteri tiszta jövedelme (a továbbiakban: aranykorona érték). Az egyszeri térítés mértéke a 2004. évben 6000 forint aranykoronánként. Az egyszeri térítés mértékét a mindenkori éves költségvetési törvényben lehet módosítani.

Az egyszeri térítés 2004-ben mintegy 350 millió Ft-os költségét - a Cigánd-Tiszakarádi és a Tiszaroffi tározó esetében - a központi költségvetés 8 milliárd Ft-os előirányzata fedezi.

A vízügyi felügyelet nyilvántartást vezet az árvízi tározó területéhez tartozó földrészletek és a földrészletek tulajdonosainak az ingatlan-nyilvántartásról szóló 1997. évi CXLI. törvény 14. § a)-c) pontjaiban, és a 15. § (1) bekezdésében meghatározott adatairól. A nyilvántartás célja az egyszeri térítés kifizetéséről nyilvántartás vezetése. Az adatokat a vízügyi felügyelet és a beruházó ismerheti meg, és azokat csak az egyszeri térítés megfizetéséről szóló nyilvántartás vezetéséhez használhatja fel. A nyilvántartást addig kell vezetni, amíg a földrészletre az ingatlan-nyilvántartásban fel van jegyezve az árvízi tározó jogi jelleg.

A földhivatal - az árvízi tározó jogi jelleg ingatlan-nyilvántartásba történő feljegyzéséről szóló határozattal, illetve a földrészlet tulajdonosában bekövetkező változás esetén a tulajdonjog bejegyző határozattal egyidejűleg - megküldi a vízügyi felügyeletnek a 9. § (4) bekezdésben meghatározott adatokat.

A 10. §-hoz

A VTT előkészítése során, a spekuláció megelőzése céljából, a Magyar Államot elővásárlási jog illeti meg a nyomvonalon található földrészletek tekintetében.

Szorosan a tárgyhoz kapcsolódik a VTT nyomvonalas létesítményeinek építéséhez szinte elkerülhetetlenül hozzá tartozó ingatlan kisajátítás, illetve az erre vonatkozó megkülönböztetett szabályrendszer.

A törvény előkészítésénél több szempontra kellett figyelemmel lenni. Túl azon, hogy természetesen érvényesek a Ptk.-nak és a kisajátításról szóló 1976. évi 24. törvényerejű rendeletnek az általános előírásai, az eltérő rendelkezéseknek kiemelt jelentősége van.

A termőföldről szóló 1994. évi LV. törvény 10. §-a szabályozza a termőföldre vonatkozó elővásárlási jog sorrendjét. A szabály eltérő rendelkezésre ad lehetőséget. A törvény él ezzel, amikor a VTT céljára kijelölt nyomvonal tekintetében eltérő rendelkezést tartalmaz és az állam javára más jogosultakat megelőzően kíván elővásárlási jogot biztosítani. Az intézkedés garancia arra, hogy a Magyar Állam már a tervezés szakaszában megszerezhesse azokat a földrészleteket, amelyek a beruházás megvalósításához szükségesek.

A törvény szerint szabályozott életviszonyok mielőbbi rendezésének fontosságát igazolja a kisajátítási eljárásban hozott államigazgatási határozat bírósági felülvizsgálati rendjének szabályozása.

A közérdekből folytatott kisajátítás - a kisajátításról szóló 1976. évi 24. törvényerejű rendelet 19. §-ának (1) bekezdése szerint - államigazgatási szakaszban egyfokú. A meghozott határozat ellen benyújtott bírósági felülvizsgálat rendkívül időigényes. Az eljáró bíróság számára a hatályos törvényerejű rendeletben előírt „soron kívül jár el” szabály [kisajátításról szóló 1976. évi 24. törvényerejű rendelet 9. §-a (2) bekezdésének a) pontja] nem szab határidőt. Erre tekintettel a bíróságnak 45 napon belül tárgyalást kell tartania, ezzel a soronkívüliség pontosan nem értelmezhető szabálya határozott keretet kap, és feltéve, hogy igazságügyi szakértő kirendelésére nincs szükség, illetve az esetleges szakértői vélemény elkészíthető, a bíróságnak a jogalap tekintetében, három hónapon belül döntést kell hoznia.

A továbbiakban a bíróság - feltéve, hogy a szakértő a kártalanítás összegét megállapította szakvéleményében - az ingatlan kisajátítását kérő fél kérelmére rendelkezhet ideiglenes intézkedéssel az ingatlan birtokbaadásáról. Ennek az intézkedésnek feltétele, hogy az igazságügyi szakértő által megállapított kártalanítás összegét a beruházó egyidejűleg megfizesse. A törvény ezzel eleget tesz az azonnali kártalanítási kötelezettségnek, egyidejűleg azonban garanciális szabályként a kártalanítás mértéke tekintetében továbbengedi az eljárást.

A megoldást az indokolja, hogy a már kijelölt nyomvonalon az építés előkészítése - amely közérdek - mielőbb megkezdődhessen a személyes érdekek sérelme nélkül.

A beruházónak (ebben a fázisban már kivitelezőnek), az építési munkákat jóval megelőzően, a kötelező egyéb munkálatok (így például: régészeti feltárás) miatt már birtokában kell, hogy legyen az építési terület.

A szándékolt és várhatóan egyszerűsített eljárás lefolytatására természetesen csak abban az esetben van mód, ha a korábbi tulajdonos a kisajátítás tényét nem, csak a kártalanítás összegét vitatja. A törvény ezzel a megoldással igyekszik eleget tenni az Alkotmányban megkövetelt és a Ptk.-ban is előírt azonnali és teljes kártalanítás kötelezettségének, és összebékíteni a közérdeket a személyes érdekkel.

A törvény szerint az árvízi tározók és az ártéri tájgazdálkodás célterületeinek övezetében a tározók helyét és a tájgazdálkodásra kijelölt területeket illetően a kiemelt térségek, megyék és a települések terület-, illetve település-rendezési terveiben a VTT területrendezési tervtanulmányában foglaltakat érvényesíteni kell.

A 11. §-hoz

A VTT létesítményei építésének engedélyezése során négy jogszabály rendelkezéseit kell figyelembe venni. A négyből kettő a környezetvédelmi eljárást, míg kettő a vízjogi engedélyezési eljárást szabályozza.

A környezet védelmének általános szabályairól szóló - 1995. évi LIII. törvény (a továbbiakban: Kvtv.) és a végrehajtása tárgyában kiadott rendelkezések szerinti környezeti hatásvizsgálat, és így az engedélyezési eljárás is, két szakaszból áll.

Annak a célnak az elérése érdekében, hogy a rendkívül fontos környezetvédelmi és vízügyi eljárások mindegyike azonos szempontok figyelembe vételével, folyamatosan és zavartalanul történjék, egy-egy a Tisza-völgyben működő kijelölt környezetvédelmi illetőleg vízügyi hatóság jár el első fokon az engedélyezési eljárásokban. Az államigazgatás követelményrendszere szerint jogorvoslati fórumként a törvény a Főfelügyelőséget [12. § (2)] jelöli meg.

A törvény a lakosság szempontjából fontos szakaszokat, az előzetes eljárásban a közszemlére tétel szabályát, a részletes vizsgálati szakaszban a közmeghallgatásra vonatkozó hatályos eljárási szabályokat azzal egészíti ki, hogy előírja a beruházónak a közreműködését. Ez a rendelkezés tölti ki konkrét tartalommal a hatóságok és egyéb érintett szervezetek együttműködésének deklarált kötelezettségét.

A 12. §-hoz

Az elérni kívánt cél szempontjából az eljárás meghatározó jelentőségű szakasza. A környezetvédelmi vizsgálatok számos önálló területre terjednek ki. Az egyes területek álláspontja eltérő lehet.

Az eljáró hatóságnak figyelemmel kell lennie az egyes környezet- és természetvédelmi érdekekre, továbbá a VTT várható társadalmi, gazdasági jelentőségére, hatásaira. A részletes tervezés csak abban az esetben felelhet meg a környezetvédelem által elvárt követelményeknek, ha a tervezők a hatóságtól egyértelmű megoldási javaslatot kapnak.

A 13-15. §-hoz

A beruházás eredményes megvalósításához szükséges műszaki adatok ismerete a tervezés minden fázisában nélkülözhetetlen. Annak érdekében, hogy a tervező a szükséges információk birtokába kerüljön, meg kell adni a segítséget. A tervező - még abban az esetben is, ha az valamelyik ismert iroda - nem hatóság.

Számtalan rossz tapasztalat utal arra, hogy a kért tájékoztatást a tervező nem, vagy csak számottevő késéssel kapja meg. Ezt a gyakorlatot kell megváltoztatni.

A törvény direkt módon kötelezi az eljáró hatóságokat, a közművek üzemeltetőit és az utak kezelőit az együttműködésre. A gyakorlat fogja ezt az elvárást valódi tartalommal kitölteni. Önmagában már az a tény, hogy egymásnak tájékoztatással tartoznak, jelentősen megkönnyíti a kérelmezők helyzetét, eredményesebbé és gyorsabbá teheti a hatóságok munkáját.

Az eljáró hatóságok maguk szerzik be a rájuk vonatkozó külön jogszabályokban előírt szakhatósági hozzájárulásokat.

A törvény jellemzően minden területen arra törekszik, hogy az eljáró állami szervek és egyéb szervezetek (így például: közművek kezelői) tevékenységét jól követhető időbeli keretek közé szorítsa.

A törvény a hatóság jogszabálysértése esetén benyújtható bírósági felülvizsgálati kérelemre vonatkozó különös feltételeket is szabályozza. Így a végrehajtható határozat felfüggesztését kérheti az ügyfél (a felperes), a kérelemnek azonban a bíróság csak alapos indok esetében ad helyt.

Amint a törvény 10. §-ához fűzött indokolásából is kitűnik, a Pp.-ben előforduló „soronkívüliség” tágan értelmezhető tartalmát felváltja az az intézkedés, amely szerint a bíróságnak 45 napon belül tárgyalást kell tartania.

Egyebekben értelemszerűen a Pp. rendelkezéseit kell alkalmazni.

A törvény a határidőkre vonatkozó előírásokat az üzembe helyezési eljárásra is alkalmazni rendeli, és következetes, amikor az érintettek „hallgatásához” az üzembe helyezésnél azt a következményt fűzi, hogy a határidő eredménytelen eltelte esetén a hozzájárulást megadottnak kell tekinteni.

A 16-18. §-hoz

A projekt által érintett térségnek az általános indoklásban is megfogalmazott hátrányos foglalkoztatási és megtartóképességi helyzete indokolja a közmunkaprogram kiterjesztését, valamint a térségfejlesztési és tájgazdálkodási program célkitűzéseit elősegítő feltételek megteremtését.

Fontos közérdek fűződik ahhoz, hogy a VTT keretében megépülő védelmi létesítmények üzemeltetését és fenntartását, ezzel a megvalósítási cél kiteljesedését az állam garantálja, továbbá, hogy a térség fenntartható fejlődésének eszközéül szolgáló tájgazdálkodás alapvető feltételeként a víz rendelkezésre állását díjmentesség segítse elő, az elosztására és továbbvezetésére szolgáló létesítmények szakszerű karbantartását az állam támogassa, miként ahhoz is, hogy a VTT keretében a folyó nagyvízi medrében kialakításra kerülő, árvíz levezetőképesség szempontjából kedvező területhasználatok és állapotok fenntartása a tulajdonosok kikényszeríthető kötelessége legyen.

A törvény szerint az árvízi tározók töltő-ürítő és határoló vízgazdálkodási létesítményeinek (így például: zsilipek, töltő-ürítő csatornák, tározó gátak) üzemeltetése és fenntartása állami feladat. A VTT-ben előirányzott tájgazdálkodási célú vízhasználatok részére vízkészlet-járulék mentességet kell biztosítani. A tározókon belül és a hozzájuk kapcsolódó tájgazdálkodási területeken a vízkormányzó és vízvezető létesítmények üzemeltetésére és fenntartására meglévő vagy létrejövő szervezetek működését az állam - a gazdálkodók terheinek csökkentése érdekében - külön soron elkülönített forrásból támogatja.

A törvény szerint a hullámtereken a kialakított vízszállító képesség megőrzése a tulajdonos, illetve az egyéb jogcímen használó feladata. A kötelezettség elmulasztása esetén a vízügyi hatóság a szükséges munkák elvégzéséről a tulajdonos, illetve az egyéb jogcímen használó költségére gondoskodik.

A nagyvízi mederben történő extenzív gazdálkodás támogatására vidék fejlesztését célzó nemzeti terv agrár-környezetgazdálkodási pályázati rendszere útján forrást, illetőleg lehetőséget biztosít.

-----STARTING---POINT---VEGE---

A 19. §-hoz

A törvény tartalmazza a hatálybalépéséhez szükséges rendelkezéseket, átmeneti szabályokat.

Élve az Áht. 22. §-ában foglalt eltérő törvényi szabályozási lehetőséggel - figyelemmel arra, hogy a törvény szerinti beruházásokkal kapcsolatos információkat már maga is tartalmazza - a törvény lehetővé teszi, hogy a Kormánynak ne kelljen kérnie az Országgyűlés felhatalmazását az 50 milliárd forintot elérő vagy azt meghaladó értékű, többéves fizetési kötelezettséggel járó szerződések megkötése előtt.

A 20. §-hoz

A törvény hatálybalépésével egyidejűleg a vízgazdálkodásról szóló 1995. évi LVII. törvény (a továbbiakban: Vgtv.) 15. §-ának (8) bekezdése helyébe lépő rendelkezés értelmében a törvény hatálya alá tartozó vízhasználó a vízjogi létesítési, üzemeltetési engedélyben lekötött vagy engedély nélkül felhasznált, a ténylegesen igénybe vett vízmennyiség után a Környezetvédelmi és vízügyi célelőirányzat javára vízkészlet járulékot nem köteles fizetni.

A Vgtv. a mögöttes joganyaggal a folyók nagyvízi medrét két jellegzetes részre osztja, a hullámtérre, ahol töltések között folyik le az árvíz, és az ún. nyílt ártérre, ahol nincs árvédelmi töltés. A törvény bő terjedelemben foglakozik a folyók hullámterével, rögzíti, hogy a folyópart és az árvízvédelmi töltés közötti területet, csak az árvízvédelmi előírásoknak megfelelően szabad használni és hasznosítani. Felhatalmazást ad a Kormánynak a részletes szabályok kidolgozására, ami jelenleg a hullámterek, a parti sávok, a vízjárta, valamint a fakadó vizek által veszélyeztetett területek használatáról és a hasznosításáról szóló 46/1999. (III. 18.) Korm. rendeletben szabályozott. Ez a szabályozás azonban némiképp túlhaladottá vált, és nem is teljes körű. A nagyvízi meder árvízlevezető képességének a megőrzéséhez szükséges, hogy a folyók nagyvízi medre egységesen legyen kezelve, és a kezelést illetően nagyvízi meder kezelési tervet kelljen készíteni. Ez egyúttal lehetőséget ad arra is, hogy a folyókat kísérő, nagy természeti értéket képviselő területek kezelését összhangba hozzák az árvízvédelmi érdekekkel.

Indokolt ugyanakkor az is, hogy nemcsak a medrek parti sávjai, hanem az árvízvédelmi létesítmények védősávjai is kijelölést és védelmet nyerjenek a törvény által. Rendkívüli jelentősége van ugyanis a védekezés időszakában annak, hogy az árvízvédelmi töltés vagy fal mindkét oldalához szabadon hozzáférjenek a védekezési szükségintézkedést végzők.

Különös jelentősége van, hogy a nagyvízi mederben, valamint az árvízi tározók területén fekvő földrészleteket illetően ezt a státust a földnyilvántartásba bejegyezzék.

A VTT másik jelentős eleme a vízszállító-képesség javítása a Tisza nagyvízi medrében. Az elmúlt évek növekvő magasságú árvizeinek ugyanis egyik kiváltó tényezője volt a lefolyási akadályok gyarapodása a nagyvízi mederben, és ezek nagyrészt az ott folyó emberi tevékenységre vezethetők vissza.

A 21. §-hoz

A törvény hatálybalépésével egyidejűleg a termőföldről szóló 1994. évi LV. törvény 17. §-át is módosítani kell. A módosítás lényege, hogy a haszonbérlő arra az évre, amelyben elemi csapás, vagy más rendkívüli esemény okából az átlagos termés kétharmada sem termett meg, eltérő rendelkezés hiányában méltányos haszonbérmérséklést, illetőleg haszonbér-elengedést igényelhet. Erre irányuló igényét köteles még a termés betakarítása előtt a haszonbérbe adóval közölni.

A 22. §-hoz

A törvény a kisajátításról szóló 1976. évi 24. törvényerejű rendeletet 20. §-át egészíti ki, amely szerint az árvízvédelmi létesítmények nyomvonal területének megszerzése céljából kezdeményezett közérdeket szolgáló kisajátítási eljárás során a cél közérdekűsége külön törvényen alapul, ezért azt a kisajátítási eljárás során az erre egyébként hatáskörrel rendelkező szerv nem vizsgálja.

A törvény az árvízvédelmi létesítmények építésével összefüggő kisajátítási eljárásra a Tvr. 18. § (3) bekezdésében és a 19. §-ban foglaltaktól eltérő szabályokat állapíthat meg.

A 23. §-hoz

A törvény a környezet védelmének általános szabályairól szóló 1995. évi LIII. törvény 66. §-ának (3) bekezdését pontosítja, amely szerint az árvízi tározók tervezésével és építésével összefüggő környezet-használat esetében a hatósági engedélyezésre eltérő szabályok állapíthatók meg.

A 24. §-hoz

A rendelkezés a törvény végrehajtását biztosító kormány-, illetőleg miniszteri rendelet kihirdetéséhez szükséges felhatalmazásokat tartalmazza.

A melléklethez

A törvény a vízgazdálkodásról szóló 1995. évi LVII. törvény 1. számú mellékletében szereplő fogalom-meghatározásokat illetőleg a 3. számú mellékletet megfelelően pontosítja.