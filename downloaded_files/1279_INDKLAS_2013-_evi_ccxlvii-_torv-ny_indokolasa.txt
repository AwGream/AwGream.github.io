2013. évi CCXLVII. törvény indokolása

a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosításáról

-----STARTING---POINT---ALTALANOS--- 

A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény (a továbbiakban: Tv.) módosítását a megalakulás óta eltelt időszak tapasztalatai teszik indokolttá. A Nemzeti Agrárgazdasági Kamara 2013. március 28-án megalakult. Ezt követően a Kamara a Kormánnyal valamint más érdekképviseleti, szakmai és más szervezettel együttműködési megállapodást kötött. Megkezdődött a tagsági kör tényleges felméréséhez szükséges adategyeztetés is. Az elmúlt időszak tapasztalatai viszont rávilágítottak arra, hogy a kötelező kamarai tagság létesítésére, megszüntetésére vonatkozó szabályokat pontosítani szükséges, ezzel is rendezve a Nemzeti Agrárgazdasági Kamara, valamint a kereskedelmi és iparkamarák közötti kapcsolat még nyitott kérdéseit. A törvény ezen túlmenően tartalmazza a Nemzeti Agrárgazdasági Kamara által vezetett gazdaságszerkezeti nyilvántartás felállításához szükséges adatvédelmi rendelkezéseket.

-----STARTING---POINT---RESZLETES---

Az 1. §-hoz

A törvény 1. §-a a Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény több rendelkezését módosítja, illetve illeszt be új rendelkezést.

A Tv. 5. § (6a) bekezdése a kamarai tagság létesítési kötelezettség alól azon állatorvosok számára biztosítja a mentességet, akik nem egyéni vállalkozóként, hanem gazdasági társaság keretei között látják el feladataikat.

A (6b) bekezdés a kettős tagság kiszűrésére tartalmaz rendelkezést.

A 2. §-hoz

A törvény 2. §-a az önkéntes kamarai tagság lehetőségét bővíti.

A 3. §-hoz

A Tv. 6. § (1) bekezdésének módosítása feloldja azt a gyakorlati ellentmondást, miszerint az őstermelői igazolvány kiváltása, érvényessége, valamint betétlap kiváltásával történő tárgyévi érvényesítése között fennáll. Az új szabályozás egyértelműen az őstermelői igazolvány kiváltásához köti a kamarai tagság meglétét, a megszűnés pedig az igazolvány visszaadásához, illetve érvényessége lejártához (általában 3 év) köti. A kamarai tagság szempontjából annak nincs jelentősége, hogy az őstermelő a tárgyévben kiváltja-e a betétlapot. Ebben az esetben az őstermelő kamarai tagsága fennmarad, a kamara által nyújtott szolgáltatásokat és egyéb kedvezményeket igénybe veheti, a tagdíjat pedig a legkisebb árbevételi kategóriának megfelelően fizeti meg. Így előfordulhat, a kamarai tag által igénybevett szolgáltatás és kedvezmény mértéke többszörösen meghaladja a fizetendő tagdíj mértékét. Fel kell hívni viszont a figyelmet arra, hogy az őstermelő számára amennyiben ez a lehetőség nem megfelelő, akkor a betétlap érvényesítése helyett jogosult az őstermelői igazolványa visszaadására is, ami a kamarai tagság és a tagdíjfizetési kötelezettség megszűnését is jelenti.

A 4. §-hoz

A törvény Tv. 7. §-át módosító rendelkezés átlátható adatkezelési struktúrát állít fel. A tagjegyzék és a gazdaságszerkezeti nyilvántartás a kamarának a tagról vezetett adatstruktúráját rögzíti. Az elválasztással egyértelmű adatvédelmi és adatkezelési szabályozást tud a kamara kialakítani.

Az 5. §-hoz

A Tv. 7/A. §-a pontos körülhatárolását adja annak, hogy a kamara az által a vezetett nyilvántartásokat milyen célra használhatja fel. Fő szabály, miszerint a tagra vonatkozó egyedi adatokat csak a kamara működésével összefüggő célra lehet felhasználni. Harmadik személy - a törvényi kivételektől eltekintve - csak a tag hozzájárulása esetén ismerheti meg a tagról a kamara által vezetett adatokat.

A 6. §-hoz

A törvény részletesen tartalmazza azon adatok körét is, amelyeket a kamara részére az illetékes adatnyilvántartó szerveknek át kell adni. Hosszú távú cél a gazdaság szereplőiről való egységes és áttekinthető adatbázis felállítása. A kamara csak ezen adatbázisok megléte esetén tudja ellátni mindazon feladatait, amelyet törvény, illetve a kamara alapszabálya részére elsősorban a gazdaság átláthatóvá tételével összefüggésben meghatároz.

A földhasználónként összesített területi adatokra azért van szükség, mert a kormánnyal kötött megállapodás szerint a kamarának egységes gazdatámogató hálózatot kell működtetnie. Azok a kisebb gazdálkodók, akik nem kapnak területalapú támogatást, fontos célcsoportját jelentik a gazdatámogató hálózatnak. Ezt a gazdálkodói csoportot kizárólag a földhasználati nyilvántartásban szereplő adatok segítségével lehet megtalálni. (A kamarának a Kormánnyal kötött megállapodás 3. pontja: A Kormány támogatja, hogy a falugazdász hálózat közreműködésével eddig ellátott egyes hatósági és nyilvántartási feladatokat a jövőben a Nemzeti Agrárgazdasági Kamara lássa el. A Kormány támogatja, hogy a Nemzeti Agrárgazdasági Kamara a meglévő tanácsadói hálózatára, valamint a falugazdász és az állami szaktanácsadói hálózat átvételével arra támaszkodva az agrárgazdaság szereplőinek segítésére egységes gazdatámogató hálózatot alakítson ki és működtessen.)

Az árbevételi adatok közül a NAV őstermelők, egyéni vállalkozók és gazdálkodó szervezetek árbevétel adatait köteles szolgáltatni. Ennek indoka az, hogy a 2012. évi CXXVI. törvény szerint a kamarai tagság kötelező, a törvény 11. § (1) alapján a kamara az éves tagdíj mértékét a tagok gazdasági súlya alapján állapítja meg. A kamara alapszabálya szerint a tagdíjfizetés alapját a tagnak a tárgyévet megelőző év nettó árbevétele alapján kell megállapítani. A NAV-tól kapott árbevétel adatok nélkül a kamara nem tudja ellen őrizni, hogy a tagok a tényleges árbevételüknek megfelelő tagdíjat fizettek-e be. A gazdálkodó szervezetek esetén azért van szükség az éves nettó árbevételnél bővebb adatkörre, mert a kamarának számos tagdíj fizetési kedvezményre vonatkozó egyedi kérelmet kell elbírálni, melyhez a kért adatkör segítséget nyújt.

A mezőgazdasági támogatási szervként eljáró MVH egyedi támogatás igénylési adatok átadására lenne kötelezve. A kamarának a Kormánnyal kötött megállapodása 1. pontja szerint a Kormány vállalja, hogy támogatási kérdésekben álláspontját a Nemzeti Agrárgazdasági Kamarával együtt alakítja ki. A megállapodás 3. pontja szerint a Kormány támogatja, hogy a falugazdász hálózat közreműködésével eddig ellátott egyes hatósági és nyilvántartási feladatokat a jövőben a Nemzeti Agrárgazdasági Kamara lássa el.

A kamara támogatási adatok nélkül támogatási kérdésekben nem tudja a NAK a Kormánnyal együtt kialakítani az álláspontját, továbbá nem tudja elvégezni a hatósági és nyilvántartási feladatokat.

Az őstermelőkre vonatkozó és a FELIR-ben rögzített adatokat a NÉBIH szolgáltatja. Az őstermelői igazolvány kiállításával kötelező kamarai tagság keletkezik. A FELIR-ben szereplő gazdálkodó szervezetek szintén tagjai a kamarának [Tv. 2. § ba)]. Az adatok nélkül nem tudja a kamara elérni a tagjait, és nem tudja összeállítani a tagjegyzéket.

A 7. §-hoz

A Tv. 11. § (1) bekezdésének változását az eddigi működési tapasztalatok indokolják. A kamara megalakulásakor a gazdaság szereplőiről csak hiányos adatok álltak a rendelkezésre. A tapasztalatok azt támasztják alá, hogy a kamarai tagdíj fizetési rendszer finomításra szorul, és különösen a többes tevékenységet végző vállalkozások esetében lehetőséget kell adni arra, hogy a kamarai tagdíjukat az általuk ténylegesen folytatott agrárgazdasági tevékenység után fizessenek.

A 8-10. §-hoz

A törvény a kamarai feladatokat pontosító rendelkezést is tartalmaz. Ki kell emelni ezek közül a falugazdász hálózat valamint az állam által fenntartott szaktanácsadási hálózat egy részének átvételére vonatkozó rendelkezést. A kamara saját tanácsadó hálózatán keresztül jelenleg is ellát meghatározott feladatokat. Hosszú távon azonban a kamara keretében a korábban a falugazdászok által ellátott egyes feladatok munkaszervezési és költséghatékonysági okok miatt államtól átvett feladatként átkerülnek a kamarához, ami által jelentősen bővül a kamara által ellátott feladatok köre. Meg kell jegyezni, hogy ez a lehetőség a Kormány és a Nemzeti Agrárgazdasági Kamara közötti megállapodás is tartalmazza, a törvény ezen megállapodás törvényi megerősítése.

A 11. §-hoz

A Tv. 23. § (5) bekezdésének módosítása gyakorlatilag visszaállítja az eredeti jogi helyzetet. Az időközben módosított szabályozásról bebizonyosodott, hogy szükségtelen rendelkezéseket tartalmazott.

A 12. §-hoz

A Tv. 41. §-ának kiegészítése törvényi szinten is rendezi a Kormány és a Nemzeti Agrárgazdasági Kamara között az ingatlanjuttatással kapcsolatos megállapodásban foglaltakat.

A 13. §-hoz

A Tv. 45. § (4) bekezdésének módosítását az indokolja, hogy az eredeti szöveg alapján az érintett szervezetek között a pénzügyi elszámolás lebonyolítása érdemben nem volt megvalósítható. Figyelemmel arra, hogy időközben a kamarai választások lebonyolódtak, a törvény az elszámolási kötelezettség teljesítése alól a törvény alapján mentesíti az érintett szervezeteket. Ezen rendelkezés hiányában a két gazdasági kamara elszámolásában tartósan nyitott pénzügyi tételek szerepelnének.

A 14. §-hoz

Jogtechnikai pontosítás.

A 15-16. §-hoz

A Tv. 1-2. mellékletének a kiegészítését első sorban azok összhangjának megteremése indokolja.

Ezen túlmenően a törvény értelmében az agrárgazdasághoz közvetlenül kötődő termékek nagykereskedelme a Nemzeti Agrárgazdasági Kamarához kerül.

A 17. §-hoz

Azon kamarai tagok esetében, akiknek (amelyeknek) kamarai tagsága a törvény erejénél fogva megszűnik, az általuk 2013-ra már befizetett kamarai tagdíj részükre visszajár.

A 18-19. §-hoz

A törvény 18. §-a - figyelemmel egy másik törvény alapján kialakított új szabályozási rendszerre - hatályon kívül helyezi a mezőgazdasági terményekkel való határidős kereskedelem külön feltételeire vonatkozó szabályt. A rendelkezés hatályba lépése igazodik az új Polgári Törvénykönyv hatályba lépésének az időpontjához.

Ezen túlmenően a Nemzeti Agrárgazdasági Kamara és a Magyar Kereskedelmi és Iparkamara közötti egyeztetés eredményeként, megállapodás született arról, hogy egyes tevékenységek kikerülnek a Nemzeti Agrárgazdasági Kamara tagsági köréből (első sorban egyes termékek gyártása, kiskereskedelem).

A törvény szintén a profiltisztítás érdekében bizonyos kiskereskedelmi tevékenységek esetén megszünteti a kamarai tagságot.

-----STARTING---POINT---VEGE---

A törvény 19. §-a hatályba léptető rendelkezéseket tartalmaz.