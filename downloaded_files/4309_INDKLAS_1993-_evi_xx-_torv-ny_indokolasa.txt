1993. évi XX. törvény indokolása

a Kisvállalkozói Garancia Alapról

-----STARTING---POINT---ALTALANOS--- 

A kis- és középvállalkozások támogatásának igénye, a privatizáció gyorsításának követelménye egyaránt indokolja, hogy a hazai pénzügyi intézményrendszer kiegészüljön egy átfogó, ágazati kötöttségektől mentes hitelgarancia konstrukcióval.

Ez elősegítheti, hogy a megfelelő vagyoni háttérrel még nem rendelkező vállalkozások is hitelhez juthassanak piacképes, jövedelmezőnek ígérkező fejlesztési elképzeléseik megvalósításához, a pénzintézetek számára pedig csökkentsék a hitelezés kockázatát. Ez a kis- és középvállalkozások támogatásának más országokban alkalmazott és bevált, a piacgazdasági viszonyokhoz jól illeszkedő formája.

A hitelgarancia rendszer két lényeges elemből áll: egyfelől egy- a vállalkozások hiteleinek meghatározott részéért - készfizető kezességet vállaló részvénytársaságból, másfelől e részvénytársaság számára viszontgaranciát nyújtó elkülönített állami pénzalapból. A Kisvállalkozói Garancia Alapról szóló törvényjavaslat (továbbiakban: javaslat) a hitelgarancia rendszer ez utóbbi, a viszontgaranciát nyújtó elemét szabályozza, az államháztartásról szóló 1992. évi XXXVIII. törvény 54. §-a alapján.

A készfizető kezességet vállaló részvénytársaság működése - más jogszabályban, illetve az alapító okiratában rögzített módon - sajátosan szabályozott. A készfizető kezesség nyújtását kizárólagos tevékenységként végzi, társasági adót, illetve osztalékot nem fizet, non profit jelleggel működik, esetleges nyereségét alaptevékenysége végzésére, bővítésére fordítja.

Gazdálkodásának, működésének biztonsága érdekében - a javaslatban szabályozott módon - a részvénytársaság készfizető kezességvállalásából eredő kötelezettségeinek 70%-ára a Kisvállalkozói Garancia Alap (a továbbiakban: Alap) viszontgaranciát nyújt. A javaslat meghatározza az Alap számára, hogy mely feltételeket teljesítő részvénytársaságnak nyújthat viszontgaranciát. E feltétel megléte biztosítja ugyanis azt, hogy a hitelgaranciarendszer működésének pozitív hatásai, kedvezményei valóban a kis- és közepes méretű vállalkozásokat segítse.

A javaslatban szabályozott Alap 1992. szeptember 1-jétől működik. A javaslat tartalmazza mindazon előírásokat, amelyek az Alap 1992. évi működését szabályozó kormányrendeletben szerepeltek, kiegészítve a működés eddigi tapasztalatai, illetve jogszabálymódosítások miatt szükségessé vált módosításokkal.

-----STARTING---POINT---RESZLETES---

Az 1. §-hoz

a javaslat meghatározza az Alap jogállását, célját, feladatát, az Alapot kezelőt, valamint a Kezelő Szervezet alapítására jogosultat.

Az Alap - a kockázatok megosztása, a megfelelő érdekeltség fenntartása céljából - a részvénytársaság kezességvállalásából eredő kötelezettségének 70%-ára vállalhat csak viszontgaranciát a javaslat szerint.

A 2. §-hoz

Az Alap a viszontgarancia igénybevételének feltételeiről szerződésben állapodik meg a részvénytársasággal, amelyben rögzítik - az adott időszakban az Alap rendelkezésére álló források figyelembevételével - a viszontgarancia maximális összegét a részvénytársaság által vállalt készfizető kezességből eredő kötelezettségek függvényében.

Az Alap csak olyan részvénytársaság kötelezettségeiért vállalhat viszontgaranciát, amely megfelel a javaslatban szereplő feltételeknek: A részvénytársaság 300 főnél nem többet foglalkoztató vállalkozások (természetes személyek, többségében természetes személyek tulajdonában lévő gazdasági társaságok, szövetkezetek), illetve MRP szervezetek hiteleiért vállal készfizető kezességet. A kezesség mértéke - bármely időpontban - egyetlen hiteladós esetében sem lehet magasabb 100 millió Ft-nál, és legfeljebb a hitelből eredő kötelezettség 80%-ára terjedhet ki, az ésszerű kockázat-megoszlás érdekében.

A javaslat alapján az MRP szervezetekre a 300 fős létszámkorlát nem érvényesül.

A 3. §-hoz

A javaslat tartalmazza az Alap bevételeinek és kiadásainak jogcímeit. Tekintettel arra, hogy hitelgaranciarendszer működésében meghatározó szerepet játszik a privatizációt elősegítő hitelek garantálása, a források között az első helyen szerepel a privatizációs bevétel.

Emellett az Alapot illeti meg a hiteladóstól - a készfizető kezesség, valamint viszontgarancia beváltását követően - utólag behajtott összeg meghatározott, a szerződés szerinti része. Ezt egészítik ki a természetes és jogi személyek önkéntes befizetései, valamint az egyéb (kamat, értékpapír- árfolyamnyereség) bevételek.

Az Alap kiadásai között csak a viszontgarancia szerződésből eredő kötelezettségek, a Kezelő Szervezet működési költségei, illetve az Alap feladatához közvetlenül kapcsolódó kiadások (ellenőrzés, végrehajtás költségeihez hozzájárulás) számolhatók el.

A javaslat az Alap biztonságos működése érdekében a Magyar Nemzeti Bankot jelöli meg a pénzforgalmi számla vezetésére. A hitelgaranciarendszer biztonságos működése érdekében a javaslat kimondja a központi költségvetés helytállási kötelezettségét az Alap kötelezettségeiért.

A 4. §-hoz

A Kezelő Szervezet vezetőjének, helyettesének kinevezését és felmentését a javaslat a pénzügyminiszter hatáskörébe utalja a privatizációért felelős miniszter egyetértésének feltételével.

Az 5. §-hoz

Az Alap a biztonságos működés érdekében - a javaslat szerint - az átmenetileg szabad pénzeszközeit államilag garantált értékpapírba fektetheti, illetve a Magyar Nemzeti Banknál betétként helyezheti el.

-----STARTING---POINT---VEGE---

A 6. §-hoz

A javaslat kimondja, hogy az Alap a Kisvállalkozói Garancia Alapról szóló kormányrendelettel létrehozott alap általános jogutódja.