2008. évi LII. törvény indokolása

az Albán Köztársaságnak az Észak-atlanti Szerződéshez való csatlakozásáról szóló Jegyzőkönyv, valamint a Horvát Köztársaságnak az Észak-atlanti Szerződéshez való csatlakozásáról szóló Jegyzőkönyv kihirdetéséről

Indokolás

Az Észak-atlanti Szerződés Szervezete 2008. április 2-4-i bukaresti csúcstalálkozóján hozott döntés alapján az Albán Köztársaság és a Horvát Köztársaság meghívást kapott az Észak-atlanti Szerződéshez való csatlakozásról szóló tárgyalások megkezdésére.

A NATO-nak e két országgal történő bővítése jelentős mérföldkő az euro-atlanti térség biztonsága és stabilitása erősítésében, valamint a válságok mellett a kilencvenes években háborúk sújtotta nyugat-balkáni térség felvirágzásának folyamatában. Magyarország e térséggel szomszédos országként kiemelten érdekelt a nyugat-balkáni országok stabilitásának és biztonságának tartóssá tételében, ezért külpolitikájának egyik prioritást jelentő elemeként kezdettől fogva aktívan támogatta a térség országainak euro-atlanti integrációját. Erre tekintettel az Albán Köztársaság és a Horvát Köztársaság meghívása hazánk érdekeit is szolgálja, és külpolitikai törekvéseinek sikerét is jelenti. Tagállammá válásuk emellett új minőségi szintre helyezi kapcsolatainkat, és az eddiginél is kedvezőbb lehetőségeket kínál a két országgal folytatott együttműködés továbbfejlesztésére.

Az Észak-atlanti Szerződés Szervezete a Horvát Köztársasággal 2008. május 9-én, az Albán Köztársasággal 2008. május 13-án sikeresen lezárta a csatlakozási tárgyalásokat. Ezt követően, 2008. július 9-én került sor a meghívott országok csatlakozási jegyzőkönyveinek aláírására, szövegük végleges megállapítására.

A csatlakozási tárgyalások lezárását követően a jelenlegi részes államok minden egyes meghívott országra vonatkozóan külön ún. csatlakozási jegyzőkönyvet készítenek. A csatlakozási jegyzőkönyvben a jelenlegi tagok egymással szerződnek az új tagállam felvételéről. Az eljárást az Észak-atlanti Szerződés 10. cikke alapozza meg, amely szerint: „A Felek egyhangú megegyezéssel a Szerződéshez való csatlakozásra hívhatnak meg bármely más európai államot, amely képes arra, hogy elősegítse a Szerződés elveinek továbbfejlesztését, és hozzájáruljon az észak-atlanti térség biztonságához. Minden ekként meghívott állam a Szerződés részévé válhat, ha csatlakozási okiratát az Amerikai Egyesült Államok Kormányánál letétbe helyezi. Az Amerikai Egyesült Államok Kormánya mindegyik Felet értesíti az egyes csatlakozási okiratok letételéről.”

E jegyzőkönyvnek a leendő tag nem részes állama, azt nem írja alá, nem erősíti meg. A csatlakozási jegyzőkönyv a tagállamok által történő megerősítést követően, az utolsó megerősítő okirat letétbe helyezésekor vagy a megerősítéssel azonos eljárásról szóló értesítés megküldése után lép hatályba. Az új tagállamnak a jegyzőkönyvet megerősítő okiratát vagy más, a saját alkotmánya szerint előírt iratát helyezik letétbe a letéteményes állam kormányánál.

A bővítést lehetővé tevő csatlakozási jegyzőkönyvek az Alkotmány 19. § (3) bekezdésének f) pontja szerinti nemzetközi szerződésnek minősülnek. A vonatkozó rendelkezés értelmében az Országgyűlés „megköti a Magyar Köztársaság külkapcsolatai szempontjából kiemelkedő fontosságú nemzetközi szerződéseket”. Ennek megfelelően a „megkötés” fogalmának a nemzetközi szerződésekkel kapcsolatos eljárásról szóló 2005. évi L. törvény III. fejezete 7. §-ának (1) bekezdése alapján a nemzetközi szerződés - azaz jelen esetben a csatlakozási jegyzőkönyvek - kötelező hatályának Országgyűlés általi elismerése felel meg. A megerősítési eljárást követő nemzetközi közjogi lépéseket a fentebb leírt módon maga az adott csatlakozási jegyzőkönyv határozza meg.

A csatlakozási jegyzőkönyveknek az összes jelenlegi tagország által történő megerősítését, tehát azok hatálybalépését követi a jelölt államok meghívása - az eddigi gyakorlat szerint NATO-főtitkári levél formájában - az Észak-atlanti Szerződéshez való csatlakozásra.