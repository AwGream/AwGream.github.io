Magyarország Alaptörvényének negyedik módosítása indokolása

(2013. március 25.)

Általános indokolás

Az alkotmányozó Országgyűlés Magyarország Alaptörvénye (2011. április 25.) (a továbbiakban: Alaptörvény) Záró rendelkezéseinek 3. pontjában akként rendelkezett, hogy az Alaptörvényhez kapcsolódó átmeneti rendelkezéseket alkotmányozói minőségében egy külön dokumentumban fogadja el. Az Országgyűlés ez alapján fogadta el Magyarország Alaptörvényének átmeneti rendelkezéseit (2011. december 31.) (a továbbiakban: Átmeneti rendelkezések). Maga az Átmeneti rendelkezések, majd 2012. júniusi kiegészítését követően az Alaptörvény is rögzítette, hogy az Átmeneti rendelkezések az Alaptörvény részét képezi.

Az alkotmányozó tehát akként rendelkezett, hogy a tartalmilag egységes Alaptörvényt formailag két részre osztja, amelynek első részében található „törzsszöveget”, a második rész átmeneti rendelkezései követik. Az alkotmányozó nagy szabadságot élvez abban, hogy mit és milyen formában kíván megjeleníteni alkotmányi, alaptörvényi szinten; szabad akarata van abban, hogy az Alaptörvényt két részre ossza, és hogy maga szabja meg az egyes alaptörvényi rendelkezések helyét. Az alkotmányozó Országgyűlés élt ezzel a szabadsággal, amikor a fentiek szerint osztotta fel az Alaptörvényt, ugyanakkor maradéktalanul betartotta az Alkotmányban, majd az Alaptörvényben rögzített, az Alaptörvény, illetve az Átmeneti rendelkezések megalkotására vonatkozó kötelező előírásokat: alkotmányozói minőségben, valamennyi országgyűlési képviselő kétharmadának szavazatával fogadta el a két dokumentumot.

Az Alkotmánybíróság 45/2012. (XII. 29.) AB határozatával formai okból, közjogi érvénytelenség címén az Átmeneti rendelkezések több rendelkezését megsemmisítette. Kiemelte az Alkotmánybíróság, hogy az Alaptörvény egységes jogi dokumentum, így valamennyi módosításának és kiegészítésének szerkezetileg és tartalmilag is koherens módon be kell épülnie az Alaptörvénybe. Az Alaptörvény szabályozási tárgykörébe tartozó nem átmeneti rendelkezések nem jelenhetnek meg az Alaptörvényen kívül elhelyezkedő önálló jogszabályban és annak módosításaiban. Az Alkotmánybíróság ugyanakkor nem semmisítette meg az Átmeneti rendelkezéseknek az Alaptörvényhez kapcsolódó, ténylegesen átmenetinek minősített szabályait, amelyek megfeleltek az Alaptörvényben foglalt felhatalmazásnak.

Az alkotmányozó Országgyűlés az Alkotmánybíróság döntését tudomásul véve nemcsak a megsemmisített rendelkezéseket, de az Átmeneti rendelkezések teljes tartalmát be kívánja építeni az Alaptörvénybe annak módosítására irányuló jelen törvény) szerint. A törvény az Átmeneti rendelkezések egyes megsemmisített rendelkezéseit az Alaptörvény egy-egy cikkéhez illeszti be, másokat a Záró rendelkezések közé, a meg nem semmisített részeket pedig teljes egészében a Záró rendelkezések végére helyezi el. Ezzel az Átmeneti rendelkezéseket tartalmilag és formailag is kiüresíti, de formailag nem szünteti meg, így hangsúlyozva, hogy az Átmeneti rendelkezések meg nem semmisített, alaptörvényi szintű rendelkezései formálisan továbbra is, folyamatosan hatályban vannak, csupán az Alaptörvény törzsszövegébe épülnek be.

A törvény több további alkotmánybírósági határozat megállapításaira tekintettel is kívánja módosítani az Alaptörvényt. A 43/2012. (XII. 20.) AB határozatban kifejtetteket tudomásul véve alaptörvényi szinten jeleníti meg a törvény a család fogalmának alapját. A választási médiakampány alaptörvényi szabályozása során a törvény a közvélemény megfelelő tájékoztatását és a pártok esélyegyenlőségének biztosítását szem előtt tartva vonja le a megfelelő következtetéseket az 1/2013. (I. 7.) AB határozatból. A 38/2012. (XI. 14.) AB határozat megállapításait figyelembe véve a törvény megteremti a megfelelő védelmet közterületeink nem rendeltetésszerű használatával szemben. Töretlen alkotmánybírósági gyakorlatot emel alaptörvényi szintre a törvény, amikor rögzíti, hogy az Alaptörvényt, illetve annak módosítását az Alkotmánybíróság a megalkotásukra, illetve kihirdetésükre vonatkozó alaptörvényi eljárási követelmények tekintetében vizsgálhatja felül. A korábbi alkotmánybírósági gyakorlat és a közösségek méltóságának fokozottabb védelmére vonatkozó társadalmi igény indokolja továbbá az Alaptörvény ez utóbbi elvárásoknak megfelelő módosítását, amely hatékonyabb fellépést biztosít a gyűlöletbeszéddel szemben.

A törvény az Alaptörvény védelme, a jogérvényesítési lehetőségek bővítése, az eljárások hatékonyságának növelése érdekében szélesíti az Alkotmánybíróságtól utólagos normakontrollt kérni jogosultak körét, növeli az alkotmánybírósági eljárások átláthatóságát, rögzíti az Alkotmánybíróság indítványhoz kötöttségét és bizonyos esetekben gyorsítja eljárását.

A törvény több egyéb, elsősorban egyértelműsítő pontosítást is elvégez az Alaptörvényen, amelynek egységes szerkezetben történő közzétételét is előírja.

Részletes indokolás

Az 1. cikkhez

A törvény kiegészíti az Alaptörvény házasság és család védelmét deklaráló L) cikkét, kifejezésre juttatva, hogy a családi kapcsolat alapjának a házasságot és a szülő-gyermek viszonyt tekinti. A szülő-gyermek kapcsolat alapja leggyakrabban a leszármazás, ilyen kapcsolatot keletkeztet azonban a vér szerinti leszármazáson felül az örökbefogadás, illetve az örökbefogadó gyámság is. A törvény célja, hogy megerősítse a társadalmi alapintézménynek minősülő család alaptörvényi szintű védelmét a történelmi hagyományoknak megfelelően.

A 2. cikkhez

A törvény megteremti a jogrend alapjául szolgáló norma és annak módosítása előzetes, az ezek megalkotásra vonatkozó, Alaptörvényben meghatározott eljárási szabályok megtartására szorítkozó alkotmánybírósági kontroll lehetőségét. Az előzetes normakontrollt a hagyományoknak megfelelően a köztársasági elnök indítványozhatja. Az Alkotmánybíróság eljárására és a követelmények megsértésének megállapítása esetére vonatkozó szabályokat a törvény az Alaptörvénynek az Alkotmánybíróságot szabályozó 24. cikkébe illeszti be, ehelyütt csak azt az esetet szabályozza, ha a testület nem állapítja meg a követelmények megsértését: ekkor a köztársasági elnök a norma aláírására és a kihirdetés elrendelésére köteles.

A 3. cikkhez

A törvény az Átmeneti rendelkezések kommunista diktatúrával kapcsolatos rendelkezései átvételekor az általános megállapításokat követően úgy rendelkezik, hogy a kommunista diktatúra működésének valósághű feltárását és a társadalom igazságérzetét a törvényben foglalt konkrét, normatív rendelkezésekben meghatározottak szerint kell biztosítani.

A törvény a kommunista diktatúrával kapcsolatos emlékezet állami megőrzése érdekében Nemzeti Emlékezet Bizottságának működéséről rendelkezik. A törvény szerint a Nemzeti Emlékezet Bizottságának feladata, hogy feltárja a kommunista diktatúra hatalmi működését, valamint a kommunista hatalmat birtokló személyek és szervezetek szerepét. A Nemzeti Emlékezet Bizottsága a tevékenységének eredményeit átfogó jelentésben, valamint további dokumentumokban közzéteszi. A törvény megfogalmazása az érintett feladatokat nem teszi kizárólagosan a Nemzeti Emlékezet Bizottsága feladatává, nem zárja ki, hogy azok ellátásában egyéb szervek, szervezetek is közreműködhessenek.

A kommunista diktatúra ma még élő egykori hatalombirtokosait egykori szerepükre tekintettel a törvény a hivatalos személyekkel, illetve a közszereplőkkel azonos megítélés alá vonja, abban az esetben is, ha ma már aktív közhatalmi, közéleti tevékenységet nem folytatnak. Ebből következően a kommunista hatalom egykori birtokosai a személyiségi jogaik védelmére korlátozottabb mértékben tarthatnak igényt. A múlt valósághű feltárása, a társadalom igazságérzetének és az áldozatok legalább erkölcsi elégtételének biztosítása szempontjából kiemelten fontos közérdek a kommunista hatalombirtokosok egykori valós szerepének és tetteinek nyilvánosság előtti megnevezése. Erre figyelemmel a törvény külön is nevesíti, hogy az kommunista hatalom birtokosai tűrni kötelesek - a szándékosan tett valótlan állítások kivételével - az egykori szerepükkel kapcsolatban a személyükre tett nyilvános állításokat, akkor is, ha azok egyébként a becsület csorbítására alkalmasnak lennének tekintendők. Kiemeli továbbá a törvény, hogy az egykori hatalombirtokosok személyes adatai - ha azok a diktatúra működésével összefüggő szerepükkel és cselekményeikkel kapcsolatosak - közérdekből nyilvánosak.

A törvény szerint a kommunista diktatúra törvényben meghatározott vezetői részére az állam által jogszabály alapján biztosított juttatás törvényben meghatározott mértékben csökkenthető, és a csökkentésből származó bevételt a kommunista diktatúra által okozott sérelmek enyhítésére és az áldozatok emlékének ápolására kell fordítani. A rendelkezés célja az, hogy a kommunista diktatúra vezetőinek az e minőségükre tekintettel vagy azzal összefüggésben szerzett jogszabályon alapuló juttatásait alkotmányosan csökkenteni lehessen. Az Alaptörvény egyéb, az alapvető jogokról szóló rendelkezéseiből is értelemszerűen következően a törvényben meghatározottak szerinti csökkentésnek a társadalom igazságérzete biztosításának céljával arányosnak kell lennie. A törvény a kommunista diktatúra vezetői által élvezett juttatások csökkentéséből eredő - a jelenlegi helyzethez képest megtakarításként jelentkező - bevételt a méltányosság jegyében a kommunista diktatúra kárvallottjainak sérelmeit, azok következményeit enyhítő célokra, illetve - az emberi élet elvételével okozott és az időmúlás folytán jóvátehetetlenné vált sérelmekre tekintettel - az áldozatok emlékének ápolását elősegítő tevékenységekre rendeli fordítani.

A törvény értelmében nem tekinthető elévültnek azoknak a törvényben meghatározott, a pártállam nevében, érdekében vagy egyetértésével a kommunista diktatúra időszakában elkövetett súlyos bűncselekményeknek a büntethetősége, amelyeket az elkövetéskor hatályos büntető törvény figyelmen kívül hagyásával politikai okból nem üldöztek. A törvény által érintett bűncselekmények pontos körét és megnevezését törvény határozza meg.

A törvény nem töri meg a „nullum crimen sine lege” elvét, csak azok, a kommunista diktatúrában elkövetett cselekmények tartoznak a hatálya alá, amelyeket már az elkövetés időpontjában is büntetni rendelt az akkor hatályos büntető törvény, ugyanakkor pártállami politikai érdekből a bűncselekmény üldözése mégsem történt meg. A törvény szerint a pártállami tisztviselők által, illetve az ő érdekükben vagy csupán a kifejezett vagy hallgatólagos egyetértésükkel elkövetett súlyos bűncselekmények üldözésének politikai okból történő elmaradása miatt a kommunista diktatúra időszakát a bűncselekmény büntethetőségének elévülése szempontjából figyelmen kívül kell hagyni. Mindezek alapján a törvény azt biztosítja, hogy a demokratikus jogállamnak - amelyet 1990. május 2-ától, az első szabadon választott népképviselet megalakulásától számít -, lehetősége legyen ugyanolyan időtartamban üldözni a kommunista diktatúrában elkövetett súlyos bűncselekményeket, mint amilyenben az elkövetéskor hatályos jog szerinti elévülési szabályok alapján akkor üldözhette volna, ha az elkövetés időpontja nem a bűncselekménnyel szemben „elnéző” kommunista diktatúra időszakára esik. A törvény figyelemmel van az 1990. május 2-a és az Alaptörvény hatálybalépése között eltelt időre is. Ennek megfelelően úgy rendelkezik, hogy azokban az esetekben, amikor az elkövetés időpontjára és az elkövetéskor hatályos elévülési szabályokra tekintettel már a demokratikus jogállamnak is lett volna lehetősége a bűncselekmény üldözésére - de ezzel még nem élt -, akkor a demokratikus jogállam csak annyi további időt kap az érintett bűncselekménynek az Alaptörvény hatálybalépését követő üldözésére, amennyitől a kommunista diktatúra időszaka fosztotta meg.

A törvény által az érintett bűncselekményeknek a demokratikus jogállam általi üldözésére biztosított, az Alaptörvény hatálybalépésétől számított elévülésre a törvényben meghatározottakon kívül egyebekben törvényi szabályok irányadók, így a törvényi szintű szabályok szerint alkalmazhatók az elévülés félbeszakításának jogkövetkezményei is.

A törvény emellett tartalmazza az 1990. május 2-át megelőzően az életüktől vagy szabadságuktól politikai okból jogtalanul megfosztottak és az állam által a tulajdonukban igazságtalanul okozott károk folytán károsodottak pénzbeli vagy más vagyoni juttatást biztosító kárpótlásának lezárásához kapcsolódó rendelkezéseket is. Az érintett károsultak számára a törvény szerinti módosítás hatálybalépését követően új kárpótlási jogcím jogszabályban nem állapítható meg. A módosítás hatálybalépése a korábban jogszabályban megállapított kárpótlási jogcímeket nem érinti, azok alapján egyedi jogalkalmazói döntés pénzbeli vagy más vagyoni juttatást biztosító kárpótlási jogosultságot állapíthat meg.

A törvény értelmében a mindenkori kommunista állampártnak, valamint az annak közreműködésével létrehozott, illetve a közvetlen befolyása alatt álló társadalmi és ifjúsági szervezeteknek, valamint szakszervezeteknek a kommunista diktatúrában keletkezett iratai állami tulajdont képeznek és azokat a közfeladatot ellátó szervek irattári anyagához tartozó iratokkal azonos módon, közlevéltárban kell elhelyezni, tekintettel arra, hogy e szervezetek a kommunista diktatúrában közfeladatot láttak el, és indokolt az iratanyaguk egységes kezelése.

A 4. cikkhez

A törvény az Átmeneti rendelkezések egyházakra vonatkozó szabályának átültetése és az Alaptörvény rendelkezéséhez illesztése körében új fogalomként a vallási tevékenységet végző szervezeteket is a szabályozás alanyává teszi. Emellett az Alaptörvény VII. cikk új (2) bekezdése rögzíti, hogy a vallásszabadság jogának valamennyi személy és szervezet általi, egyéni vagy együttes gyakorolhatósága mellett az állam sajátos - egyházi - jogállást biztosíthat a vallási tevékenységet végző szervezetek részére.

E jogállás célja az, hogy e szervezetek a közösségi célok elérése érdekében hatékonyabban fejthessék ki tevékenységüket, ezt az állam az egyházi jogállással rendelkezőkre vonatkozó szabályozással elősegíthesse [ami természetesen nem akadálya annak, hogy - a jogalkotónak az adott életviszonyra vonatkozó döntésétől függően azonos vagy más módon - a közösségi célok elérése érdekében való együttműködés az egyházi jogállással nem rendelkező (vallási vagy más célú) szervezetekkel is megvalósuljon].

Az egyházi jogállás megszerzésének feltétele az ehhez az Alaptörvény VII. cikk új (4) bekezdése szerint sarkalatos törvényben előírt követelmények teljesítése. Az Alaptörvény új szövege ezek közül a tartós működést és a társadalmi támogatottságot emeli ki, amelynek szükséges mértékét a törvényhozó állapíthatja meg. Az alapjogok gyakorlásának és védelmének az Alaptörvény I. cikk (3) bekezdése szerinti általános alaptörvényi elveivel összhangban ezekhez törvényi szabályozásban szükségképpeni feltételként társulhat a vallási jelleg és a kellő szervezeti keretek megléte, valamint az alapjogokat nem sértő működés.

Az Alaptörvény VII. cikk új (2) bekezdése rögzíti azt is, hogy az egyházi jogállás sarkalatos törvényben foglalt, a konkrét szervezet ekként való elismerésére vonatkozó rendelkezés alapján keletkezhet.

Az Alaptörvény VII. cikk új (3) bekezdése a hatályos alaptörvényi szabály módosításával egyértelművé teszi, hogy az egymástól különvált működés előírása vonatkozik az egyházként el nem ismert, vallási tevékenységet végző szervezetek és az állam viszonyára is, valamint az alapjoggyakorlás körében az önállóság e szervezeteket is megilleti.

Az 5. cikkhez

A törvény az Alaptörvény IX. cikkét egy olyan új rendelkezéssel egészíti ki, amely a (2) bekezdéshez kapcsolódva, a demokratikus közvélemény kialakulásához szükséges megfelelő tájékoztatás érdekében előírja, hogy a politikai reklámok ellenérték nélkül kerüljenek a médiaszolgáltatásokban közzétételre, azok közlése ne pénzügyi viszonyokon alapuljon. Az országgyűlési képviselők általános választását és az európai parlamenti választásokat megelőző kampányidőszakban televíziós és rádiós politikai reklámok csak a közszolgálati csatornákon tehetők közzé. Ennek lehetősége ugyanakkor sarkalatos törvényben meghatározottak szerint valamennyi jelölő szervezet számára ingyenesen és egyenlő feltételek mellett biztosított.

A törvény alaptörvényi szintjen rögzíti, hogy a véleménynyilvánítási szabadság külső korlátja lehet az emberi méltóság, másrészt meg kívánja teremteni az alkotmányos alapjait annak, hogy a közösségek méltóságának megsértése esetén polgári jogi eszközökkel lehessen szankcionálni a gyűlölködő megnyilvánulások bizonyos eseteit.

Az Alkotmánybíróság erre vonatkozó korábbi gyakorlata világossá tette, hogy törvényi szinten nem biztosítható hatékony fellépés a gyűlöletbeszéddel szemben, ezért azt az Alaptörvény módosításával indokolt megalapozni. A törvény a rendelkezésben felsorolt közösségek méltóságát sértő közlésekkel szemben igénybe vehető jogi eszközök kialakításának az alkotmányos szabályait rögzíti. A hazai bíróságok egységesnek mondható jogalkalmazási gyakorlata a személyiségi jogok megsértését csak abban az esetben tartja megállapíthatónak, ha a jogsértő magatartásából közvetlenül vagy közvetve, de egyedileg megállapítható a sértett személye. Ily módon, ha valaki a gyűlöletbeszéd címzettjének tekinti magát, de a személye a gyűlölködő megnyilvánulás alapján nem válik egyedileg beazonosíthatóvá, elesik a polgári jogi igényérvényesítés lehetőségétől. A törvény ezért rögzíti, hogy a véleménynyilvánítás szabadságának a gyakorlása nem irányulhat a magyar nemzet, a nemzeti, etnikai, faji vagy vallási közösségek méltóságának a megsértésére. A törvény alapján az ilyen, a közösségeket sértő megnyilvánulások esetén lehet az emberi méltóság megsértése miatti igényeket bíróság előtt érvényesíteni. A törvény alapján lehetőség nyílik arra, hogy a polgári jogi szabályai szerint a sérelmet szenvedettek személyiségi jogaik megsértése miatt fellépjenek.

A 6. cikkhez

A törvény az Alaptörvény X. cikk (3) bekezdésének módosításával az állami felsőoktatási intézmények tekintetében - mivel azok az állami szervezetrendszer részei, működésük a központi költségvetésből biztosított - a gazdálkodási rendjük meghatározását, valamint a gazdálkodás felügyeletét a Kormány feladatává teszi. Ez kiterjed arra, hogy a Kormány - törvényi keretek között - szabályokat állapítson meg ezen intézmények gazdálkodására, valamint arra, hogy a gazdálkodást érintően fenntartói jogkör keretében a Kormány feladatkörrel rendelkező tagja, illetve jogszabállyal létrehozott intézmények, kormányzati szervek útján felügyeleti jogkört gyakoroljon. A gazdálkodási jogkörök e szabályozása a kutatási és tanszabadság érvényesülését nem érinti.

A fentiek mellett az állami és nem állami felsőoktatási intézmények esetében is a gazdálkodás jogszerűségének biztosítása érdekében az ennek követelményeit meghatározó törvényi szabályozás megalkotásának lehetősége továbbra is, külön alaptörvényi említés nélkül is nyitva áll a jogalkotó részére.

A 7. cikkhez

Az Alaptörvény a művelődéshez való jog érvényesülése érdekében rögzíti a felsőfokú oktatásban való részesülés hozzáférhetőségét és a képességeik alapján a felsőfokú oktatásban részesülők - törvényben meghatározottak szerinti, tehát nem mindenkire kiterjedő és nem feltétlen - támogatását.

Annak érdekében, hogy a művelődéshez való jog az állam anyagi támogatásával megvalósuló gyakorlása az Alaptörvény O) cikkével összhangban az egyén mellett a közösség érdekeit is szolgálja, a törvény szerint az Alaptörvény XI. cikk új (3) bekezdése lehetővé teszi, hogy törvény a felsőfokú oktatásban hallgatóként való részvétel anyagi támogatását (a képzés állami finanszírozását) feltételhez kösse. E feltétel két összetevője az Alaptörvény M) cikk (1) bekezdése szerinti értékteremtő munka megléte, és az, hogy ez Magyarország közösségeinek érdekét szolgálja. Ennek megfelelően a törvény foglalkoztatás vagy vállalkozás keretében való munkavégzés követelményét állíthatja, akként, hogy az - Magyarországon vagy külföldön - magyar joghatóság alá tartozó jogviszonyban valósuljon meg. Azt az - értelemszerűen a tanulmányok lezárultát követő - időtartamot, amely a felsőfokú oktatásban való részesedéshez nyújtott támogatással arányos feltételt képez, a törvényhozó határozhatja meg, hasonlóképpen a feltételek alóli mentesülés eseteit is.

A 8. cikkhez

Az Alaptörvény XXII. cikke jelenleg államcélként fogalmazza meg az emberhez méltó lakhatás feltételeinek a biztosítását. A hajlék nélkül élő személyek iránti szolidaritás és társadalmi felelősségvállalás erősítéseképpen a törvény egyértelművé teszi, hogy ezen államcél többek között úgy valósítandó meg, hogy az állam és a helyi önkormányzatok törekszenek valamennyi hajlék nélkül élő személy számára szállást biztosítani.

Az emberhez méltó lakhatás feltételeinek a biztosítása mellett a törvény egyértelművé teszi, hogy nem támogatja a közterületek rendeltetésellenes használatát: az életvitelszerűen megvalósuló közterületi tartózkodást. A közrend, a közbiztonság, a közegészség és a kulturális értékek védelme érdekében törvény vagy helyi önkormányzat rendelete jogellenessé minősítheti az életvitelszerűen megvalósuló közterületi tartózkodást. Garanciális szabály, hogy jogellenessé minősítésre csak a jelzett célok megvalósítása érdekében kerülhet sor, és a jogellenessé minősítés csak a közterület meghatározott részére vonatkozóan állapítható meg.

A 9. cikkhez

A törvény a Magyarországon élő nemzetiségek szabályozása során az Átmeneti rendelkezések szabályát veszi át, amikor - a húsz éve fennálló rendszeren nem változtatva - meghatározza, hogy a vonatkozó sarkalatos törvény mely feltételekhez kötheti a nemzetiségként való elismerést.

A 10. cikkhez

A törvény - figyelemmel az Országgyűlés plenáris ülésezésével összefüggő, a kirívóan sértő kifejezések szankcionálása terén megjelenő határozott parlamenti fellépésre - az Alaptörvényben egyértelműen és világosan jelezni kívánja, hogy az Országgyűlés zavartalan működésének biztosítása és méltóságának megőrzése alapvető jogpolitikai érdek és erkölcsi követelmény. A törvény ezeknek a követelményeknek a tükrében rögzíti, hogy az Országgyűlés elnöke a házszabályi rendelkezésekben meghatározott rendészeti és fegyelmi jogkört gyakorol.

A törvény világossá teszi továbbá, hogy a törvényalkotónak egy olyan szerv működtetésével kell biztosítania az Országgyűlés biztonságát - fizikai védelmét, belső működéséhez kapcsolódó rendészeti feladatokat -, amelyet az Országgyűlés elnöke irányít.

A 11. cikkhez

A törvény a 2. és a 12. cikkel összhangban kiegészíti a köztársasági elnök feladat- és hatásköreinek felsorolását az Alaptörvény és módosítása előzetes, a megalkotási követelmények megtartására vonatkozó alkotmánybírósági vizsgálata kezdeményezésének jogával.

A 12. cikkhez

A törvény az Alaptörvény Alkotmánybíróságra vonatkozó szabályozását több ponton is megváltoztatja annak érdekében, hogy a testület minél jobban megfelelhessen Alaptörvény-védő szerepének. A legfontosabb újítása a törvénynek, hogy az utólagos normakontroll kezdeményezésének jogát a Kúria elnökére és a legfőbb ügyészre is kiterjeszti.

Így az igazságszolgáltatási rendszer legfontosabb szereplőinek is közvetlenül lehetősége nyílik az általuk alaptörvény-ellenesnek vélt jogszabályok alkotmánybírósági vizsgálatának kezdeményezésére.

A törvény a 2. és 11. cikkel összhangban tovább bővíti az Alkotmánybíróság hatáskörét, amikor megállapítja, hogy a jogrendszer alapjául szolgáló norma és annak módosítás a tekintetében az Alaptörvényben foglalt eljárási követelmények megtartása vizsgálatára a testület hatáskörrel rendelkezik. Annak érdekében, hogy az Alaptörvény vagy annak módosítása kapcsán ne állhasson fenn tartós jogbizonytalanság, mind a kezdeményezésre, mind a döntésre harminc napos határidőt szab a törvény. Előzetes normakontrollt a törvényekhez hasonlóan a köztársasági elnök, utólagos normakontrollt a Kormány, az országgyűlési képviselők egynegyede, a Kúria elnöke, a legfőbb ügyész és az alapvető jogok biztosa kérhet. Természetesen a testület e körben tartalmi vizsgálatot nem folytathat, hatásköre csak az eljárási követelmények megtartásának vizsgálatára terjed ki. Ha a testület előzetes vizsgálat körében mondja ki az eljárási követelmények megsértését, a normát az Országgyűlés újra köteles megtárgyalni (ezt követően nincs kizárva a köztársasági elnök újbóli alkotmánybírósághoz fordulása sem). Utólagos vizsgálat esetén a testület a vizsgált normát megsemmisítheti, ha úgy ítéli meg, hogy az a norma megalkotására és kihirdetésér e vonatkozó szabályok megsértésével született.

Garanciális jelentőségű a törvény azon eleme is, mely a bírói kezdeményezésre történő normakontroll esetére - a perek további elhúzódásának megakadályozására, a tisztességes eljáráshoz való jogra tekintettel - 30 napos határidőt szabna az Alkotmánybíróság számára.

További garanciális elemet tartalmaz az Alaptörvény 24. cikk új (7) bekezdése, amely az Alkotmánybíróság eljárásának átláthatóbbá tételét szolgálja azzal, hogy előírja a jogszabály megalkotójának, törvény kezdeményezőjének vagy ezek képviselőinek meghallgatását, vagy véleményének beszerzését sarkalatos törvényben meghatározottak szerint. A törvény további, a nyilvánosságot elősegítő rendelkezést állapít meg.

A törvény a fentiek mellett az indítványhoz kötöttség szabályozását alaptörvényi szintre emeli akként, hogy az Alkotmánybíróság csak abban az esetben vonhatja vizsgálat alá a jogszabálynak az indítvánnyal nem érintett rendelkezését, ha az a felülvizsgálni kért szabállyal szoros tartalmi összefüggésben áll.

A 13. cikkhez

A törvény alaptörvényi szintre emeli a bírósági szervezet központi igazgatását ellátó szervet, meghatározva a választás szabályait is. A törvény ennek megfelelően rögzíti, hogy az Országos Bírósági Hivatal elnökét a bírák közül kilenc évre az országgyűlési képviselők kétharmadának szavazatával választja az Országgyűlés. Emellett a törvény a közigazgatási és munkaügyi bíróságra való példálózó utalás elhagyja a 25. cikk (4) bekezdéséből.

A 14. cikkhez

A törvény az Átmeneti rendelkezések 11. cikk (3) bekezdésének átvétele során az Országos Bírósági Hivatal és a legfőbb ügyész ügyáthelyezési jogát úgy módosítja, hogy az ésszerű határidőn belüli bírói döntéshez való alapjog érvényesülése és a bíróságok kiegyensúlyozott ügyterhelése érdekében csak sarkalatos törvényben meghatározott ügyek (ügycsoport) tárgyalására kerülhet sor a törvényben meghatározott illetékességi szabályoktól eltérően.

A 15. cikkhez

A törvény az Átmeneti rendelkezések 28. cikk (2) bekezdésében szereplő szabályt veszi át a terminológia egységesítése mellett. Ennek megfelelően törvény vagy törvényi felhatalmazás alapján kormányrendelet a helyi önkormányzat alkalmazásában álló jegyző és más ügyintéző (így például az anyakönyvvezető) számára is meghatározhat államigazgatási feladatot.

A 16. cikkhez

A módosítás az általános önkormányzati választások időpontját meghatározó alaptörvényi rendelkezés megfogalmazását az országgyűlési választásokra vonatkozó rendelkezéshez igazítja.

A 17. cikkhez

Az Alaptörvény 37. cikk (5) bekezdésében a törvény az eredetileg az Átmeneti rendelkezésekben szereplő, az államadósságnak a teljes hazai össztermék felét meghaladó mértékű időszakában keletkezett, adó- és költségvetési tárgyú előírások alkotmánybírósági felülvizsgálatára vonatkozó szabályt akként pontosítja, hogy az nem az ezen időszakban kihirdetett, hanem az ekkor hatályba lépett szabályokra vonatkozzon, és nem kizárólag teljes törvényekre, hanem törvényi rendelkezésekre is irányadó legyen. Emellett tisztázza azt is, hogy az államadósságnak az Alaptörvényben előírt szintre való csökkenése esetén a jövőre nézve e szabályokra vonatkozóan is megnyílik a teljes körű alkotmánybírósági felülvizsgálat lehetősége, az csak a korábbi időszak tekintetében (ex tunc jogkövetkezmények tekintetében) marad korlátozott.

A törvény továbbá a szintén az Átmeneti rendelkezések közül átvett, az állam terhére jogalkalmazói döntésből keletkező fizetési kötelezettségek fedezetére vonatkozó szabályt akként pontosítja, hogy az e célból való adókivetés abban az esetben mellőzhető, ha a központi költségvetésben van elegendő, e célra rendelkezésre álló összeg. Ezen összeg megléte biztosítható az elfogadott költségvetési törvényben eleve tervezett előirányzattal - amelynek kerete elegendő, vagy külön döntés nélkül és a kiegyensúlyozott költségvetési gazdálkodás követelményének sérelme nélkül túlléphető -, illetve az előirányzatra való utólagos - a kiegyensúlyozott költségvetési gazdálkodásra szintén tekintettel lévő - átcsoportosítással.

A 18. cikkhez

A törvény az Alaptörvény utolsó részének címét Záró és vegyes rendelkezésekre változtatja, ennek megfelelően az Alaptörvény e része nem csak a szigorú értelemben vett záró rendelkezéseket tartalmazhatja.

A 19. cikkhez

A törvény előírja, hogy az Alaptörvény hatálybalépése előtt meghozott alkotmánybírósági határozat az Alaptörvény értelmezése során nem vehető figyelembe, azaz az Alkotmánybíróság az Alaptörvény hatálybalépését megelőzően meghozott határozataira nem hivatkozhat. E rendelkezés célja, hogy az Alaptörvény rendelkezései az Alaptörvény összefüggéseivel együtt, a korábbi Alkotmány rendszerétől függetlenül kerüljenek értelmezésre. E rendelkezéssel az Országgyűlés, mint alkotmányozó hatalom egyértelművé teszi, hogy az Alkotmánybíróság nincs kötve a korábbi Alkotmány alapján meghozott határozataihoz. Ez természetesen nem zárja ki azt a lehetőséget, hogy a testület az Alaptörvény egyes rendelkezéseinek értelmezésekor a korábbival megegyező következtetésre jusson, ahogyan azt a lehetőséget is biztosítja, hogy az Alaptörvény egészének kontextusában a korábbi döntésekkel ellentétes megállapításokat tegyen. E rendelkezés tehát nem korlátozza, hanem éppen ellenkezőleg, kiszélesíti az Alkotmánybíróság szabadságát az Alaptörvény értelmezése tekintetében. A törvény e körben figyelemmel volt arra is, hogy a korábbi alkotmánybírósági gyakorlat több elemét is alaptörvényi szintre emelte már az alkotmányozó.

A 20. cikkhez

A törvény az Átmeneti rendelkezések számos elemét emeli át a Záró és vegyes rendelkezések körébe. Rögzíti, hogy április 25. napja az Alaptörvény kihirdetésének emlékére az Alaptörvény napja, átmeneti szabályként meghatározza, hogy a helyi önkormányzati képviselőknek és polgármestereknek az Alaptörvény hatálybalépését követő első általános választására 2014 októberében kerül sor. Ezzel azt rögzíti az alkotmányozó, hogy a jelenleg hivatalban levő önkormányzati képviselőkre és polgármesterekre a megválasztásukkor fennálló szabályok érvényesek: megbízatásuk négy évre szól. Az Alaptörvény önkormányzati ciklust öt évre emelő rendelkezése tehát csak a soron következő általános önkormányzati választástól lesz irányadó.

A törvény az Átmeneti rendelkezéseknek az alkotmánybíróság döntése által nem érintett rendelkezéseinek Alaptörvénybe való formai inkorporációját végzi el annak elvi éllel történő megállapítása mellett, hogy az átszámozás a rendelkezések hatályát nem érinti.

A 21. cikkhez

A törvény 21. cikke kodifikációs pontosításokat tartalmaz, és hatályon kívül helyezi a Magyarország Alaptörvényének átmeneti rendelkezései (2011. december 31.) című jogszabályt.

A 22. cikkhez

A cikk a törvény hatálybaléptető rendelkezését tartalmazza, valamint előírja a módosítást követően az Alaptörvény egységes szerkezetű közzétételét.

Emellett egyértelműen rögzíti azt is, hogy Magyarország Alaptörvényének átmeneti rendelkezései (2011. december 31.) hatályvesztése nem érinti az általa kifejtett korábbi joghatásokat.