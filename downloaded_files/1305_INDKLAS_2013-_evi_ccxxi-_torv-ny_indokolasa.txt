2013. évi CCXXI. törvény indokolása

a hitelbiztosítéki nyilvántartásról

-----STARTING---POINT---ALTALANOS---

A 2014. március 15-én hatályba lépő a Polgári Törvénykönyvről szóló 2013. évi V. törvény (a továbbiakban: Ptk.) jelentősen átalakítja a zálogjog szabályozását, e körben az ingó dolgok zálogjogi nyilvántartását is. Az új rendelkezések alapján immár a hitelbiztosítéki nyilvántartás szolgál majd arra, hogy az ingatlanon, a lajstromozott ingókon és a lajstromba vett jogokon kívül más vagyontárgyakon alapított zálogjogokról a nyilvánosság értesülhessen, és ezáltal azok elzálogosítását harmadik személyek is felismerhessék. Az 1996-ban bevezetett ingójelzálogjog intézményének megteremtése szükségszerűen vetette fel a zálogjogi nyilvántartás létrehozását. Ahhoz ugyanis, hogy valamely, a zálogkötelezett birtokában, használatában maradó ingó elzálogosításának ténye harmadik személyek részéről is felismerhető legyen, biztosítani kellett, hogy e tény egy erre a célra szolgáló - harmadik személyek számára is elérhető, megtekinthető - nyilvántartásban megjelenjék, és ezzel az ingók jelzálogjoggal, mint korlátolt dologi joggal való megterhelése ebből a nyilvántartásból megállapítható legyen.

A szerződő felek részéről a nyilvántartásba való bejegyzés a zálogjog alapításának szükséges feltétele, harmadik személyek irányában pedig annak tanúsítását jelenti, hogy a nyilvántartásban zálogkötelezettként feltüntetett személy valamely vagyontárgyát zálogjog terheli. A nyilvántartásba való bejegyzés joghatása tehát az, hogy a zálogjogosult zálogjoga a bejegyzés által tekinthető megalapítottnak, harmadik személyek pedig a bejegyzést követően kellő alappal nem hivatkozhatnak arra, hogy a bejegyzett zálogjogi terhelésről nem volt tudomásuk, ennek folytán a zálogtárgyra vonatkozó jogszerzésük tehermentesen történt. Ez a funkció, illetve joghatás mind a Polgári Törvénykönyvről szóló 1959. évi IV. törvény szerinti zálogjogi, mind pedig a Ptk. szerinti hitelbiztosítéki nyilvántartás esetében lényegében azonosnak tekinthető. A zálogjog létrejöttének, illetve megalapításának elengedhetetlen anyagi jogi feltétele mindkét nyilvántartás esetében az abba való bejegyzés, ez utóbbi pedig mindkét nyilvántartás vonatkozásában a terhelés felismerhetőségét biztosítja harmadik személyek számára. Míg azonban a zálogjogi nyilvántartásba való bejegyzés az ingójelzálogjog létrejöttét csak akkor váltja ki, ha a zálogszerződés közjegyzői okiraton alapul, vagyis a zálogjogi nyilvántartásba csak akkor jegyezhető be a zálogjog (és jöhet ezáltal létre), ha az erre irányuló szerződést közjegyzői okiratba foglalják, addig a hitelbiztosítéki nyilvántartásba való bejegyzésnek ilyen közokirati alakszerűségi előfeltétele nincsen. További különbség az, hogy míg a zálogjogi nyilvántartásba a zálogjogot a közjegyző rögzíti, a hitelbiztosítéki nyilvántartásba való bejegyzéshez nem szükséges sem a közjegyző, sem más hatóság közreműködése. A Ptk. csak az egyszerű magánokirati formában írásba foglalt [Ptk. 5:89. § (6) bek.] zálogszerződést, és erre tekintettel a zálogjognak a megfelelő nyilvántartásba, adott esetben a hitelbiztosítéki nyilvántartásba való bejegyzését [Ptk. 5:88. § a) pont] követeli meg a zálogjog megalapításának feltételéül.

A Ptk. több vonatkozásban is enyhít az ingójelzálogjog keletkezésének, illetve bejegyzésének feltételrendszerén. Egyfelől lehetővé teszi, hogy a „zálogjog” a zálogszerződéssel érintett felek egymás közötti viszonyában a nyilvántartásba való bejegyzés hiányában is érvényesíthető legyen, vagyis a bejegyzés tulajdonképpen csak a zálogjog harmadik személyekkel szembeni hatályosságát biztosítja. Másfelől a nyilvántartásba való bejegyzésnek a zálogszerződés abban az értelemben nem előfeltétele, hogy a bejegyzésre csak és kizárólag a zálogszerződés alapján, mintegy annak felhasználásával kerülhet sor, a zálogszerződés ugyanis nem a bejegyzésnek, hanem a bejegyzett zálogjog érvényesíthetőségének a feltétele.

A zálogjogi nyilvántartás és a Ptk. által bevezetett hitelbiztosítéki nyilvántartás között az egyik leglényegesebb különbség - amint arra fentebb már utaltunk - a nyilvántartás vezetésének módjában van. Amíg ugyanis a zálogjogi nyilvántartást a közjegyzők vezetik, vagyis a nyilvántartásba történő bejegyzés (közjegyzői okirat alapján) közjegyzői közreműködéssel, nemperes eljárás keretében történik, addig a hitelbiztosítéki nyilvántartásba az érintett felek vagy törvényes képviselőik egy internetes felületen, elektronikus úton tett nyilatkozataik által maguk „jegyzik be” a zálogjogot. Ebben az esetben tehát a nyilvántartásba vétel a zálogjog bejegyzésére, törlésére, módosítására irányuló hitelbiztosítéki nyilatkozatoknak az e célra szolgáló elektronikus űrlapon (adatlapon) történő megtételének eredményeként áll elő. Míg a zálogjogi nyilvántartásba való bejegyzés a közjegyző által ellenőrzött formában és módon zajlik, addig a hitelbiztosítéki nyilvántartás esetében ez a törvényi követelményeknek megfelelően működő internetes alkalmazás felhasználásával, emberi közreműködés nélkül történik, amelynél a Ptk.-ban megfogalmazott kifejezett jogszabályi követelmény az, hogy a bejegyzésre a megtett zálogjogi nyilatkozat tartalmi vizsgálata nélkül kerüljön sor.

A zálogjogi nyilvántartás csak a nem lajstromozott ingókon alapított jelzálogjogokat és a vagyont terhelő zálogjogot tartalmazza, e nyilvántartásba tehát csak ezek a zálogjogok jegyezhetők be. Ezzel szemben a hitelbiztosítéki nyilvántartásba bejegyezhető jelzálogjogok köre - eltekintve a Ptk. által már nem szabályozott vagyont terhelő zálogjogtól és az önálló zálogjogtól - szélesebb, hiszen a nem lajstromozott ingókon kívül a nem lajstromozott jogok, valamint a követelések is csak a hitelbiztosítéki nyilvántartásba való bejegyzéssel zálogosíthatók el. Ezen túlmenően azonban a hitelbiztosítéki nyilvántartásba kell bejegyezni a tulajdonjog-fenntartással történő eladás, a faktoring szerződés és a lízingszerződés Ptk.-ban meghatározott adatait is (ez utóbbi szerződésekkel érintett vagyontárgyak köre értelemszerűen azonos azzal a körrel, amely a hitelbiztosítéki nyilvántartásba történő bejegyzéssel zálogosítható el). Ezeket a szerződéseket ugyanis a jogalkotó olyan nevesített, kikötéseit illetően azonban fiduciárius jellegű ügyletnek tekinti, amelyek nem minősülnek ugyan semmisnek a Ptk. 6:199. §-a alapján, de amelyek esetében a dologi jogi jogkövetkezmények érvényesülését - mintegy fiduciárius jellegük kompenzálásaként - csak a hitelbiztosítéki nyilvántartásba való bejegyzéssel, vagyis a szerződéssel érintett vagyontárgyak biztosítéki jellegének nyilvánossá tételével látja biztosíthatónak [Ptk. 5:112. § (1) bek.]. A hitelbiztosítéki nyilvántartás ennek megfelelően olyan zálogjogok és egyéb biztosítéki jogok számára szolgál publikációs instrumentumként, amelyek tárgyát a számos, többnyire fajta és mennyiség szerint meghatározható, egyedileg jellemzően nem azonosítható ingóságok, követelések és egyéb nem lajstromozott jogok képezik.

A technika mai színvonalán kétség sem férhet ahhoz, hogy a végesnek nem tekinthető, feldolgozható, felhasználható, elpusztítható, vagy kötelmi jogviszonyból származtatható és ekként megszüntethető, a piaci forgalom tárgyát képező vagyontárgyak elzálogosításának jelzésére szolgáló modern hitelbiztosítéki nyilvántartásnak elektronikusnak, távolról is online módon elérhetőnek kell lennie, úgy a felek nyilvántartásba történő bejegyzéseinek, mint ezek lekérdezésének költségkímélőnek kell lennie és automatizált rendszeren kell alapulnia. Az sem lehet kérdéses, hogy a feleknek mindehhez az elektronikus kommunikáció online eszközeit kell igénybe venniük, akár a nyilvántartásba való adatrögzítést, akár pedig az adatbázisból való lekérdezést kívánnak végrehajtani. Mindezt természetesen a biztonságnak azon a szintjén, amely e körben ésszerűen elvárható. Ami a nyilvántartás adatainak megismerhetőségét illeti, a Ptk. e körben is egyértelműen fogalmaz: „a hitelbiztosítéki nyilvántartás nyilvános, tartalmát az interneten bárki ingyen, személyazonosítás nélkül megtekintheti” [Ptk. 5:112. § (2) bek.]. Ennek biztosítása alapvető követelmény, a nyilvántartás rendszeréhez való hozzáférésnek tehát bárki számára térítésmentesen, elektronikus eszközök igénybevételével, de anélkül kell megtörténnie, hogy ehhez (mármint a nyilvántartás lekérdezéséhez) bármi módon azonosítania kellene a személyét.

-----STARTING---POINT---RESZLETES---

Az 1. §-hoz

A zálogjogi nyilvántartás közhitelességét kezdettől fogva erőteljes kritika kísérte. A közhitelesség pusztán abban volt ugyanis megragadható, hogy e nyilvántartásba a közjegyző az általa készített közhiteles okirat (közjegyzői okiratba foglalt zálogszerződés) alapján jegyezte be a jelzálogjogot. Ez a tény kellő garanciát biztosított a harmadik személyek számára abban a tekintetben, hogy a felek között zálogszerződés jött létre, mégpedig az abban megjelenő tartalommal. Ez azonban kevés a pozitív irányú közhitelességhez, hiszen a jelzálogjogi bejegyzés nyilvánvalóan nem tanúsította sem azt, hogy az elzálogosított zálogtárgy létezik, sem pedig azt, hogy annak valóban az a személy a tulajdonosa, aki azt a szerződéssel elzálogosította. A zálogjogi nyilvántartás a zálogjogot a zálogkötelezett neve alatt tartja nyilván, nem követi és nem is követheti nyomon az esetleges tulajdonosváltozást, ebből következően a zálogjog fennállását sem, közhitelességről tehát ez utóbbi körben sem beszélhetünk. A felek által elektronikus formájú hitelbiztosítéki nyilatkozattal történő elzálogosításról a zálogjogi nyilvántartásban történőhöz képest még kevésbé mondható el, hogy az bármely vonatkozásban is közhiteles lenne, így a hitelbiztosítéki nyilvántartásról szóló törvény a hitelbiztosítéki nyilvántartásról már nem is állítja ezt. E helyett arról rendelkezik, hogy e nyilvántartás pusztán azt van hivatva hitelesen tanúsítani, hogy a nyilatkozatot tevő a nyilvántartásban rögzített időpontban és a nyilvántartásban szereplő tartalommal hitelbiztosítéki nyilatkozatot tett az erre vonatkozó rendelkezések szerint.

Joggal vonható le tehát az a következtetés, hogy a hitelbiztosítéki nyilvántartás esetében közhitelességről legfeljebb csak negatív értelemben beszélhetünk, mert e nyilvántartás csak annyit kíván és tud tanúsítani, hogy az e nyilvántartásba bejegyzendő más jelzálogjogok, mint amelyről a nyilvántartás szerint nyilatkozatot tettek, nem állnak fenn. Ebből következően e nyilvántartás az előbbiekben említett tényen kívül semmilyen jog, más tény vagy a zálogszerződés fennállását nem tanúsítja, és nem is bizonyítja. Vélelmezni kell viszont, hogy a nyilvántartásban rögzített hitelbiztosítéki nyilatkozatot a nyilvántartásban rögzített időpontban és tartalommal a nyilatkozattevő megtette. A nyilatkozat valósággal való egyezőségéért, a nyilatkozatban szereplő adatok helyességéért értelemszerűen csak és kizárólag a nyilatkozattevőt terhelheti felelősség. A törvény rögzíti ezért azt is, hogy a nyilvántartás adatát sérelmesnek tartó fél igényét bírósági úton az ellen érvényesítheti, aki a nyilvántartásban szereplő tartalom feltüntetése érdekében a hitelbiztosítéki nyilatkozatot tette.

A perben a hitelbiztosítéki nyilatkozat valósággal egyezőségét és a nyilatkozatban szereplő adatok helyességét annak kell bizonyítania, aki a hitelbiztosítéki nyilatkozatot tette. Az ilyen perekben a bíróság soron kívül jár el. A rendelkezés - a perjog általános szabályaitól eltérően - a bizonyítási teher megfordítására irányul. Ennek indoka, hogy egy valótlan hitelbiztosítéki nyilatkozat tétele esetében a másik fél méltánytalan helyzetbe kerül akkor, ha minden esetben neki kell bizonyítania azt, hogy a hitelbiztosítéki nyilatkozat, vagy a benne szereplő adatok nem felelnek meg a valóságnak.

A 2. §-hoz

A törvény a hitelbiztosítéki informatikai rendszer működtetését, és ennek eredményeként a hitelbiztosítéki nyilvántartás megvalósítását a Magyar Országos Közjegyzői Kamarára (a továbbiakban: MOKK) bízza, amely köztestületnek másfél évtizedes gyakorlati tapasztalatai vannak a zálogjogi nyilvántartások működtetésének területén. E nyilvántartás ugyan nem közhiteles hatósági nyilvántartás, ám a működtetésének zavartalan biztosítása olyan közfeladatnak tekinthető, amit nem lenne szerencsés piaci szolgáltatóra bízni, ugyanakkor nem szólnak érvek amellett sem, hogy e feladatot adatbiztonsági vagy más okból az állami szervezetrendszer valamely egységének kellene ellátnia. Mindemellett a MOKK által működtetett zálogjogi nyilvántartásba bejegyzett jelzálogjogok a Ptk. hatályba lépését követően is - törlésükig - tovább élnek, e zálogjogokkal kapcsolatos további jogcselekmények így e nyilvántartás használatát igénylik. Ezért hangsúlyos szempont az a körülmény, hogy a zálogjoggal kapcsolatos nyilvántartási adatok lehetőség szerint egy adott szervezet keretein belül, egy adott szervezet által működtetett informatikai infrastruktúra körében maradjanak, a hitelbiztosítéki nyilvántartás ezen infrastruktúra továbbfejlesztésével valósulhasson meg, és - költséghatékonysági, továbbá időszerűségi okokból - lehetőség szerint elkerülhető legyen különböző szervezetek és azok eszközei közötti adatátadás (az adatok migrálása).

A 3. §-hoz

A nyilvántartás igénybevételének időszakát a törvény csak munkanapokon 12 órán keresztül biztosítja, feleslegesnek tűnik ugyanis annak üzemeltetése olyan időszakban is, amikor azt vélhetően nem, vagy csak egészen elenyésző mértékben vennék igénybe. A törvény rendelkezik a karbantartás vagy üzemzavar miatti üzemszünet esetén teljesítendő követelményekről, illetve arról, hogy a törvényben meghatározott határidők számítására az üzemszünetnek milyen kihatása van.

A törvény rögzíti azt is, hogy amennyiben a felek személye vagy a felek képviselőjének személye változik, akkor a hitelbiztosítéki nyilatkozattal érintett új személy milyen módon tud hozzáférni a hitelbiztosítéki rendszer tárolt adataihoz: a hitelbiztosítéki nyilatkozattal érintett fél vagy az állandó képviselő, ügyvéd képviselő részére a korábbi regisztrált felhasználó hitelbiztosítéki rendszerben tárolt adataihoz - az érintett személyes adatait ide nem értve - hozzáférést kell biztosítani.

A 4. §-hoz

A hitelbiztosítéki nyilvántartás automatikusan működő rendszerében két ponton válik szükségessé emberi beavatkozás, egyfelől a felhasználóként való regisztráció, másfelől pedig a nyilatkozattételre jogosult személyek tekintetében bekövetkező jogutódlásnak a nyilvántartáson való átvezetése során.

Egyértelművé és átláthatóvá válik, hogy az állandó képviselővel rendelkező személyeknek nem kell a rendszer regisztrált felhasználójának lenniük. Az új Polgári Törvénykönyv szerinti hitelbiztosítéki rendszerben nyilvántartásba vett felhasználó és a törvény szerinti felhasználó azonos. A hitelbiztosítéki nyilatkozat képviselő útján is tehető.

A feladatok elvégzését a törvény értelemszerűen a közjegyzők jogkörébe utalja, akik a személyazonosság ellenőrzésére irányuló tevékenység elvégzéséhez kellő törvényi felhatalmazással és eszközökkel rendelkeznek. A regisztrált felhasználók az elektronikus rendszerben tett nyilatkozataik megtételéről, illetve azoknak a hitelbiztosítéki rendszerben vagy a nyilvántartásban történő rögzítéséről rendszerüzenetben kapnak tájékoztatást, így a regisztrált felhasználók körében a szükséges kommunikáció egyszerűnek és biztonságosnak tekinthető.

A törvény szerint csak regisztrált felhasználók között lehetséges a hitelbiztosítéki nyilatkozat megtétele, ez egyidejűleg szolgálja a biztonságos, gyors és zavarmentes kommunikáció lehetőségét. Az a körülmény, hogy a rendszer számára ismeretlen, adott esetben kitalált személlyel szemben (javára vagy terhére) nem lehet nyilatkozatot tenni, megóvja a hitelbiztosítéki rendszert olyan fiktív nyilatkozatok tömegétől, amely az informatikai biztonságot veszélyeztetheti, sőt akár a rendszer összeomlását is eredményezheti. A törvény a regisztráció körében ugyan ennek elektronikus levélben történő kezdeményezését írja elő, a sikeres regisztráció érvényesítéséhez azonban a közjegyző előtt való azonossági nyilatkozat megtétele szükséges.

Az 5. §-hoz

A törvény lehetővé teszi az állandó képviselőként való regisztrációt is, rendelkezik továbbá a regisztráció megszüntetésének lehetőségéről is. Ez utóbbit a zálogjogosultként vagy zálogkötelezettként regisztrált felhasználó számára, akkor teszi lehetővé, ha a hitelbiztosítéki nyilvántartásban már nem szerepel olyan „élő” hitelbiztosítéki nyilatkozat, amelyben érintett, ellenkező esetben ugyanis törlési nyilatkozat tételére egyik fél részéről sem lenne mód. Végül a törvény a zálogjogosulti bizományos regisztrációjára vonatkozó speciális szabályokat is megállapítja: a szükséges eltéréssel az állandó képviselői regisztráció szabályozását véve alapul.

Az állandó képviselővel rendelkező nem regisztrált személy adatai is bekerülnek a hitelbiztosítéki rendszerbe. Egyértelművé válik, hogy - noha képviselője útján - de a rendszer regisztrált felhasználójának tekintendő az állandó képviselővel eljáró személy. Ez olyan helyzetet teremt a rendszer vonatkozásában, mintha maga az állandó képviselővel rendelkező személy is a rendszer regisztrált felhasználója lenne. Így a rendszer ugyanúgy tartalmazni fogja azokat az adatokat, amelyek a képviselt azonosításához szükségesek.

A 6. §-hoz

A törvény a hitelbiztosítéki rendszerrel szemben támasztott fő követelményként (amit az egyes részletszabályokban további követelmények kimondása követ) előírja, hogy annak alkalmasnak kell lennie a hitelbiztosítéki nyilatkozatok megtételére szolgáló elektronikus adatlapok feldolgozására, a nyilvántartásban való rögzítésére, a rendszerüzenetek generálására és megjelenítésére, valamint a rendszert érintő események naplózására. Üzemzavar vagy bármely más technikai ok folytán előfordulhat, hogy a nyilvántartás adata és a hitelbiztosítéki nyilatkozat adattartalma között eltérés mutatkozik. Ha a hitelbiztosítéki rendszer működtetője ezt észleli, úgy a hitelbiztosítéki rendszer útján intézkednie kell annak érdekében, hogy a nyilvántartás a hitelbiztosítéki nyilatkozat adatait tüntesse fel. Az ilyen módon bekövetkező adatváltozásról a hitelbiztosítéki nyilatkozat által érintett regisztrált felhasználónak rendszerüzenetben kell tájékoztatást kapnia.

A 7. §-hoz

A hitelbiztosítéki nyilvántartásba történő bejegyzés lényegében a felek nyilatkozatai alapján történik. A Ptk. 5:114. §-a írja le azt az eljárást, amelynek eredményeként például a zálogjog bejegyzésre kerülhet. Így zálogjog bejegyzésére irányuló nyilatkozatot az internetes nyilvántartás felületén elektronikus formában az erre szolgáló űrlapon (a törvény elnevezése szerint: elektronikus adatlapon) mind a zálogjogosult, mind pedig a zálogkötelezett tehet, az utóbbi egyoldalú nyilatkozattal is. Ha a zálogjogosult nyilatkozik, úgy az ő nyilatkozatához a zálogkötelezett hozzájárulása szükséges. Fordított a helyzet akkor, ha a nyilvántartási felületen már rögzített hitelbiztosítéki nyilatkozat törléséről van szó. Ebben az esetben a zálogjogosult tehet egyoldalú törlésre irányuló nyilatkozatot, és a zálogkötelezett törlési nyilatkozatához kell a zálogjogosult hozzájárulása, azzal a feltétellel azonban, hogy ha ez utóbbi a zálogkötelezett nyilatkozatától számított 30 napon belül nem tesz zálogjogi bejegyzést fenntartó nyilatkozatot, úgy a zálogjogi bejegyzést a nyilvántartásból törölni kell [Ptk. 5:117. § (3) bek. b) pont].

E törvényi rendelkezésekhez igazodóan részletezi azokat a szabályokat, amelyek a hitelbiztosítéki nyilatkozatok megtételére irányadóak. Mindenekelőtt felsorolja e nyilatkozatok alaptípusait (zálogjogosulti, zálogkötelezetti, tulajdonjog-fenntartással történő eladói, faktori és végül lízingbeadói nyilatkozat), továbbá megállapítja az ezekre vonatkozó közös rendelkezéseket. Így például azt, hogy a regisztrált felhasználó e nyilatkozatokat a hitelbiztosítéki rendszer felületén az erre szolgáló elektronikus adatlap kitöltésével és a hitelbiztosítéki rendszerbe történő továbbításával teheti meg, ha nyilatkozatát minősített elektronikus aláírással és időbélyegzővel látta el. A hitelbiztosítéki nyilatkozat megtételének tehát nemcsak a felhasználói regisztráció, de a megfelelő elektronikus aláírás is feltétele, ellenkező esetben vitatható lenne, hogy a regisztrált felhasználók közül a nyilatkozatot ki és milyen tartalommal tette meg. Fontos rendelkezés, hogy a hitelbiztosítéki nyilatkozat akkor tekinthető hatályosan megtettnek, ha a hitelbiztosítéki rendszer szolgáltatásának igénybevételéért járó költségtérítés összegét a MOKK javára egy összegben maradéktalanul megfizették, vagy azt a MOKK e célra szolgáló számláján jóváírták.

A 8-10. §-hoz

A törvény a hitelbiztosítéki nyilatkozat megtételének két olyan módját is szabályozza, amelyet azok a személyek vehetnek igénybe, akik maguk nem rendelkeznek az elektronikus aláírás lehetőségével, illetve olyan állandó képviselővel, akik nevükben és helyettük nyilatkozatot tehetnek. E lehetőségeket az érintett felek választásuktól függően vehetik igénybe. A közjegyző előtt megjelenő fél kérheti, hogy hitelbiztosítéki nyilatkozatát a felhasználóként való regisztrációját követően a közjegyző a fél képviseletében eljárva a saját elektronikus aláírásának felhasználásával rögzítse a hitelbiztosítéki rendszerben vagy közvetlenül a nyilvántartásban.

A zálogszerződést, tulajdonjog-fenntartással történő eladást, faktoring szerződést vagy lízingszerződést közokiratba foglaló közjegyző, illetve e szerződéseket ellenjegyző ügyvéd a felek képviseletében ugyancsak rögzítheti a hitelbiztosítéki nyilvántartásban az általa képviselt felek hitelbiztosítéki nyilatkozatát. Ügyvéd esetén ennek feltétele, hogy az ügyvéd - a nyilvántartásban való rögzítésre is feljogosított - regisztrált meghatalmazottként járjon el, és a felek személyazonosságáról a jogügyletek biztonságának erősítése érdekében bevezetett adatellenőrzés igénybevételével győződjön meg. A hitelbiztosítéki nyilvántartásban ilyen esetben fel kell tüntetni azt a körülményt is, hogy a nyilatkozatot az annak alapjául szolgáló szerződést közokiratba foglaló közjegyző, vagy a szerződést ellenjegyző ügyvéd rögzítette a nyilvántartásban [törvény 21. § c) pont]. Az ilyen módon tett hitelbiztosítéki nyilatkozat módosítására, illetve törlésére garanciális okokból a törvény csak ugyanebben a formában nyújt lehetőséget. A törvény részletesen szabályozza, hogy képviselő (meghatalmazott ügyvéd) útján miként tehető hitelbiztosítéki nyilatkozat, illetve erre milyen esetben nincsen lehetőség.

A 11-15. §-hoz

A törvény a hitelbiztosítéki nyilatkozatok alaptípusait követve állapítja meg e nyilatkozatok adattartalmát és a nyilvántartásban való rögzítésükre vonatkozó szabályokat, ide értve nemcsak a bejegyzésre, hanem a törlésre irányuló nyilatkozatok tételére vonatkozó rendelkezéseket is. Az adattartalom a felek azonosítására alkalmas adatain kívül annak a vagyontárgynak a megjelölését foglalja magába, amelyre vonatkozóan a hitelbiztosítéki nyilatkozatot megtették. Minthogy a vagyontárgy megjelölésének módját (egyedileg vagy körülírással történő meghatározás) a Ptk. szabályozza, és ezt a nyilatkozattevő félre bízza, a törvény nem tartotta indokoltnak, hogy további szűkítő feltételeket írjon elő.

A zálogtárgy megjelölése történhet egyedileg, valamint körülírással, továbbá gépjármű egyedi elzálogosítása esetén egyedi azonosító megjelölésével az erre a célra biztosított mezőben; mely a zálogtárgy egyedi megjelölésének egy módja. A rendelkezés tehát hangsúlyozza, hogy gépjármű egyedi elzálogosítására egyedi megjelölés útján - alvázszám megadásával - az erre a célra biztosított mezőben is lehetőség van. Ez a funkció lehetővé teszi gépjárművek vonatkozásában - egyedi megjelölés esetén - a tárgyalapú keresést. A rendelkezés továbbá lehetővé teszi azt, hogy amennyiben hitelbiztosítéki nyilvántartási rendszer elindulását követően a gyakorlat igényt támasztana - a gépjárművek mellett - egyéb tárgy alapú keresésre, melyhez egyéb egyedi megjelölési mód biztosítása szükséges, úgy ennek szabályait lehetőség legyen rendeleti szinten megalkotni.

A nyilatkozattevő fél arról is dönthet, hogy a hitelbiztosítéki nyilvántartásban meghatározza azt az összeget is, amelynek erejéig az elzálogosított vagyontárgyból kielégítés kereshető.

A zálogkötelezetti nyilatkozat körében a törvény külön szabályozza a zálogjog ranghelyének előzetes biztosítására irányuló nyilatkozat megtételét, kimondva, hogy a biztosított ranghelyen a hitelbiztosítéki nyilatkozatokra vonatkozó szabályok szerint tehető zálogjog bejegyzésére irányuló zálogkötelezetti vagy zálogjogosulti nyilatkozat, ez utóbbi esetében természetesen azzal az eltéréssel, hogy ilyen nyilatkozatot csak a kedvezményezettként megjelölt zálogjogosult tehet, ha a ranghelyet előzetesen biztosító nyilatkozatában a zálogkötelezett a kedvezményezettet is megjelölte.

A 16-19. §-hoz

A faktori és lízingbeadói nyilatkozat nyilvántartásban való rögzítésére és törlésére a törvény a tulajdonjog-fenntartással történő eladói nyilatkozat rögzítésére vonatkozó szabályok alkalmazását rendeli, mert a tulajdonjog-fenntartás kikötése a zálogjogon kívül megengedett biztosítéki jogok alapvető típusaként alkalmas arra, hogy az utaló szabályozás alapjául szolgáljon. A tulajdonjog-fenntartással történő eladói nyilatkozat törlésére irányadó szabályokat egyébként a törvény ugyancsak utaló szabály alkalmazásával oldja meg.

A 20-21. §-hoz

A nyilvántartásban rögzített hitelbiztosítéki nyilatkozatok módosítására a zálogjogosult zálogjog bejegyzésére irányuló nyilatkozatára, annak a nyilvántartásban való rögzítésére vonatkozó szabályokat kell megfelelően alkalmazni. Ranghely-szerződés esetén a megváltoztatott ranghely bejegyzése esetén az ilyen hitelbiztosítéki nyilatkozat bejegyzéséhez a nyilatkozattevőn kívüli összes érintett ranghelyen bejegyzett zálogjogosult hozzájáruló nyilatkozata szükséges.

A hitelbiztosítéki rendszert úgy kell kialakítani, hogy az adott nyilatkozat adatai mellett automatikusan feltüntesse a hitelbiztosítéki nyilatkozat nyilvántartásban történő rögzítésének időpontját, a bejegyzés sorszámát (nyilvántartási azonosítóját), továbbá azt, ha a nyilatkozatot az annak alapjául szolgáló szerződést közokiratba foglaló közjegyző, vagy a szerződést ellenjegyző ügyvéd rögzítette a nyilvántartásban.

A 22-23. §-hoz

A zálogjogi nyilvántartás rendszerében a közjegyzői közreműködés folytán könnyen megoldhatóak voltak a bírósági határozat alapján elrendelt és a bíróság megkeresése folytán végrehajtandó zálogjogi bejegyzések, ezeket ugyanis a közjegyző vezette be a zálogjogi nyilvántartásba. A hitelbiztosítéki nyilvántartás rendszerében azonban nincs közjegyzői közreműködés, ezért a bírósági határozatok, illetve bírósági megkeresés alapján kötelezően teljesítendő hitelbiztosítéki nyilatkozatok végrehajtásának nincsen gazdája. A törvény szerint a bírósági végrehajtó a végrehajtás során a nyilvántartási rendszer felületén, az erre szolgáló elektronikus adatlap kitöltésével hajtja végre a bírósági döntésben foglaltakat. A hitelbiztosítéki nyilatkozat törlésére irányuló végrehajtás során tehát a bírósági végrehajtónak kell intézkednie a bírósági határozat végrehajtásáról akként, hogy a hitelbiztosítéki rendszer felületén az erre szolgáló adatlapon maga teszi meg a törlési nyilatkozatot, és látja el azt a hivatali elektronikus aláírásával és időbélyegzővel.

A törvény lehetőséget ad a jogerős bírósági határozat önkéntes végrehajtására is; amennyiben a bíróság határozata a hitelbiztosítéki nyilvántartásba való bejegyzést, módosítást, törlést rendel el, a végrehajtására kötelezett a bíróság határozatának hitelbiztosítéki nyilatkozat tételével tehet eleget. A törvény az azzal kapcsolatos részletszabályokat is tartalmazza, ha olyan nyilatkozat tételére kerül sor; melynek nyilvántartásban való rögzítéséhez hozzájáruló nyilatkozat tétele szükséges, vagy a nyilvántartásban való rögzítés akadálya, ha fenntartó nyilatkozatot tettek.

A 24. §-hoz

Külön rendelkezik a törvény a hitelbiztosítéki nyilatkozatot tevő személyek halála, illetve megszűnése estén a jogutódlás megállapításáról, pontosabban a jogutód személyének a nyilvántartásban való átvezetéséről. Erről a törvény szerint a közjegyző nemperes eljárásban határoz. Az ehhez szükséges különös eljárási szabályokat az egyes közjegyzői nemperes eljárásokról szóló 2008. évi XLV. törvény kiegészítésével a törvény 38. §-a állapítja meg. A felek személyében azonban nemcsak általános jogutódlás következhet be. Egyedi vagy különös jogutódlás (singularis succesio) esetén, amikor a zálogjogosult, illetve a zálogkötelezett személyében pusztán a zálogtárgyra vonatkozó jogok, illetve kötelezettségek jogügylettel való átszállása következtében történik változás (mert például a követelés átruházása folytán a zálogjog átszáll a követelés új jogosultjára, vagy a zálogkötelezett elidegeníti a zálogjoggal terhelt vagyontárgyat, és annak új tulajdonosa válik zálogkötelezetté), a jogutódlás bejelentéséről a feleknek kell gondoskodniuk. Ezekben az esetekben a jogutódlás bekövetkezése a felek jogügyletén alapul, indokolt ezért, hogy az ekként bekövetkező változást ők maguk rögzítsék a hitelbiztosítéki nyilvántartásban, vagy tegyék meg az ehhez szükséges nyilatkozatokat a hitelbiztosítéki rendszerben. Ez a helyzet lényegében a zálogszerződés módosításához hasonlít, hiszen valamelyik fél helyébe egy másik fél lép a zálogjogi jogviszonyban. Ezekben az esetekben a törvény abból indul ki, hogy ha a bejegyzett zálogjogosult tesz nyilatkozatot, úgy ahhoz az új zálogjogosultnak nem kell hozzájárulnia, hiszen ezáltal jogot szerez, ha azonban az új zálogjogosult nyilatkozik a jogutódlásról, a bejegyzett zálogjogosultnak ehhez hozzá kell járulnia, hiszen jogosultsága a nyilvántartásból törlésre kerül. Hasonló lesz a helyzet ahhoz, mint amikor a zálogkötelezett tesz a zálogjogi bejegyzés törlésére irányuló nyilatkozatot. A zálogkötelezett személyében beálló változás esetén a bejegyzett zálogkötelezett bejelentése mind az új zálogkötelezett, mind pedig a zálogjogosult hozzájárulását igényli ahhoz, hogy az a hitelbiztosítéki nyilvántartásban rögzítésre kerüljön. Ha azonban az új zálogkötelezett jelenti be a változást, értelemszerűen csak a zálogjogosultnak kell nyilatkoznia, hiszen ez egyidejűleg a bejegyzett zálogkötelezett nyilvántartásból való törlését jelenti. E jogutódlással kapcsolatos szabályokat megfelelően alkalmazni kell a tulajdonjog fenntartással történő eladással, a faktoring szerződéssel és a pénzügyi lízingszerződéssel kapcsolatos hitelbiztosítéki nyilatkozatok esetén is.

A 25. §-hoz

A nyilvántartásba történő betekintés, az abból való lekérdezés tekintetében a törvény rendelkezései csupán kiegészítő jellegűek, annak meghatározására irányulnak, hogy a térítésmentes online lekérdezésre milyen adatok megadásával kerülhet sor, és melyek azok az adatok, amelyek adatvédelmi okokból online módon nem hozzáférhetőek. Ezek olyan személyes adatok, amelyek ismerete nem szükséges ahhoz, hogy a hitelbiztosítéki nyilvántartás betöltse rendeltetését, a tőle várt információkat hiánytalanul biztosíthassa, viszont a nyilvántartásban való keresés szempontjából igen fontosak, hiszen a zálogkötelezett személyének beazonosítása általuk válik lehetségessé.

Amennyiben a betekintő a hitelbiztosítéki nyilvántartásban a gépjármű egyedi azonosítója alapján kívánna lekérdezni, úgy erre csak akkor van lehetősége, ha a nyilatkozatot tevő a gépjárművet egyedileg jelölte meg (egy erre a célra rendszeresített mezőben adja meg a gépjármű egyedi azonosítóját). Ennek indoka, hogy informatikai rendszer esetében a keresés más módon nem biztosítható, azaz a rendszer nem tud szöveges nyilatkozatokat értelmezni és abban „alvázszámot felismerni”. Amennyiben tehát a gépjármű körülírással kerül majd bejelentésre úgy az egyedi azonosító alapján betekintés technikailag nem biztosítható.

A 26. §-hoz

A közfeladatot ellátó szervek a hitelbiztosítéki nyilvántartás azon adataira tarthatnak igényt elektronikus módon, amelyek a bárki számára hozzáférhető nyilvántartásban nem szerepelnek, és amelyhez még regisztrált felhasználóként sem férhetnek hozzá, ilyen például a hitelbiztosítéki rendszerben már rögzített, de a nyilvántartásba még be nem került nyilatkozat adattartalma, naplózási adatok stb.

A 27. §-hoz

A hitelbiztosítéki nyilvántartás lekérdező felületére, illetve az azon alkalmazható lekérdezési műveletre vonatkozó igen fontos rendelkezés az, hogy ennek tájékoztatást kell nyújtania a zálogjogi nyilvántartás még fennálló (vagyis nem törölt) adatairól is, ezen túlmenően a zálogkötelezett alapján keresve az egyedi azonosításra kétséget kizáróan alkalmas ingó dolgot terhelő jelzálogjogok nyilvántartásában (vagyis a gépjármű-jelzálogjogi nyilvántartásban) tárolt adatokról is. A törvény célja az, hogy egyetlen felületről, nevezetesen a hitelbiztosítéki nyilvántartás internetes felületéről minden olyan zálogjogi bejegyzésről nyerhető legyen információ, amely annak megállapításához szükséges, hogy egy adott személy vagyontárgyait terheli-e zálogjog (bármely nyilvántartásba is került az bejegyzésre). Ezen túlmenően a törvény továbbra is biztosítani kívánja, hogy gépjárművek esetén ne csupán a zálogkötelezett neve alatt, de a gépjármű egyedi azonosítója (alvázszáma) alapján is keresni lehessen a hitelbiztosítéki nyilvántartásban. Ezzel a lehetőséggel a törvény a gépjármű-jelzálogjogi nyilvántartás hatályos szabályok szerinti előnyös vonásait óhajtja megszüntetve megőrizni, miközben kiküszöbölné annak hátrányos, bár kétségtelenül nagyobb biztonságot nyújtó adminisztratív elemeit. Ebben a körben mondaná ki a törvény azt a szabályt is, amely szerint a zálogjogi tehertől való mentesülés érdekében nem hivatkozhat a jóhiszeműségére az a jogszerző, aki a zálogjoggal terhelt gépjármű azonosítója alapján e teherről a nyilvántartásba történő betekintéssel tudomást szerezhetett volna. Ez az előírás kívánná útját állni annak, hogy gépjármű esetében a kereskedelmi forgalomban visszterhesen szerző fél a tehermentes jogszerzés érdekében a hitelbiztosítéki nyilvántartásba való betekintés nélkül is a jóhiszeműségére hivatkozzon. A Ptk. ugyanis ebben a körben akként rendelkezik, hogy „a kereskedelmi forgalomban jóhiszeműen és ellenérték fejében szerző hitelbiztosítéki nyilvántartásba bejegyzett zálogjogtól mentes tulajdonjogot, jogot vagy követelést szerez” [Ptk. 5:143. § (1) bek.]. Ilyen feltételek mellett a törvény hivatkozott rendelkezése hiányában a jogszerző a hitelbiztosítéki nyilvántartásba való betekintés nélkül is zálogjogtól mentes tulajdonjogot szerezne a gépjárművön, mivel a jóhiszeműségéhez nem volna szükség a betekintésre. A törvény a gyakorlat igényeinek megfelelően a közúti közlekedés szabályai szerint gépjárműnek nem minősülő, de egyedi azonosítóval (alvázszámmal) rendelkező lassú járműre és a mezőgazdasági vontatóra és más egyéb alvázszámmal rendelkező, gép hajtotta vagy vontatta járműre is kiterjeszti a gépjármű fogalmát, ekként pedig az erre alkalmazható speciális szabályozást.

Az alvázszám csak akkor tud keresési adatként szolgálni a nyilvántartás adataiban keresők számára, ha olyan módon kerül megadásra, melyet informatikai rendszer fel tud dolgozni. Amennyiben tehát a gépjármű megjelölésére a nyilatkozatban akként került sor, hogy a nyilatkozatot tevő az e célra rendszeresített mezőben adja meg az egyedi azonosítót és ezáltal a hitelbiztosítéki rendszer biztosítja az egyedi azonosítóval történő lekérdezést, a zálogjogi tehertől való mentesülés érdekében a jóhiszeműségére nem hivatkozhat az a jogszerző, aki a zálogjoggal terhelt gépjármű azonosítója alapján e teherről a nyilvántartásba történő betekintéssel tudomást szerezhetett volna.

A (4) és (5) bekezdésben fogalt szabály kizárólag az egyedileg, alvázszámmal megjelölt gépjárművekre vonatkozik, a más módon megjelölt zálogtárgyak tekintetében nem irányadó. Ebből következően a más módon megjelölt zálogtárgyak esetében a hitelbiztosítéki nyilvántartásba való betekintés és a jóhiszeműség összefüggésének kérdését a Polgári Törvénykönyv szabályai szerint kell megítélni. A (4) és (5) bekezdésben foglalt szabály pusztán azt célozza, hogy ha jogot gépjárműre vonatkozóan kívánnak szerezni, úgy a jogszerző akkor jár e1 a jóhiszeműség megállapításához szükséges kellő gondossággal, ha a gépjármű alvázszáma alapján betekint a hitelbiztosítéki nyilvántartásba. E követelmény előírásának indoka az, hogy a hitelbiztosítéki nyilvántartása gépjárművek egyedi megjelölésének egy sajátos formáját rendszeresíti, amelye megjelöléshez az általánostól (a zálogkötelezettek szerintitől) eltérő tárgyalapú lekérdezési lehetőséget (is) biztosít.

A 28-31. §-hoz

A törvény további rendelkezései a MOKK és meghatározott körben a közjegyzők adatkezelésre való feljogosítását, a hitelbiztosítéki nyilvántartásba bejegyzett, valamint a hitelbiztosítéki rendszerben átmenetileg tárolt nyilatkozatok megőrzésének végső határidejét (20 év, illetve 3 hónap) tartalmazzák, és a hitelbiztosítéki rendszerben végzett műveletekre vonatkozó egyéb előírásokra utalnak.

-----STARTING---POINT---VEGE---

A 32. §-hoz

A felhatalmazó rendelkezések alapján az igazságügyért felelős miniszter által kiadott rendelet tartalmazza majd a hitelbiztosítéki nyilatkozatok megtételére és bírósági végrehajtás útján történő pótlására, valamint, a regisztrált felhasználók személyében bekövetkezett változás bejelentésére szolgáló elektronikus adatlapok adattartalmát, illetve a hitelbiztosítéki rendszer működtetésére, a nyilvántartásból való lekérdezésre és a közfeladatot ellátó szervek elektronikus úton történő adatigénylésére vonatkozó részletes szabályokat. Ezen felül az igazságügyért felelős miniszter az adópolitikáért felelős miniszterrel egyetértésben szintén rendeletben fogja majd megállapítani a hitelbiztosítéki nyilatkozat megtételéért fizetendő költségtérítés összegére és megfizetésére vonatkozó szabályokat.

A 33-34. §-hoz

A törvény - összhangban a Ptk.-val - 2014. március 15-én lép hatályba. Az 1. [a Polgári Törvénykönyvről szóló 1959. évi IV. törvény 262. § (2) bekezdése szerinti zálogjogi nyilvántartás] és 2. [a Polgári Törvénykönyv hatálybalépéséről és végrehajtásáról szóló 1960. évi 11. törvényerejű rendelet 48/A. §-a szerinti egyedi azonosításra kétséget kizáróan alkalmas ingó dolgot terhelő zálogjog nyilvántartása] zálogjogi nyilvántartásba bejegyzett zálogjogok esetében a bejegyzés módosítására és törlésére, a nyilvántartásban foglalt adatok kezelésére és - az e törvény szerinti lekérdezés biztosításán túl - a nyilvántartásból történő adatszolgáltatásra e törvény hatályba lépését követően is a 2014. március 14-én hatályos jogszabályokat kell alkalmazni. A MOKK köteles biztosítani, hogy a fent említetett két zálogjogi nyilvántartásban őrzött adatok e törvény rendelkezéseinek megfelelően lekérdezhetőek legyenek a nyilvántartás lekérdezésre szolgáló internetes felületén.

A 35-40. §-hoz

A törvény tartalmazza a zálogjogi nyilvántartást érintő törvényi rendelkezések szükséges módosítását.