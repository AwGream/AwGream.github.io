2018. évi XCII. törvény indokolása

a polgári perrendtartásról szóló 2016. évi CXXX. törvény módosításáról

-----STARTING---POINT---ALTALANOS--- 

A közelmúlt jogalkotási eredményeként az Országgyűlés eljárásjogi kódexeket fogadott el, melyek egyszerre felelnek meg a nemzeti hagyományoknak és tesznek eleget Magyarország nemzetközi kötelezettségeinek, valamint a modern, korszerű szabályozás iránti követelményeknek. A kódexek rendelkeznek meghatározott feltételek fennállása esetén az eljárás alanyainak, közreműködőinek az elővezetéséről, melynek részletszabályai rendeleti szinten kerültek rögzítésre. A jogszabályi rendelkezések közötti összhang megteremtése, valamint a törvényi szabályozási szint biztosítása érdekében szükségessé vált a polgári perrendtartásról szóló 2016. évi CXXX. törvény (a továbbiakban: Pp.) módosítása ezzel összefüggésben.

A polgári perrendtartásról szóló 2016. évi CXXX. törvény módosításáról szóló törvény ennek a koherenciának a megvalósulása érdekében törvényi szinten - a polgári nemperes eljárásokban és a közigazgatási bírósági eljárásokban is háttérjogszabályként alkalmazandó Pp. módosításával - rendezi a polgári peres és nemperes eljárásban, valamint a közigazgatási perben és az egyéb közigazgatási bírósági eljárásokban elrendelt elővezetés rendőrség általi végrehajtása során felmerült költségek viselésének szabályait.

-----STARTING---POINT---RESZLETES---

Az 1. §-hoz

A Pp. 272. § (1) bekezdés c) pontja szerint a bíróság elrendelheti annak a közreműködőnek (tanúnak, kirendelt szakértőnek, az okirat, illetve a szemletárgy birtokosának, és mindazoknak, akiknek a bizonyításban történő részvételét a bíróság szükségesnek tartja) az elővezetését, aki kötelezettségét megszegi anélkül, hogy azt - az ok valószínűsítése mellett - alapos okkal előzetesen kimentette volna. Ez a szabály a Pp. 469. § (1) bekezdése alapján a származási perekben is alkalmazandó, ha a személyes megjelenésre idézett fél a tárgyaláson nem jelenik meg, vagy a bíróság felhívására nem nyilatkozik.

Erre tekintettel a törvény a korábbi szabályozást követve, annak megfelelően - törvényi szintre emelve a szabályozás tárgyát - kimondja, hogy az ezen rendelkezések alapján elrendelt elővezetés során felmerült költségek megfizetésére az elővezetést elrendelő végzésben megjelölt személyt kell kötelezni.

Bár a törvény külön nem rendelkezik róla, de a Pp.-re történő utaló szabály következtében a rendelkezést a közreműködők vonatkozásában a közigazgatási perrendtartásról szóló 2017. évi I. törvény 6. §-a, 35. § (1) bekezdése és 78. § (1) bekezdése alapján a közigazgatási perekben és az egyéb közigazgatási bírósági eljárásokban, továbbá a Pp. általános háttérjogszabályi jellegéből következően a bírósági polgári nemperes eljárásokban alkalmazandó szabályokról, valamint egyes bírósági nemperes eljárásokról szóló 2017. évi CXVIII. törvény 1. §-a alapján a polgári nemperes eljárásokban is értelemszerűen alkalmazni kell.

A 2. §-hoz

A gondnoksági perekben a bíróság a Pp. 443. § (2) bekezdése és a 444. § (2) bekezdése alapján rendelhet el elővezetést, ha a személyes megjelenésre idézett alperes az érdemi tárgyaláson nem jelent meg, vagy ha a szakértői vizsgálattal kapcsolatban az alperes hosszabb ideig tartó megfigyelése szükséges, valamint ha az alperes a szakértői vizsgálaton ismételt idézés ellenére sem jelenik meg.

Ezekben az esetekben a per tárgyát, illetve azt is figyelembe véve, hogy a költségmentesség és a költségfeljegyzési jog polgári és közigazgatási bírósági eljárásban történő alkalmazásáról szóló 2017. évi CXXVIII. törvény 2. § (1) bekezdése alapján a felet költségmentesség illeti meg, indokolt annak kimondása, hogy az elővezetéssel kapcsolatos költségeket az állam viseli.

A 3. §-hoz

Annak érdekében, hogy a törvény elővezetés költségének megtérítésére vonatkozó szabályait ne csak a 2018. január 1. napját követően indult eljárásokban, hanem a 2017. december 31. napján folyamatban lévő, a polgári perrendtartásról szóló 1952. évi III. törvény alapján lefolytatandó eljárásokban is alkalmazni lehessen, szükséges egy átmeneti szabály megalkotása. Erre tekintettel a törvény 3. §-a a törvény 1. és 2. §-a szerinti Pp. módosítás szabályaihoz igazodva rendelkezik az elővezetés díjának viseléséről. A törvény egyrészt kimondja, hogy a 2017. december 31-én folyamatban lévő ügyekben a bíróság a polgári perrendtartásról szóló 1952. évi III. törvény (a továbbiakban: régi Pp.) 185. § (1) bekezdése szerinti, a tanú, a szakértő - valamint a régi Pp. 189. § (1) bekezdésének utaló szabálya alapján a szemletárgy birtokosa, illetve a régi Pp. 299. § (1) bekezdésének utaló szabálya alapján az apasági és a származás megállapítása iránti egyéb perekben a fél - elővezetése esetén az elővezetés költségének megfizetésére az elővezetést elrendelő végzésben megjelölt személyt kötelezi. A törvény másrészt kimondja, hogy a régi Pp. 309. § (3) bekezdése szerinti, a gondnokság alá helyezés iránti perben elrendelt elővezetés költségét az állam viseli.

-----STARTING---POINT---VEGE---

A 4. §-hoz

A törvény az új szabályozás hatályba lépésének időpontját - a Magyarország gazdasági stabilitásáról szóló 2011. évi CXCIV. törvény 32. §-ára is figyelemmel - a kihirdetést követő 30. napban határozza meg.