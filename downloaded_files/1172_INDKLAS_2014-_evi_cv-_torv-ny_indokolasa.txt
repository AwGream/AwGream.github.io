2014. évi CV. törvény indokolása

a nemzeti köznevelésről szóló 2011. évi CXC. törvény módosításáról

-----STARTING---POINT---ALTALANOS--- 

A nemzeti köznevelésről szóló 2011. évi CXC. törvény (a továbbiakban: Nkt.), majd a végrehajtására kiadott jogszabályok új alapokra helyezték a köznevelés - korábban közoktatás - rendszerét. Számos új jogintézmény és intézkedés került bevezetésre az elmúlt négy évben, amely idő alatt a működés során szerzett tapasztalatok alapján jelen törvény hatékonyságának növelése, a működőképesség fokozása érdekében néhány ponton ‒ esetenként az eredeti jogalkotói szándéknak megfelelő gyakorlat megerősítése céljából is ‒ pontosítani kell a törvény egyes rendelkezéseit. A lényeginek mondható változtatásokon kívül apróbb koherencia problémákat, jogtechnikai módosításokat is tartalmaz a törvény az egységesebb jogszabály-értelmezés előmozdítása érdekében. A köznevelési rendszer működőképességének, hatékonyságának a növelése, a bevezetett új intézkedések tökéletesítése mellett egyes rendelkezések deregulációjára, törvényi rendelkezések számának a csökkentésére is tartalmaz a törvény megoldást azzal, hogy ezen rendelkezések alacsonyabb szintű jogszabályba kerülnek áthelyezésre a kerettörvényi jelleg erősítése érdekében.

-----STARTING---POINT---RESZLETES---

Az 1. §-hoz

Az (1) bekezdés szövegpontosítást tartalmaz, amelyre azért van szükség, mert a fejlesztő nevelés pedagógiai szakszolgálati feladat, amely egy másik alapfeladat részeként már megjelenik, tehát ebben a pontban elegendő a fejlesztő nevelés-oktatást feltüntetni.

A (2) bekezdésben a gyakorlatban alkalmazott szakmai fogalomhasználatnak megfelelő szövegpontosítás történik.

A (3) bekezdésben foglalt módosítás hiányosságot pótol. Az utazó gyógypedagógusi, utazó konduktori hálózat működtetése bár létező és a törvényben egyébként szereplő feladat, eddig nem szerepelt az alapfeladatok között.

A (4) bekezdés az intézményátszervezés fogalmát pontosítja, kivéve a definícióból azokat az esetköröket, amelyek jogszabályváltozás folytán az alapító okirat, szakmai alapdokumentum automatikus módosítását vonják maguk után, ezért értelemszerűen nem jelentenek valós változást, így intézményátszervezést sem. A módosítás lehetővé teszi például, hogy egy helyi döntésen alapuló utcanév-változást a fenntartó az intézményátszervezés esetére előírt eljárásrend mellőzésével átvezethessen az alapító okiratban, szakmai alapdokumentumban, így jelentős mértékben csökkentve majd az adminisztrációs feladatokat.

Az (5) bekezdés a működtető fogalmát egyértelműsíti, jobban igazodva a törvénynek a köznevelési intézmény működéséhez szükséges feltételeket (személyi, tárgyi, pénzügyi) meghatározó rendelkezéseihez.

A (6) bekezdés a lemorzsolódással veszélyeztetett tanuló fogalmának meghatározása okán azokhoz a módosításokhoz kapcsolódik, amelyek célja, hogy elősegítse a korai iskolaelhagyás elleni középtávú stratégia megvalósításához illeszkedő, az EU 2020 stratégia vonatkozó célkitűzéséhez tett hazai vállalás (a korai iskolaelhagyók arányának 10%-ra történő csökkentése 2020-ra) teljesítését. A törvény az iskolai lemorzsolódás - és ezzel a korai iskolaelhagyás - megelőzését szolgáló beavatkozásokat megalapozó és támogató korai jelző- és pedagógiai intézkedésekkel támogató rendszer kiépítésére irányul. Ennek megfelelően a törvény egyrészt meghatározza a jelzőrendszer általi adatgyűjtés alanyait jelentő tanulói kör jellemzőit, azaz definiálja, hogy ki tekintendő iskolai lemorzsolódással veszélyeztetettnek. A rögzített jellemzők szignifikáns kapcsolatot mutatnak a lemorzsolódáshoz vezető iskolai kudarcokkal. A mutatók a jogszabályban előírt, a köznevelési intézmény által nyilvántartott tanulói adatokon alapulnak. A jelző- és pedagógiai intézkedésekkel támogató rendszer működtetése részletszabályainak megállapítása végrehajtási rendeletben történik majd, erre vonatkozóan felhatalmazó rendelkezés került beépítésre a törvénybe.

A 2. §-hoz

A módosítás koherencia problémát kezel, jelenleg ugyanis nincs összhang a közösségi szolgálat elvégzésének határidejét szabályozó rendelkezés első és második mondata között, ugyanis a főszabály szerint az érettségi bizonyítvány kiadásának feltétele a közösségi szolgálat, míg a felnőttoktatás keretében az érettségi megkezdésére történik utalás.

A jelenlegi szabályozás szerint 2016-tól kezdve az érettségi bizonyítványt kiállítják, és csak annak átadása nem történik majd meg, amelynél a tanuló nem igazolja az 50 óra közösségi szolgálat elvégzését. Nem rendezett, hogy később mi lesz a bizonyítvánnyal, azaz milyen feltételekkel adható át. Az új szabályozás, miszerint a közösségi szolgálat elvégzését a középiskola befejezését közvetlenül követő vizsgaidőszakban megkezdett érettségi megkezdéséig kell igazolni, amellett, hogy feloldja mindezeket az ellentmondásokat, gyakorlatilag a vizsgaszabályzat módosítása nélkül értelmezhető, végrehajtható. A jelzett rendelkezések bevezetéséig az elsőként érintett tanulók számára még két év felkészülési idő áll rendelkezésre.

A 3. §-hoz

Gyakorlati szempontokból indokolt, hogy egyes feladatokat, mint például a gyermekétkeztetés, illetve egyes pedagógiai szakszolgálati és pedagógiai-szakmai szolgáltatási feladatok, a nevelési-oktatási intézmények is elláthassanak, anélkül hogy ehhez többcélú intézménnyé kellene válniuk.

Igényként merült fel, hogy a gyógytestnevelés, a konduktív pedagógiai ellátás és a kiemelten tehetséges gyermekek, tanulók ellátása ne csak a pedagógiai szakszolgálati intézményben, hanem a nevelési-oktatási intézményben is ellátható legyen a jövőben. Ezzel csökkenne a munkaterhelés a pedagógiai szakszolgálatokon és a feladatellátás is jobban szervezhető lenne. A pedagógiai szakszolgálatok ezen szakmai feladatok esetén is ellátnák továbbra a szakmai koordinációt a jelzett szakszolgálati feladatok esetén a területi illetékességükön a tankerületi szinten, ám a feladatot a nevelési-oktatási intézményekben is el lehetne látni a megfelelő szakképzettségű szakemberekkel.

A 4. §-hoz

A súlyos és halmozottan fogyatékos gyermekek ellátását (fejlesztő nevelés-oktatását) végző gyógypedagógiai intézmény külön intézmény-típusként való megjelenítése nem indokolt, de az elnevezés - mint jelleget tükröző fogalom, hasonlóképpen például a sportiskolához - megjelenítése mindenképpen szükséges.

A súlyos és halmozottan fogyatékos gyermekek közoktatási törvény szerinti ellátása, a fejlesztő felkészítés az Nkt. szabályai szerint két részre, a fejlesztő nevelésre (5-6 éves kor, szakszolgálati feladat) és a fejlesztő nevelés-oktatásra (6-23 éves kor, nevelési-oktatási feladat) vált szét. Az érintett feladatok ellátásához szükséges szakképzettségek megjelenítése azonban csak a fejlesztő nevelésnél történt meg, a fejlesztő nevelés-oktatás esetében nem. Ezt a joghézagot pótolja a szükséges gyógypedagógus és konduktor szakképzettségek megjelenítése.

Az 5. §-hoz

Az új pedagógiai-szakmai szolgáltatás - amely a lemorzsolódás megelőzését támogató korai jelző- és pedagógiai intézkedésekkel támogató rendszer működtetését foglalja magában - bevezetésének célja, hogy elősegítse a korai iskolaelhagyás elleni középtávú stratégia megvalósításához illeszkedő, az EU 2020 stratégia vonatkozó célkitűzéséhez tett hazai vállalás (a korai iskolaelhagyók arányának 10%-ra történő csökkentése 2020-ra) teljesítését. A pedagógiai-szakmai szolgáltatás keretében a nevelési-oktatási intézmények ‒ telephelyi szinten ‒ összesített formában szolgáltatnak személyazonosításra alkalmatlanná tett adatokat a lemorzsolódással veszélyeztetett tanulói létszámról meghatározott mutatók mentén [pl. nem, évfolyam, okok (pl. hiányzás, tanulmányi eredményromlás)]. A pedagógiai-szakmai szolgáltató intézmény az illetékességük szerinti adott megyében az aggregált adatok rögzítését és alakulásának nyomon követését végzi, és azok alapján a vele kapcsolatban álló érintett iskolával együttműködésben meghatározza azokat a pedagógiai szakmai szolgáltatás keretébe tartozó intézkedéseket, amelyeket az iskola számára a lemorzsolódás megakadályozása és az eredményesség javítása érdekében biztosít. A jelzőrendszer működtetését intézményi és megyei szintre helyezve a törvény azt a szakmai követelményt érvényesíti, mely szerint az adatok többrétű - intézményi/telephelyi, területi, országos - elemzésnek vethetők alá, így segítve a lemorzsolódás - majd a korai iskolaelhagyás - megelőzését szolgáló célzott iskolai beavatkozások pontos tervezését.

A módosítás másik eleme az állami köznevelési közfeladat-ellátás keretében pedagógiai-szakmai szolgáltatásoknak az Oktatási Hivatalhoz történő telepítése. Pedagógiai szakmai szolgáltatást csak költségvetési szerv nyújthat.

A módosítás ezen kívül rendezi azt a kérdést, hogy az egyházi és magánintézmények a pedagógiai-szakmai szolgáltatásokat milyen módon vehetik igénybe térítésmentesen. A megoldással a szakszerűség, költséghatékonyság és közszolgálati jelleg így egyaránt biztosíthatóvá válik.

A 6. §-hoz

Az időközben lényegesen átalakult fenntartói rendszerre és arra való tekintettel, hogy települési önkormányzat a köznevelési intézmények közül csak óvodát tarthat fenn, továbbá az ezzel összefüggő fenntartói igényekre figyelemmel indokolt egy új típusú többcélú intézmény létrehozása, amely óvodai és bölcsődei feladatot szervezeti és szakmai tekintetben önálló intézményegységek keretében láthat el.

A fenti többcélú intézménytől meg kell különböztetnünk az egységes óvoda-bölcsődét, amely mint önálló többcélú intézménytípus változatlan formában megmarad, a vonatkozó rendelkezések esetében csak szövegpontosítás, egyszerűsítés történik. Ezen kívül szövegpontosításra, egyértelműsítésre kerül sor a törvény alapján az EGYMI által ellátható és kötelezően ellátandó feladatok körében is.

A 7. §-hoz

A módosítás megszünteti az értelmezésbeli bizonytalanságokat a köznevelési intézmény megszüntetésével kapcsolatos szabályokban azzal, hogy utal a működési engedély egyidejű visszavonásának kötelezettségére, illetve a fenntartói törvényességi eljárás esetében észlelt szabálytalanságok esetében követendő eljárásra is.

A 8. §-hoz

Az Nkt. 35/B. § (3) bekezdése, valamint a 32. § (1) bekezdés h) pontja alapján az egyébként pedagógus végzettséggel rendelkező és az egyházmegye által szervezett (2-3 éves) hitoktatói tanfolyamot elvégzett hitoktatók nem taníthatnak kötelezően választható hit- és erkölcstan tantárgyat. Ez a szabályozás a felmenő rendszerben bevezetésre kerülő kötelezően választható hit- és erkölcstan oktatás miatt megnövekedett feladatot ró az egyházi jogi személyekre, hiszen az egyházi felsőoktatási intézményben szerzett, hitoktatói, hittantanári vagy a hitélettel kapcsolatos felsőfokú képesítéssel rendelkező hitoktatók és hittantanárok előbb-utóbb nem fogják tudni ellátni a bevett egyházak felé jelentkező hit- és erkölcstan oktatásra jelentkező igényeket.

A 9. §-hoz

A törvény szerint a gyermekjóléti szolgálat, a gyámhatóság és - a gyermekvédelmi szakellátásban lévő gyermek esetében - a gyermekvédelmi gyám véleményének kikérése minden esetben kötelező a magántanulóvá nyilvánítás előtt, nem csak akkor, ha az iskola igazgatójának megítélése szerint a magántanulóvá válás hátrányos a tanulóra nézve. A lemorzsolódás megakadályozása, a gyermek számára szükséges társadalmi integráció, szociális készségek és képességek fejlődése érdekében indokolt szűkebbre szabni a magántanulóvá válók körét.

A magántanulóvá nyilvánított gyermeket nem érik el a korszerű pedagógiai módszerek, a közösségben való fejlődés lehetősége nagyon korlátozottá válik, a gyermek perifériára kerül.

A 10. §-hoz

Egyes, törvényi szintet feltétlenül nem igénylő rendelkezések deregulációja.

A 11. §-hoz

Az óvodai nevelésben részt vevő gyermekek és szüleik külföldre távozása esetében irányadó eljárás kerül meghatározásra.

A 12. §-hoz

Nem indokolt az első évfolyamnál magasabb, eredményesen elvégzett évfolyamok megismétlését lehetővé tenni a későbbiekben. Nem is élnek jellemzően ezzel a lehetőséggel a szülők, ugyanakkor egyes esetekben visszaélésekre adhat alapot, hiszen a jelenlegi szabályozás alkalmas lehet lefékezni a tanuló előrehaladását szülői kérésre adott évfolyamokon, ugyanakkor mindez nem garantálja magasabb tudásszint elérését számára.

A 13. §-hoz

A hatályos szabályok alapján problémát okoz, ha adott tantárgy tanítására jogosító szakképzettséggel rendelkező igazgatók (vagy más vezetők) Nkt.-ban rögzített heti óraszáma alacsonyabb, mint az adott iskolatípusban az igazgató által tanított tantárgy heti óraszáma. Emiatt előfordul, hogy az igazgató nem tudja tanítani a tantárgyát, és a heti óraszámát más módon (pl. szakkörrel) kell kitölteni. Az új rendelkezés az iskolákban alkalmazott kötelező kerettantervek heti óraszámát is beépíti a szabályozásba, meghatározva azt, hogy az Nkt. 5. mellékletében nevesített heti minimálisan tanítandó órák száma növelhető az adott iskolatípus kötelező kerettantervében, illetve az annak alapján az iskola helyi tantervében meghatározott tantárgyi óraszám mértékéig.

A 14. §-hoz

Egyes, törvényi szintet feltétlenül nem igénylő rendelkezések deregulációja.

A 15. §-hoz

A Nemzeti Pedagógus Kar létrejöttének fő célja a pedagógus hivatás presztízsének növelése, a szakmai érdekképviselet és a pedagógus hivatás szakmai-etikai normái fejlődésének elősegítése. Ez utóbbinak a megjelenési formája az etikai kódex. Etikai Kódexszel rendelkezik a legtöbb köztestületbe tömörülő szakma. Ereje abban rejlik, hogy az érintettek önmaguk alkotják meg, a megfelelő specialitásokat tartalmazza és maguk az érintettek ellenőrzik a saját érdekükben. A három részfejezet segíti a Kódex szerkezeti meghatározását és támogatja, hogy legalább részben azonos elvek érvényesüljenek minden pedagógus tekintetében.

A fenti érdemi módosításon kívül egyes, törvényi szintet nem igénylő rendelkezések deregulációja történik meg.

A 16. §-hoz

Számos olyan kiváló pedagógust foglalkoztatnak óraadóként nevelési-oktatási intézmények szabad álláshely hiányában sok éven keresztül, akik emiatt elesnek attól a lehetőségtől, hogy intézményvezetői megbízást kaphassanak. A szövegcserés módosítások között szereplő egyik módosítás megteremti a lehetőséget azon pedagógusok részére az intézményvezetői megbízásra, akik egyébként a hatályos Nkt.-ban meghatározott legalább öt évnyi szakmai gyakorlatot, mint egyik feltételt, óraadói jogviszonyban teljesítették. Jelen rendelkezés pedig kezeli azt a helyzetet, ha több óraadói jogviszonyban foglalkoztatnak egy pedagógust, így egy helyen tíz órát nem tanított, de több jogviszonyban összesen megtartott tíz órát vagy foglalkozást.

A 17. §-hoz

A tanítási év zavartalan lebonyolítása érdekében indokolt, hogy a köznevelési intézmény vezetőinek megbízása a tanítási év végét követő időszakban (nyáron) járjon le. Kormányrendeleti szabályozás alapján ez így működik már évtizedek óta. Ezen rendelkezés alapján előfordul olyan eset, hogy az lenne indokolt, hogy az intézményvezetői megbízás időtartama meghaladja a Kjt. szerinti 5 éves határozott időt (hiszen egy pl. májusban kezdődő intézményvezetői megbízást nem érdemes 4 év múlva augusztus 15-ig adni, mert csak így lehetne érvényre juttatni a megbízás nyári lejáratára és a legfeljebb 5 évre vonatkozó megbízási szabályt). Tekintettel arra, hogy Kjt.-beli törvényi előírásoktól csak szintén ágazati szaktörvényi szintű speciális szabályozás útján lehet eltérni, a korábbi szabályozás szerinti egyes felhatalmazó rendelkezések alapján kormányrendeletben szabályozottakat szükséges a törvénybe emelni.

A 18. §-hoz

A törvény megerősíti, külön hangsúlyt ad az iskola gyermekvédelmi jelzőrendszerben betöltött rendkívül fontos szerepének.

A 19. §-hoz

A törvény e §-a azt a helyzetet kezeli, amikor a települési önkormányzati tulajdonban lévő ingatlanban működő köznevelési intézmény fenntartói jogát a Klebelsberg Intézményfenntartó Központ (a továbbiakban: KLIK) más fenntartónak átadja vagy más fenntartótól átveszi, és ez a települési önkormányzat működtetési kötelezettségét érinti. A törvény szerint, ebben az esetben ‒ a működtetési kötelezettség alóli mentesülés fejében az önkormányzat által fizetendő ‒ hozzájárulás összegét a fenntartóváltásra vonatkozó döntéstől számított harminc napon belül felül kell vizsgálni.

A 20. §-hoz

A települési önkormányzatok működtetési kötelezettségének tartalmát egyértelműsíti, és egyben szűkíti a törvény, amely szerint az új taneszközök beszerzéséről már nem kell gondoskodnia a működtető önkormányzatnak. Ez a KLIK feladata lesz a jövőben. A felelősségi és hatáskörök így jobban elválnak egymástól, egyben megtakarítást eredményez a működtető önkormányzatoknál.

A 21. §-hoz

Amennyiben az állami köznevelési közfeladat-ellátás keretében a pedagógiai-szakmai szolgáltatásokat a jövőben az Oktatási Hivatal nyújtja, biztosítani kell számára a használati, illetve vagyonkezelői jogot az ezen feladat ellátását szolgáló települési önkormányzati tulajdonú ingó és ingatlan vagyon felett. Működtetési kötelezettsége ugyanakkor nem lesz a települési önkormányzatnak ezen köznevelési közfeladat vonatkozásában.

A 22. §-hoz

Az etikai kódexekben olyan magatartásformákat kell szabályozni, amelyek nem érik el a jogi beavatkozás szintjét, de hatnak a köznevelési intézményekben dolgozók és tanulók magatartására, viszonyára. Erre hagyományosan az etikai kódexek alkalmasak. Mindezen magatartásformák nem általánosan tilosak, vagy a társdalom egészét érintik, de az adott helyzetben, az adott keretek között nem helyén valók és esetlegesen elindítanak egy folyamatot, amelynek a vége bűncselekmény elkövetése vagy más kár okozása is lehet, illetve alkalmas a pedagógus szakma negatív megítélésére és a közbizalom aláásására. Az etikai szabályok alkalmazása segítheti a nem kívánt magatartások megelőzését és a kívánatos magatartásformák támogatását. Az egész pedagógus szakma egységes szemléletét támogatja, hogy az általános elvek minden fenntartó tekintetében ugyanazok legyenek.

A szakasz (2) bekezdésében foglaltak a 19. §-hoz fűzött indokoláshoz kapcsolódóan azt az esetet kezelik, amikor a KLIK vesz át valamilyen más fenntartásban lévő köznevelési intézményt, és a települési önkormányzat oldalán keletkezne ezzel többletkötelezettség.

A 23. §-hoz

Ha köznevelési intézmény fenntartói jogának átadását, illetve átvételét jogszabály rendeli el, nem indokolt a fenntartói jog átadásának tilalmára vonatkozó rendelkezések alkalmazása.

A 24. §-hoz

Szövegpontosítás, amely egyértelműsíti, hogy minden köznevelési alapfeladat esetében biztosított a magyar állampolgárokkal egyenlő elbánás az Európai Uniós és más, jogszerűen Magyarországon tartózkodó nem magyar állampolgárok számára. A hatályos törvényi rendelkezés önmagában történő és csak szűk nyelvtani értelmezése alapján azonban az a téves következtetés vonható le, hogy csak a tankötelezettség ideje alatt, illetve a tankötelezettség ideje alatt megkezdett és a tankötelezettség megszűnése után folytatott tanulmányok alatt lenne biztosított térítésmentesen a pedagógiai szakszolgálati ellátás az Európai Uniós, illetve más, erre jogosult nem magyar állampolgárok számára.

A 25. §-hoz

Egyes felhatalmazó rendelkezések pontosítása, a deregulálandó rendelkezések alacsonyabb szintű jogszabályban történő megállapításához szükséges felhatalmazó rendelkezések, továbbá az iskolai lemorzsolódás - és ezzel a korai iskolaelhagyás - megelőzését szolgáló beavatkozásokat megalapozó és támogató korai jelző- és pedagógiai támogató rendszer felállításával kapcsolatos felhatalmazó rendelkezés.

A 26. §-hoz

A köznevelési intézményrendszerben foglalkoztatott és megfelelő kiegészítő szakképzettséggel vagy valamely szakvizsgával rendelkező pszichológusok körében kisebb szakemberhiány tapasztalható. A törvény, amely egyébként a pedagógiai szakszolgálatoknál alkalmazott szabály nevelési-oktatási intézményekre történő kiterjesztése, jelentősen hozzájárul a nevelési-oktatási intézményekben a szakemberellátottság növeléséhez, ugyanakkor nem változtat azon a hatályos szabályozáson, hogy csak pszichológus szakképzettséggel lehet az óvodában, iskolában ilyen feladatokat ellátni.

A törvény ezen kívül pedagógus-hiányt kezel, különös tekintettel az óvodapedagógusokra.

A 27. §-hoz

Meghatározza a szükséges átmeneti rendelkezéseket ahhoz, hogy az állami köznevelési közfeladat-ellátás keretében a pedagógiai-szakmai szolgáltatásokat a KLIK-től az Oktatási Hivatal zökkenőmentesen átvehesse 2015. április 1-jétől.

A 28. §-hoz

Szövegcserés módosítások, amelyek a részletes indokolásban már kifejtett módosításokhoz kapcsolódnak, illetve részben további szövegpontosításokat eszközölnek.

Tekintettel arra, hogy az Oktatási Hivatal Európai Uniós projektek kapcsán jelenleg is ellát olyan tevékenységeket, amelyek során felhalmozott szakmai kompetenciát és gyakorlati tapasztalatát tudná hasznosítani, míg a kormányhivataloknál ezek a feladatok előzmény nélküliek, egyes feladatokat az Oktatási Hivatalhoz indokolt telepíteni a kormányhivataloktól, illetve az Oktatáskutató és Fejlesztő Intézettől. Ilyenek pl. a pedagógusok minősítési eljárása, az országos pedagógiai-szakmai ellenőrzés, a szaktanácsadói névjegyzék vezetése.

A 29. §-hoz

A törvény a kizárólag sajátos nevelési igényű gyermekeket nevelő óvoda esetében az intézményvezető-helyettes, tagintézmény-vezető, intézményegység-vezető, tagintézményvezető-helyettes, intézményegységvezető-helyettes heti óvodai foglalkozásainak számát, legalább 450 fős óvoda esetében 15-ről 10-re, 200-449 fő között 17-ről 12-re, 50-199 fő között 19-ről 14-re, 50 fő alatt 20-ról 16-ra módosítja. Jelenleg ugyanis - tekintettel arra, hogy a gyógypedagógiai óvodákban a beosztott pedagógusok is eleve csökkentett óraszámban dolgoznak, neveléssel-oktatással lekötött munkaidejük heti 20 óra - egyes vezetőknek a vezetői feladatok ellátására szolgáló órakedvezménye egyáltalán nincs, vagy az rendkívül kevés.

A 30. §-hoz

Egyes, törvényi szintet feltétlenül nem igénylő, illetve véglegesen elhagyható rendelkezések deregulációja.

-----STARTING---POINT---VEGE---

A 31. §-hoz

A hatálybalépésről rendelkezik.