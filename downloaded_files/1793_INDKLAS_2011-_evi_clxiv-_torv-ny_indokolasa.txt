2011. évi CLXIV. törvény indokolása

a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról

-----STARTING---POINT---ALTALANOS--- 

Magyarország Alaptörvénye 29. cikkének (7) bekezdése szerint az „ügyészség szervezetének és működésének, a legfőbb ügyész és az ügyészek jogállásának részletes szabályait, valamint javadalmazásukat sarkalatos törvény határozza meg”. Az új Munka Törvénykönyve - az ügyészségre vonatkozó sajátos törvényi szabályozás nélkül, miként 1994-ben is - az ügyészségi alkalmazottak munkajogi helyzetének a rendezésére nem alkalmas. Hasonlóképpen nem alkalmazhatók az ügyészségi szolgálati viszony szabályozására a kormánytisztviselők, a köztisztviselők, illetőleg a közalkalmazottak jogállásáról rendelkező törvények sem. A 18 éve megalkotott, az ügyészségi szolgálati viszonyról és az ügyészségi adatkezelésről szóló 1994. évi LXXX. törvény hatálybalépése óta eltelt idő, a törvény eddigi - az alkalmazás éveivel közel megegyező számú - módosítása, a bírósági szervezeti és irányítási rendszer megváltozása, az új Munka Törvénykönyve párhuzamos megalkotása, s nem utolsó sorban a katonai ügyészi szervezetnek az ügyészségbe történő teljes integrálása azt indokolja, hogy a legfőbb ügyész, az ügyészek és más ügyészségi alkalmazottak jogállására vonatkozó szabályozás új jogállási törvény megalkotásával valósuljon meg, miközben az ügyészségi adatkezelés törvényi szintű szabályozását az ügyészségről szóló törvény veszi át.

A 3/2004. (II. 17.) AB határozat az ügyészséget, mint állami szervezetet a szélesebb értelemben vett igazságszolgáltatás rendszerében helyezte el, kimondva, hogy az ügyészség az igazságszolgáltatás egyik önálló alkotmányos szervezete. Ezért változatlanul indokolt, hogy a bírósági és ügyészségi dolgozók munkajogi helyzete lényegében (a munkavégzésre, a rendkívüli munkavégzésre, az előmenetelre, a szabadságra, a jubileumi jutalomra és más munkajogi kérdésekre vonatkozóan) azonos legyen.

Figyelemmel arra, hogy a legfőbb ügyész és a Kúria elnöke közjogi helyzete azonos [Alaptörvény 26. cikk (3) bekezdés és 29. cikk (4) bekezdés], a törvény a legfőbb ügyész jogállását és javadalmazását a Kúria elnökével közel azonos módon szabályozza.

A katonai ügyészek - e jogállásukat megtartva - tagozódnak be az ügyészi szervezetbe, a törvény csak ott rendelkezik külön a katonai ügyészről, alügyészről és fogalmazóról, ahol ez munkajogi szempontból indokolt.

A törvény részletesen tartalmazza az ügyészségi testületekre, az ügyészségi szolgálati viszony létesítésére és a vezetői megbízásra, illetve megszűnésükre, az összeférhetetlenségre, a minősítésre, a munkavégzésre és a javadalmazásra, a pihenőidőre, a fegyelmi és a kártérítési felelősségre, a jogviták elintézésének rendjére vonatkozó szabályokat. Külön rendelkezik az alügyészek és az ügyészségi fogalmazók, a tisztviselők, az írnokok és a fizikai alkalmazottak szolgálati viszonyáról és a Magyar Honvédség állományába tartozó ügyészségi alkalmazottak munkajogi kérdéseiről. Ki kell emelni, hogy a törvény megszünteti az ügyészségi nyomozói munkakört, mert önálló nyomozási cselekményeket nem végezhetnek, az adminisztratív feladatokat pedig szakszerűen és hatékonyan az ügyészségi megbízottak is elláthatják. Az ügyészi kinevezés feltételeit a gyakorlat igényeihez és a bírák jogállási szabályaihoz igazítja és lehetővé teszi az ügyész újabb határozott időre szóló kinevezését, ha az alkalmasság nem egyértelmű. Ezen felül a törvény lehetővé teszi az alügyész és fogalmazó határozott idejű kinevezését, valamint bevezeti a próbaidő intézményét a tisztviselő, az írnok és a fizikai alkalmazott esetében.

-----STARTING---POINT---RESZLETES---

Az 1. §-hoz

A törvény szerinti szabályozás hatálya kiterjed az ügyészség által foglalkoztatott valamennyi ügyészségi alkalmazott ügyészségi szolgálati viszonyára.

A törvény elsődlegesen az ügyészek ügyészségi szolgálati viszonyára vonatkozó szabályokat rögzíti. Az alügyész és az ügyészségi fogalmazó ügyészségi szolgálati viszonyára - a törvényben meghatározott eltérésekkel - az ügyészekre vonatkozó szabályokat kell alkalmazni. E szabályok a tisztviselő, az írnok és a fizikai alkalmazott esetében - a rájuk megállapított sajátos rendelkezések mellett - pedig csak akkor alkalmazhatók, ha azt a törvény kifejezetten így rendeli.

A 2. §-hoz

A törvény meghatározza a munkáltatói jogkör gyakorlóját. Lényeges garanciális szabály, hogy az ügyész, az alügyész és az ügyészségi fogalmazó esetében nincs helye a munkáltatói jogkör átruházásának az olyan jogkör tekintetében, amelynek gyakorlójaként törvény a legfőbb ügyészt nevezi meg.

A 3-5. §-hoz

A törvény biztosítja az ügyészségi alkalmazottak részvételi jogát az ügyészség vezetésében és meghatározza a részvétel formáit.

Az ügyészségi alkalmazottak tanácsa a Legfőbb Ügyészségen, a fellebbviteli főügyészségeken, a főügyészségeken és az Országos Kriminológiai Intézetnél működik; a főügyészségeken létrehozott tanácsok hatásköre kiterjed az alájuk rendelt ügyészségi szervekre is. Az ügyészség centralizált irányításából következően a törvény Országos Tanács létrehozásáról is rendelkezik.

A törvény az alkalmazotti tanács számára egyetértési jogot állapít meg a jóléti célú pénzeszközök felhasználásával, illetőleg az ilyen jellegű intézmények és ingatlanok hasznosításával kapcsolatos tervek elfogadása tekintetében. A munkáltató számára a törvény véleményeztetési kötelezettséget is meghatároz olyan döntések előtt, amelyek az ügyészségi szolgálati viszonyt alapjaiban érintik. A munkáltató kötelezettségszegése esetén az alkalmazotti tanács az intézkedés érvénytelenségének megállapítása iránt munkaügyi jogvitát kezdeményezhet.

A munkáltatói döntések jelentős része az ügyészi szervezet irányítási jellegéből adódóan az ügyészségi alkalmazottak egészét vagy nagyobb részét érinti. Ezért rendelkezik úgy a törvény, hogy az alkalmazotti tanácsok legalább kétharmadát érintő ügyekben, illetve az alkalmazotti tanácsok közötti véleményeltérés esetén az Országos Tanács jár el.

A törvény a munkáltató számára kötelezővé teszi az alkalmazotti tanács és az Országos Tanács működéséhez szükséges feltételek biztosítását.

A törvényben nem szabályozott kérdésekben az alkalmazotti tanácsra és az Országos Tanácsra a Munka Törvénykönyvének az üzemi tanácsra (központi üzemi tanácsra) vonatkozó rendelkezéseit kell megfelelően alkalmazni. Így a Munka Törvénykönyve szabályai alkalmazandók például az alkalmazotti tanács és az Országos Tanács tagjainak jelölésére, választására, az alkalmazotti tanács, Országos Tanács, illetőleg a tanácstagság megszűnésére. Nem alkalmazhatók viszont a Munka Törvénykönyve rendelkezései közül az üzemi megbízottra és az elnök díjazására vonatkozó szabályok.

A 6. §-hoz

A törvény a vezetésben való részvétel jogát az ügyészek számára az összügyészi értekezlet formájában is biztosítja. Az összügyészi értekezlet tanácsadó, véleményező és javaslattételi joggal rendelkezik, továbbá megválasztja az ügyészi tanács tagjait és tisztségviselőit.

Az irányítása alá tartozó ügyészi szervezet összügyészi értekezletét a legfőbb ügyész, a fellebbviteli főügyész és a főügyész hívja össze. Kötelező az összehívás a törvényben felsorolt esetekben, vagy ha azt a részvételre jogosult ügyészek egyharmada, illetőleg az érdekelt munkavállalói érdekképviseleti szerv a napirend megjelölésével kéri. A legfőbb ügyész egyéb esetekben is kötelezővé teheti az összügyészi értekezlet összehívását.

A 7-10. §-hoz

A törvény az összügyészi értekezlet által választott ügyészi tanács számára az ügyészek szolgálati viszonyát érintő alapvető kérdésekben biztosít véleménynyilvánítási jogot.

Az ügyészi tanácsot a Legfőbb Ügyészségen, a fellebbviteli főügyészségeken és a főügyészségeken kell létrehozni. A véleménynyilvánítás joga az ügyészi tanács tagjait együttesen illeti meg.

Az ügyészi tanács tagjává ügyész választható. Kizárja a törvény a választhatók köréből a legfőbb ügyészt és a magasabb vezető állású ügyészt, továbbá a fegyelmi büntetés hatálya alatt álló ügyészt.

Meghatározza a törvény az ügyészi tanácstagság megszűnésének eseteit, és új választást ír elő, ha a tagok száma három fő alá csökken, vagy az elnök és az elnökhelyettes tagsága megszűnik.

A törvény az ügyészi tanács esetében is biztosítja a póttagok választásának lehetőségét, mellyel elkerülhetők az időközi választások. A póttagokra - a törvényben nem szabályozott kérdésekben - az Mt.-nek az üzemi tanács póttagjaira vonatkozó szabályait kell alkalmazni.

Az ügyészi tanácsra a törvény által nem szabályozott egyéb kérdésekben is az alkalmazotti tanácsra vonatkozó rendelkezéseket kell alkalmazni. Ebből következően pl. a munkáltatónak kell biztosítani az ügyészi tanács működéséhez szükséges feltételeket, az ügyészi tanács tagjainak jelölésére pedig a Munka Törvénykönyve szabályai vonatkoznak. Értelemszerűen az ügyészi tanács az alkalmazotti tanács számára biztosított egyetértési jogot nem gyakorolhatja, és tájékoztatást a munkáltatótól is csak jogosítványai gyakorlásaihoz szükséges mértékben kérhet.

A 11-17. §-hoz

Az ügyészségi szolgálati viszony sajátos, az általános munkaviszonytól eltérő jellege nyilvánul meg a jogviszony keletkezésére vonatkozó szabályokban is.

Az ügyészségi szolgálati viszony kinevezéssel létesül. A törvény meghatározza az alkalmazás feltételeit. A büntetőjogi értelemben vett büntetlen előéletű személy sem tölthet be ügyészi tisztséget a törvény által meghatározott körben.

Nem tölthet be ügyészi tisztséget olyan személy sem, akit a törvényben meghatározott jogviszonyokban vagy munkakörökben a legsúlyosabb fegyelmi büntetéssel sújtottak, mindaddig amíg e büntetés hatálya alatt áll.

A törvény kötelezővé teszi, hogy az ügyészi állásra pályázó személy pályaalkalmassági vizsgálaton vegyen részt. A pályaalkalmassági vizsgálat egészségi, fizikai és pszichikai vizsgálatból áll. A pályaalkalmassági vizsgálatot a bíró pályaalkalmassági vizsgálatára vonatkozó szabályok szerint kell általában elvégezni.

Az ügyész kinevezésére vonatkozó feltételek további szigorát jelenti, hogy az ügyész első alkalommal pályázat alapján nevezhető ki.

Az ügyészi pályára való alkalmasság főként az ügyészi munka ellátása során állapítható meg. Erre tekintettel az ügyészt a legfőbb ügyész első alkalommal általában határozott időre, három évre nevezi ki.

A határozott időre szóló kinevezés lehetőséget ad arra, hogy az ügyész ügyészségi szolgálati viszonya a határozott idő lejártával megszűnjék, ha a törvényben meghatározott minősítési eljárás eredményét mérlegelve a legfőbb ügyész az ügyész alkalmatlanságát állapította meg. A határozott idő lejártával megszűnik az ügyész ügyészségi szolgálati viszonya abban az esetben is, ha határozatlan időre történő kinevezését nem kérte.

A legfőbb ügyész a megválasztása után az Országgyűlés előtt az Országgyűlés Házszabálya szerint, a többi ügyész pedig működésének megkezdése előtt esküt tesz.

A 18-21. §-hoz

Az ügyészeket vezetői munkakörbe - a legfőbb ügyész helyettes kivételével - a legfőbb ügyész nevezi ki. A törvény magasabb vezető állású ügyészi és vezető állású ügyészi munkaköröket különböztet meg.

A törvény a pályázat kiírását a legfőbb ügyész kinevezési jogkörébe tartozó magasabb vezető állású ügyészi és a helyi vezető ügyészi munkakörökre kötelezővé teszi. Nem mellőzhető a pályázat magasabb szintű ügyészségek ügyészi állásainál sem. Az előbbiekben nem említett munkaköröknél a pályázat csak a kiválasztás egyik lehetséges eszköze.

A pályázatokat a legfőbb ügyész írja ki. A pályázati felhívás nyilvános; tartalmaznia kell a pályázat elnyeréséhez szükséges valamennyi feltételt és az elbírálás határidejét. A pályázók kiválasztásánál az ügyészi tanácsot véleménynyilvánítási jog illeti meg.

A törvény előírja, hogy a pályázatra kiírt munkakörbe csak azt lehet kinevezni, aki a pályázaton részt vett és a feltételeknek megfelelt. A törvény kitér arra is, ha a pályázat elkésett, hiányos vagy nem vezet eredményre.

A 22-24. §-hoz

A törvény a legfőbb ügyész és a legfőbb ügyész helyettes sajátos közjogi helyzetére figyelemmel tételesen meghatározza a legfőbb ügyészi és a legfőbb ügyész helyettesi megbízatás megszűnésének eseteit és az ezekhez kapcsolódó részletes szabályokat. A két megbízatás megszűnésének esetei, illetőleg az azokkal kapcsolatos szabályok - e két ügyészségi vezető eltérő közjogi helyzetére tekintettel - nem azonosak és a többi ügyészségi vezetői tisztség megszűnésének eseteitől, szabályaitól is különböznek.

Az ügyészség alaptörvényi feladatának folyamatos ellátása olyan követelmény, amely nem teszi elfogadhatóvá, hogy az ügyészi szervezet hosszú ideig nélkülözze az elsőszámú vezetőjét. Elengedhetetlen, hogy az ügyészség vezetése akkor is teljes felhatalmazáson alapuljon és minden döntés meghozatalára kiterjedjen, ha a legfőbb ügyész megbízatása megszűnik, de nem kerül sor időben új legfőbb ügyész megválasztására. Ezért a törvény a hatályos szabályozással egyezően fenntartja, hogy a megbízatási idő letelte és a hetvenedik életév betöltése esetén a volt legfőbb ügyész a legfőbb ügyészi jogköröket mindaddig gyakorolja, amíg az új legfőbb ügyész hivatalba nem lép. Ez azonban nem terjedhet ki más megbízatás-megszűnési okokra, amelyek esetében a megbízatás lényegével összeférhetetlen lenne a legfőbb ügyészi jogkörök további gyakorlása.

A legfőbb ügyészi és a legfőbb ügyész helyettesi megbízatás megszűnésének jogcímei közül a legfőbb ügyész megbízatási időtartamának letelte, a felmentés és a lemondás nem érinti önmagában az ügyészségi szolgálati viszonyt. A törvény mind a három esetben lehetővé teszi, hogy a korábbi legfőbb ügyészt, illetőleg legfőbb ügyész helyettest - hozzájárulásukkal - más ügyészi munkakörbe helyezzék. A megbízatás más jogcímen történő megszűnése az ügyészségi szolgálati viszony megszűnését is eredményezi.

A 25. §-hoz

A legfőbb ügyész kinevezési jogkörébe tartozó vezetői kinevezés határozatlan időre szól és az indokolás nélkül, bármikor visszavonható. Ez a megoldás is biztosítja a bizalmat vesztett, illetőleg a vezetői tisztség betöltésére alkalmatlanná vált vezető más ügyészi munkakörbe való áthelyezésének lehetőségét.

Az Európa Tanács Korrupció Elleni Államok Csoportja (GRECO), amelynek Magyarország is részese, a Magyarországról szóló 2003. évi ország-jelentésében - több más, azóta teljesített mellett - ajánlást fogalmazott meg az ügyészségek, elsősorban a nyomozó hivatalok vezetői elmozdíthatóságának további garanciákhoz kötése érdekében. A GRECO ország-jelentésének ténymegállapító része az ügyészségi vezetők indokolás nélküli leválthatóságát, illetve az ügyészségi szakmai testületek beleszólási jogának hiányát kifogásolta. Erre tekintettel az ügyészségi vezetői kinevezés visszavonásának garanciájaként - a hatályos szabályozással egyezően - a törvény továbbra is kötelezővé teszi az ügyészi tanács véleményének kikérését.

A törvény következetesen érvényesíti azt az elvet, hogy a vezetői kinevezés megszűnése általános szabályként nem érinti az ügyészségi szolgálati viszony létét. A vezetői kinevezés visszavonásakor az ügyészi munkakörből eredő feladatainak ellátására egyébként képes korábbi vezetőt - választása szerint - a törvény által meghatározott más ügyészi munkakörbe kell áthelyezni.

A törvény biztosítja a vezető számára a vezetői munkaköréről való lemondás, és más ügyészi munkakörbe való áthelyezés lehetőségét is.

A 26-27. §-hoz

Az ügyészségi szolgálati viszony létesítése a munkáltató és az ügyész egybehangzó akaratnyilatkozata alapján történik, így módosítására is - a törvényben és a Munka Törvénykönyvében meghatározott kivételekkel - csak ilyen módon, a felek közös megegyezésével nyílik lehetőség. Ehhez kapcsolódóan külön rendelkezéseket tartalmaz a törvény az ügyész kirendelésére.

A törvény az ügyész szolgálati helyével azonos megyére, a fővárosban vagy Pest megyében szolgálatot teljesítő ügyész esetében pedig a főváros, illetőleg Pest megye területére korlátozza a kirendelés lehetőségét az ügyész hozzájárulása nélkül.

A 28-32. §-hoz

A törvény továbbra is lehetővé teszi, hogy az ügyész az igazságügyért felelős miniszter által vezetett minisztériumba beosztható legyen.

A törvény rendezi az Európai Uniós tagsággal szükségszerűen együtt járó uniós és más nemzetközi ügyészi együttműködés szolgálati viszonyt érintő kérdéseit.

Az ügyészi szervezet működőképessége szükségessé teheti az ügyész munkakörének a tartós külszolgálat, illetve a fizetés nélküli szabadság ideje alatti betöltését. Emiatt a törvény meghatározza, hogy az ügyészt a tartós külszolgálat, illetve a fizetés nélküli szabadság megszűntével mely szolgálati helyre és munkakörbe kell kinevezni. A törvény rendezi továbbá a szolgálati viszony megszűnésének eseteként, ha az ügyész a felajánlott munkakört nem fogadja el, valamint a tartós külszolgálattal együtt járó költségek kérdését és a külszolgálat időtartamának a szolgálati viszonyba való beszámítását.

A 33-41. §-hoz

A törvény tételesen meghatározza az ügyészségi szolgálati viszony megszűnésének a felek közös, illetőleg egyoldalú akaratán alapuló, valamint a felek akaratán kívüli okokból bekövetkező eseteit.

A munkáltatónak az ügyészségi szolgálati viszony egyoldalú megszüntetésére irányuló nyilatkozata a felmentés. E lehetőséggel a munkáltató az ügyészi pálya biztonsága érdekében csak a törvényben felsorolt okok esetén élhet. Az okok egy része objektív, másik része az ügyész személyében rejlik. Az okok meghatározásán túl a törvény a felmentésre tilalmakat és további korlátokat is megállapít.

A rokkantsági (baleseti rokkantsági) nyugdíjban részesülő, rokkantsági (baleseti rokkantsági) nyugdíjra jogosult és a társadalombiztosítási nyugellátásról szóló 1997. évi LXXXI. törvény (a továbbiakban: Tny.) 18. § (2a) bekezdésben írt öregségi nyugdíjra jogosult ügyész kérelmére a munkáltató az ügyészségi szolgálati viszonyt a legkedvezőbb módon, felmentéssel szünteti meg a rá irányadó öregségi nyugdíjkorhatár betöltése előtt.

A katonai ügyésznek a többi ügyésztől eltérő sajátos helyzete miatt tartalmaz a törvény rendelkezést arra az esetre, amikor a katonai ügyész hivatásos állományú katonai szolgálati viszonya vagy ügyészségi szolgálati viszonya megszűnik.

A felmentést indokolni kell, és vita esetén bizonyítani a felmentési ok valósságát és megalapozott voltát.

A törvény általában hat havi felmentési idő megállapításával teszi lehetővé, hogy az ügyésznek kellő idő álljon rendelkezésére az új munkahely kereséséhez. A nem egészségügyi okból alkalmatlanság miatt felmentett ügyész esetében ezt az időtartamot a törvény egy hónapra csökkenti.

Kivételes megszüntetési lehetőség az ügyész számára a rendkívüli lemondás, amelyre csak a törvény által meghatározott feltételek fennállása esetén kerülhet sor. Tekintettel arra, hogy a rendkívüli lemondást a munkáltató súlyos kötelezettségszegése előzi meg, a törvény a munkáltatót arra kötelezi, hogy az ügyésznek felmentése esetén járó átlagilletményt fizessen.

A 42. §-hoz

A törvény végkielégítés fizetését írja elő az állását elveszítő és így egzisztenciálisan kiszolgáltatottá váló ügyész részére azokban az esetekben, amikor nem az ügyész magatartása idézi elő az ügyészségi szolgálati viszony megszűnését. A törvény kizárja a végkielégítésre való alanyi jogosultságot az olyan ügyész tekintetében, akit - egészségügyi okot kivéve - alkalmatlansága miatt mentettek fel. Nem jár végkielégítés, ha az ügyész legkésőbb a jogviszony megszűnését követő napon nyugdíjasnak minősül, továbbá ha - a rendkívüli lemondása kivételével - a határozott időre szóló ügyészségi szolgálati viszonya szűnik meg.

A végkielégítés összege az ügyészségi szolgálati viszonyban töltött idő tartamától függően egy-nyolc havi átlagilletmény. A törvény más foglalkoztatási jogviszonyokban alkalmazott megoldást követve magasabb összegű végkielégítést biztosít a kedvezőtlen munkaerő-piaci helyzetben lévő korosztálynak.

A 43. §-hoz

A törvény az ügyészségi szolgálati viszony munkáltató részéről történő jogellenes megszüntetésére a Munka Törvénykönyve szabályait rendeli alkalmazni.

Amennyiben az ügyész szünteti meg jogellenesen ügyészségi szolgálati viszonyát, ennek joghatásaként a törvény a hivatalvesztés fegyelmi büntetés jogkövetkezményeinek alkalmazását írja elő. Az utóbbi következtében az ügyész kizárt a külön juttatásból és meghatározott ideig újabb ügyészségi szolgálati viszony vele nem létesíthető. Ezen túl a Munka Törvénykönyvével egyező joghátrány alkalmazandó.

A 44-49. §-hoz

Az ügyészségi szolgálati viszony egyik fontos garanciális intézménye az összeférhetetlenség szabályozása. A törvény kiküszöböli a jelenlegi szabályozás ellentmondásait, és az arányos korlátozás érdekében az összeférhetetlenséget a szövetkezetre, a kooperációs társaságra, az egyéni cégre is kiterjeszti.

A törvény tartalmazza azt a klasszikus összeférhetetlenségi szabályt, amely szerint nem létesíthető olyan ügyészségi szolgálati viszony, amelyben az ügyészségi alkalmazott hozzátartozójával irányítási (felügyeleti), ellenőrzési vagy elszámolási kapcsolatba kerülne. A tilalom alól felmentés csak különösen indokolt esetben adható.

A törvény meghatározza azokat a kötelezettségeket, amelyek az ügyészségi alkalmazottat az összeférhetetlenségi ok felmerültekor terhelik, és szabályozza az összeférhetetlenség esetén követendő eljárást.

Az összeférhetetlenség megállapításával - annak időpontjában - az ügyészségi szolgálati viszony megszűnik. A törvény csupán lehetőségként írja elő a megállapítás mellőzését, ha az ügyész az összeférhetetlenségi okot az eljárás ideje alatt megszünteti. Mérlegelés körébe tartozik ugyanis annak eldöntése, hogy a már megszüntetett összeférhetetlenségi ok mennyiben befolyásolhatja az ügyész további működését.

Az ügyész nem lehet országgyűlési, európai parlamenti, helyi önkormányzati képviselő és polgármester. A megválasztást és a jelölést már aktív politizálás előzi meg, amely magatartás az Alaptörvény tilalmába ütközik. Erre figyelemmel rendelkezik úgy a törvény, hogy amennyiben az ügyész a választáson jelöltetni kívánja magát, köteles e szándékát bejelenteni, és a bejelentéstől a választás eredményének közzétételéig, illetve megválasztása esetén mandátuma igazolásáig ügyészségi szolgálati viszonya szünetel. Ez alatt az idő alatt az ügyész munkát nem végezhet. A szünetelés időtartama ügyészségi szolgálati viszonyban töltött időnek minősül. A választás eredményétől függően az ügyészségi szolgálati viszony a megválasztás napjával megszűnik, vagy folytatódik.

Az 50-52. §-hoz

A minősítés az ügyész szakmai tevékenységének tényeken alapuló átfogó értékelése, amely alapján lehetőség nyílhat az előmenetel gyorsítására, vezetői kinevezésre, de az ügyészségi szolgálati viszony felmentéssel történő megszüntetésére is. A minősítést meghatározott időközönként, az ügyész kérésére, valamint szakmai alkalmatlanságra, illetve az előző értékelés megváltoztatására utaló körülmények felmerültekor kell elkészíteni.

A minősítés a munkáltatói jogkör gyakorlójának feladata. A törvény két új értékelési kategóriát vezet be, ezek egyike az „alkalmas, utóvizsgálat lefolytatása indokolt”. Ebben az esetben az értékelő megállapítja a tapasztalt hiányosságokat, rendellenességeket és megjelöli a kívánt változtatás fő szempontjait, ezeket a következő - 2 éven belül esedékes - minősítés alkalmával meg kell vizsgálni; és ha az ügyész ekkor sem éri el a legalább alkalmas értékelést, alkalmatlan minősítést kell kapnia.

Az ügyész az elkészített minősítésre észrevételt tehet, és részére a minősítés egy példányát át kell adni. További lényeges garanciális szabály, hogy a minősítést az ügyész beleegyezése nélkül csak a törvényben meghatározott személyek tekinthetik meg.

Az ügyész a minősítés hibás vagy valótlan ténymegállapításának, illetőleg a személyiségi jogát sértő megállapításának a megsemmisítését a bíróságtól kérheti.

Az 53-57. §-hoz

Az ügyész a munkáját a legfőbb ügyész és a felettese utasításának megfelelően köteles végezni. Az utasítást az ügyész kívánságára írásba kell foglalni.

A törvény rögzíti az ügyész jogait és kötelességeit a bűncselekményt, szabálysértést megvalósító, az ügyész életét, egészségét, testi épségét közvetlenül és súlyosan veszélyeztető, továbbá a jogellenes kár okozásával járó vezetői utasítás teljesítésének megakadályozására.

A törvény lehetőséget biztosít az ügyész számára, hogy ha az utasítást jogszabállyal vagy jogi meggyőződésével nem tartja összeegyeztethetőnek, az ügy elintézése alól mentesítését kérhesse. E jogát azonban csak írásban és jogi álláspontjának kifejtése mellett gyakorolhatja.

A törvény a hatályos szabályozással egyezően lehetőséget teremt arra, hogy a fizetés nélküli szabadság után a korábbi munkahelyére visszatérő szülő egyoldalú döntése alapján a gyermek hároméves kora előtt a részmunkaidős foglalkoztatás lehetőségét választhassa.

A teljes munkaidőben foglalkoztatott ügyészségi alkalmazott a fizetés nélküli szabadsága tartama alatt, annak lejáratát megelőzően legalább 60 nappal benyújtott kérelmére a munkáltató a kinevezést köteles módosítani, s ennek során heti 20 óra részmunkaidőt kikötni. Amennyiben a felek egymással meg tudnak állapodni, nincs akadálya, hogy a részmunkaidő mértékét ettől eltérően állapítsák meg. A törvény csupán a kötelező módosítás esetét kívánja szabályozni.

A munkáltató az ügyészségi alkalmazottnak a munkaidő egyenlőtlen beosztására vonatkozó kérelmét csak abban az esetben tagadhatja meg, ha az számára lényegesen nagyobb munkaszervezési terhet jelentene. A munkáltató az ügyészségi alkalmazott kérésére köteles írásban megindokolni a kérelem megtagadását.

Ehhez kapcsolódóan, a jogviszony alapján közvetlenül vagy közvetve nyújtott pénzbeli vagy természetbeni juttatás tekintetében a törvény erejénél fogva az időarányosság elve alkalmazandó, ha a juttatásra való jogosultság a szolgálatteljesítési idő mértékével összefügg.

A kötelező részmunkaidős foglalkoztatás az ügyészségi alkalmazott kérelme szerinti időpontig, de legfeljebb a gyermek hároméves koráig tart. Ezt követően a kinevezésnek a kérelem benyújtását megelőző időszakban irányadó feltételei az irányadóak. Ez azonban nem jelenti egyben azt, hogy a felek közös megegyezéssel ne módosíthatnák a kinevezést, s a kötelező részmunkaidős foglalkoztatást követő időszakra a továbbiakban is részmunkaidőt kössenek ki.

Az ügyész kivételes esetben rendkívüli munkavégzésre is köteles. Általános szabályként a törvény kizárja a rendkívüli munka díjazását, ugyanakkor a rendszeresen teljesített túlmunkáért szabadidő átalányt, a pihenőnapon és munkaszüneti napon végzett munkáért - a Munka Törvénykönyve szabályai szerint egyébként járó átlagkereseten felül - a munkavégzés időtartama kétszeresének megfelelő szabadidőt állapít meg.

Az ügyészi munka sajátosságaiból adódóan a gyakori rendkívüli munkavégzés az ügyelet és a készenlét. Az ügyeletért és a készenlétért díjazás jár.

A törvény szabályozza az ügyészt belföldi kiküldetés esetén megillető napidíjat és azt, hogy milyen közlekedési eszközt vehet igénybe.

Az 58-59. §-hoz

Az ügyésszé válás szigorú feltételei az ügyész számára olyan előmenetelt és javadalmazást tesznek szükségessé, amely képes fenntartani a pálya vonzerejét. A törvény ennek az alapvető követelménynek eleget téve mondja ki azt, hogy az ügyészt hivatása méltóságának és felelőssége súlyának megfelelő - az igazságszolgáltatásban, a törvényesség biztosításában betöltött szerepéhez méltó - javadalmazás illeti meg.

A magyar igazságszolgáltatás hagyományai megkívánják, hogy az ügyészek számára a bírákéval azonos előmenetel és javadalmazás biztosított legyen. Ennek alapvető feltétele, hogy az illetmény számításának alapjául szolgáló legalacsonyabb ügyészi alapilletmény mindenkor a legalacsonyabb bírói alapilletménynek feleljen meg.

A 60-63. §-hoz

Az ügyész alapilletményének megállapítása fizetési fokozatba sorolásával történik. A besorolás alapja a szolgálati idő.

Az ügyész szolgálati idejét az e munkakörbe történt kinevezése napjától kell számítani. Kivételt tesz a törvény azokra nézve, akik ügyészi kinevezésükig jogi szakvizsgához kötött egyéb jogviszonyban vagy munkakörben dolgoztak, illetőleg tevékenységet végeztek.

A törvény garantált előmenetelt biztosít azzal, hogy az ügyész minden három év szolgálati idő megszerzése után eggyel magasabb fizetési fokozatba lép. A magasabb fizetési fokozatokhoz magasabb szorzószámok tartoznak.

Az ügyész fizetési fokozatait és az azokhoz tartozó szorzószámokat az 1. számú melléklet tartalmazza.

A 64-68. §-hoz

Az előmenetel elismeréseként az ügyészt az ügyészség szintjétől függően emelkedő mértékű beosztási pótlék illeti meg.

Az ügyész kiváló minősítés esetén soron kívül magasabb fizetési fokozatba sorolható, illetőleg részére cím adományozható. A soron kívüli előresorolásra az ügyész pályája során két alkalommal van lehetőség.

A vezetői pótlék a vezetői ügyészi tisztséggel járó többletfelelősség elismerésére szolgál. A hatályos szabály kisebb és nagyobb helyi ügyészséget különböztet meg. A helyi ügyészségek megnövekedett feladatai, létszáma, továbbá az ebből adódó eltérő vezetői felelősség egy újabb kategória - a kiemelt helyi ügyészség - beiktatását teszi szükségessé, minként elengedhetetlenné vált a főügyészségek mérete szerinti differenciálás is.

Az ügyész részére kiegészítő pótlék, illetve képzettségi pótlék is megállapítható.

A 69-78. §-hoz

A munkáltató anyagi elismerésben részesítheti a kiemelkedő, illetőleg tartósan jó munkát végző ügyészt. A jutalmazás a munkáltató mérlegelési jogkörébe tartozó intézkedés.

Jubileumi jutalomra jogosult az ügyész, ha huszonöt, harminc, harmincöt, illetve negyven évet ügyészségi szolgálati viszonyban töltött.

Az ügyészeket lakás építéséhez, vásárlásához igényelt pénzintézeti hitel felvétel esetén állami kezességvállalás illeti meg. Törvényi szintű szabályozásban indokolt rögzíteni azokat az eseteket, amikor a kezességvállalás ideje alatt az ügyész szolgálati viszonya neki felróható okból szűnik meg, és a volt ügyészt egyszeri kezességvállalási díj terheli. Amennyiben az adós ennek nem tesz eleget, úgy a pénzintézet értesíti az adóhatóságot a díj beszedése céljából. Mind a beváltott állami kezesség, mind a meg nem fizetett egyszeri kezességvállalási díj a Magyar Állammal szembeni köztartozásnak minősül.

A 79-80. §-hoz

A törvény a szabadság mértékének megállapításánál a besorolást veszi alapul. Több szabadságot biztosít az életkor előrehaladtával, de az emelkedés csak az ötvenedik életév betöltésének évében következik be. Pótszabadság jár a vezetői munkakört betöltő ügyésznek, és a törvény lehetővé teszi a Munka Törvénykönyvében biztosított egyes pótszabadságok igénybevételét is.

Megilleti az ügyészt - a Munka Törvénykönyve szabályai szerint - a munkaközi szünet, a napi munka befejezése és a másnapi munkakezdés közötti pihenőidő, a pihenőnap és munkaszüneti nap, a betegszabadság, továbbá az egyéb munkaidő kedvezmény is.

A munkáltatói jogkör gyakorlója fizetés nélküli szabadságot is engedélyezhet az ügyész számára.

A 81-99. §-hoz

A törvény lehetőséget teremt a munkáltató számára, hogy szankcionálhassa a hivatali kötelesség vétkes megszegését és a hivatás tekintélyét sértő életmódot, illetőleg magatartást. A fegyelmi vétséget megvalósító egyes cselekmények tételes felsorolása nem lehetséges, ezért a törvény a fegyelmi vétség fogalmát csak általánosan definiálja.

A törvény nem teszi minden esetben kötelezővé a fegyelmi eljárás megindítását. Csekély súlyú fegyelmi vétség esetén a fegyelmi jogkör gyakorlója eltekinthet a fegyelmi eljárás lefolytatásától és a fegyelmi büntetés kiszabásától.

A törvény meghatározza az eljárás megindításának objektív és szubjektív jogvesztő határidejét.

A fegyelmi büntetések köre megfelelő arányosítási lehetőséget ad a fegyelmi vétség súlyának és a büntetés kiszabásánál értékelendő egyéb körülményeknek a figyelembevételére. A feddés kivételével valamennyi büntetés anyagi hátránnyal is jár. A legsúlyosabb büntetés a hivatalvesztés, amely az ügyészségi szolgálati viszony megszűnését eredményezi.

A törvény garanciális okokból meghatározza a fegyelmi jogkör gyakorlóját, és a tényállás gyors és objektív felderítése érdekében részletesen szabályozza a fegyelmi eljárás rendjét.

A fegyelmi eljárás lefolytatására harminc nap áll rendelkezésre, amely egy ízben további harminc nappal meghosszabbítható. A vizsgálatot a fegyelmi jogkör gyakorlója vagy az általa megbízott fegyelmi biztos folytatja. A törvény nem határozza meg az igénybe vehető bizonyítási eszközök teljes körét, előírja azonban a tényállás tisztázásának és az eljárás alá vont ügyész meghallgatásának kötelezettségét.

A törvény lehetőséget ad a legfőbb ügyésznek, illetve a fegyelmi jogkör gyakorlójának arra, hogy az eljárás alá vont ügyészt az eljárás időtartama alatt szolgálati helyén történő megjelenésétől eltiltsa. Kötelező az állásból való felfüggesztés, ha az ügyészt például előzetes letartóztatásba helyezték. Amennyiben a felfüggesztés indoka megszűnt, az ügyész számára lehetővé kell tenni, hogy újra munkát végezhessen.

A törvény meghatározza a felfüggesztés időtartamára eső munkabér visszatartására és kifizetésére vonatkozó szabályokat.

A törvény lehetőséget teremt arra, hogy az eljárás alá vont ügyész más ügyészt képviseletével megbízhasson, és kérelmére az eljárásban a munkavállalói érdekképviseleti szerv részvételét, illetőleg képviseleti jogának gyakorlását is biztosítani kell. További garanciális rendelkezése a törvénynek a meghallgatásában akadályozott ügyész védekezési jogának biztosítása.

A fegyelmi ügyek elfogulatlan tisztázása és elbírálása érdekében a törvény megfogalmazza a fegyelmi eljárásban résztvevő személyekre vonatkozó összeférhetetlenségi szabályokat.

A jogorvoslat rendszere attól függően eltérő, hogy a fegyelmi határozatot a legfőbb ügyész vagy a fegyelmi jogkör más gyakorlója hozta. Minden esetben biztosított azonban a bíróság előtti jogorvoslat lehetősége.

A törvény általános szabályként csak a jogerős fegyelmi határozatot tekinti végrehajthatónak. Kivétel ez alól, ha az ügyész a fegyelmi határozat jogerőre emelkedése előtt megszünteti ügyészségi szolgálati viszonyát.

A jogerős fegyelmi határozat végrehajthatósága alól is kivételt fogalmaz meg a törvény: a hivatalvesztést kiszabó fegyelmi határozat a szülési szabadságon lévő ügyész esetében csak annak eltelte után hajtható végre.

A törvény meghatározza a bíróság által el nem bírált jogerős fegyelmi határozattal szemben az új eljárás kezdeményezésének feltételeit és az eljárás rendjét.

A 100-105. §-hoz

A törvény csak az ügyész vétkes károkozására tartalmaz részletes anyagi jogi rendelkezéseket. Az ügyész objektív kártérítési felelősségére és a munkáltató kártérítési felelősségére a törvény a Munka Törvénykönyve szabályait rendeli alkalmazni.

Gondatlan károkozás esetén a kártérítés mértéke az ügyész egyhavi illetményének ötven százalékáig terjedhet. A törvény meghatározza azokat az eseteket is, amikor az ügyész háromhavi illetménye erejéig köteles helytállni. Szándékos károkozás esetén az ügyész a teljes kárt köteles megtéríteni.

A legfőbb ügyész helyettes kártérítési felelősségét a legfőbb ügyész, a többi ügyész kártérítési felelősségét pedig a fegyelmi jogkör gyakorlója kártérítési határozattal állapítja meg. Ha az ügyész ügyészségi szolgálati viszonya a kártérítési határozat közlése előtt megszűnt, az általa okozott kár megtérítése iránti igényét a munkáltató a bíróság előtt érvényesítheti.

A kártérítési eljárásra és a jogorvoslatra - a törvényben meghatározott eltérésekkel - a fegyelmi eljárás szabályait kell megfelelően alkalmazni.

A 106. §-hoz

A törvény általános szabályként mondja ki, hogy az ügyészségi szolgálati viszonyból keletkező igények érvényesítése érdekében, valamint a munkáltatói jogkör gyakorlójának intézkedése vagy az intézkedés elmulasztása miatt jogvita kezdeményezhető. Kivételt képeznek ez alól az Országgyűlésnek a legfőbb ügyész, illetőleg a köztársasági elnöknek a legfőbb ügyész helyettes megbízatása megszüntetésével kapcsolatos intézkedése, valamint a munkáltatói jogkör gyakorlójának mérlegelési jogkörébe tartozó intézkedés vagy annak elmulasztása miatt keletkező viták, továbbá azok az esetek, amikor a törvény a jogvita lehetőségét kizárja.

A jogvitára a törvényben meghatározott eltérésekkel a Munka Törvénykönyvének a munkaügyi jogvitákra vonatkozó szabályait kell alkalmazni.

A 107-108. §-hoz

A törvény meghatározza, hogy a munkáltató az ügyészségi szolgálati viszonyból származó jogosultságok és kötelezettségek megállapításához az ügyészről milyen adatokat gyűjthet, és kezelhet. A személyes adatok védelméhez fűződő jog a közérdekű adatok körében korlátozott.

Garanciális okokból rögzíti a törvény a nyilvántartásba való betekintés rendjét, az adatok helyesbítésére, a jogellenesen nyilvántartott adat törlésére vonatkozó kötelezettséget, valamint a jogellenesen kért adatszolgáltatás megtagadásának lehetőségét.

A 109-121. §-hoz

Az ügyészi tevékenységet az ügyészek mellett nem teljes ügyészi jogokat gyakorló alügyészek, ügyészségi fogalmazók és ügyészségi megbízottak látják el. Ebből következően a törvény az alügyész és az ügyészségi fogalmazó ügyészségi szolgálati viszonyára alapvetően az ügyészekre vonatkozó szabályokat rendeli alkalmazni.

Az alügyész és az ügyészségi fogalmazó illetménye az illetményalaphoz igazodik. Illetményük tehát követi az ügyészek javadalmazásának változását.

Az alügyész alapilletményét szolgálati ideje alapján az I. fizetési osztály megfelelő fizetési fokozatába történő besorolással kell megállapítani. Az ügyészségi fogalmazó alapilletményét pedig a II. fizetési osztályba, ezen belül az egyetemi jogi végzettséget igazoló oklevél minősítésétől függően - a „rite” fokozat esetén az 1., a „cum laude” fokozat esetén a 2., a „summa cum laude” fokozat esetén a 3. - fizetési fokozatba besorolva kell megállapítani.

Az I. és II. fizetési osztály fizetési fokozatait és az azokhoz tartozó szorzószámokat a 4. számú melléklet tartalmazza.

Az alügyész besorolásának alapjául szolgáló szolgálati időt a kinevezés napjától kell számítani. Az alügyész esetében részben vagy egészben szolgálati időként lehet figyelembe venni a kinevezése előtt jogi képesítéshez kötött munkakörben a jogi szakvizsga letételének napjától eltöltött időt. Kötelező beszámítani a szolgálati időbe az igazságügyi szolgálati jogviszonyban hasonló jellegű munkakörben eltöltött időt.

A törvény lehetőséget ad arra, hogy a munkáltató az alapilletményben a munkavégzés színvonalát is kifejezésre juttathassa. Az alügyész és az ügyészségi fogalmazó alapilletményét a munkáltató legfeljebb 30%-kal megemelheti, vagy legfeljebb 20%-kal csökkentheti.

Az átlagon felüli színvonalú teljesítményt a munkáltató az ügyészségi fogalmazó magasabb fizetési fokozatba sorolásával, az alügyész esetében pedig soron kívüli magasabb fizetési fokozatba sorolásával is elismerheti.

A 122-134. §-hoz

A törvény szerint az ügyészek ügyészségi szolgálati viszonyára vonatkozó szabályok közül a kinevezés módosítására, a kártérítési felelősségre, a jogvitákra és a személyi nyilvántartásra vonatkozó rendelkezéseket a tisztviselők, az írnokok és a fizikai alkalmazottak ügyészségi szolgálati viszonyára is megfelelően alkalmazni kell. Az ügyészségi szolgálati viszony létesítésénél eltérőek a kinevezési feltételekre, az eskü szövegére vonatkozó szabályok, és a próbaidő kikötése, a határozott idejű kinevezés is megengedett.

A törvény a tisztviselők esetében is magasabb vezető állású és vezető állású tisztviselői vezetői munkakört különböztet meg. Pályázat kiírását azonban e munkakörök egyikénél sem teszi kötelezővé. A tisztviselő vezetői kinevezésére, a kinevezés visszavonására és a tisztségről való lemondásra vonatkozó szabályok lényegében azonosak a vezetői munkakört betöltő ügyészekre vonatkozó rendelkezésekkel.

A tisztviselő, az írnok és a fizikai alkalmazott ügyészségi szolgálati viszonya közös megegyezéssel, felmentéssel, lemondással, rendkívüli lemondással, a legsúlyosabb fegyelmi büntetés kiszabásával és a határozott idő lejártával az ügyészekre vonatkozó szabályok szerint szűnik meg. Eltérés alapvetően a lemondási idő mértékében van, továbbá a tisztviselő, írnok, fizikai alkalmazott abban az esetben is felmenthető, ha nyugdíjasnak minősül.

Az ügyészi szervezet pártatlanságának megőrzése a tisztviselő, az írnok és a fizikai alkalmazott esetében is szigorú összeférhetetlenségi szabályokat követel meg. Pártnak lehetnek tagjai, de pártbeli tisztséget nem viselhetnek, párt nevében vagy érdekében - az országgyűlési, európai parlamenti és az önkormányzati választásokon való részvételt kivéve - közszereplést nem vállalhatnak. Olyan kereső foglalkozást is folytathatnak, amely az ügyész, az alügyész és az ügyészségi fogalmazó esetében tiltott, továbbá gazdasági társaságban személyes közreműködési kötelezettséggel járó tagsági viszonyt létesíthetnek, valamint lehetnek egyéni cég tagjai is, de csak abban az esetben, ha ahhoz a munkáltatói jogkör gyakorlója előzetesen hozzájárult.

A törvény meghatározza, hogy a vezetői tisztséget betöltő tisztviselőt milyen időközönként kell minősíteni, és minősítési kötelezettséget ír elő a nem vezető beosztású tisztviselő, továbbá az írnok és a fizikai alkalmazott esetében is, ha alkalmatlanságukra utaló körülmény merült fel.

A tisztviselő és az írnok rendkívüli munkavégzésére, a fizikai alkalmazott által teljesített ügyeletre és készenlétre az ügyészekre vonatkozó szabályokat kell alkalmazni. A fizikai alkalmazott rendkívüli munkavégzésére egyebekben a Munka Törvénykönyve szabályai vonatkoznak.

A tisztviselő, az írnok és a fizikai alkalmazott belföldi kiküldetésére az ügyészre vonatkozó szabályokat kell alkalmazni, napidíjuk összege azonban az ügyészekétől eltér.

A 135-146. §-hoz

A tisztviselő és az írnok illetménye is az illetményalaphoz igazodik.

A tisztviselő alapilletményét a munkaköre betöltéséhez szükséges iskolai végzettségétől függően a III. vagy IV. fizetési osztályba, ezen belül szolgálati ideje alapján a megfelelő fizetési fokozatba történő besorolással kell megállapítani. A III. fizetési osztályba azt a tisztviselőt kell besorolni, aki a munkaköre betöltéséhez szükséges szakirányú felsőfokú iskolai végzettséggel rendelkezik. A III. fizetési osztályba sorolható be kivételesen az a tisztviselő is, aki nem szakirányú felsőfokú iskolai végzettséggel, de szakirányú felsőfokú szakképesítéssel rendelkezik. Az előbbiekben nem említett végzettségű tisztviselő kizárólag a IV. fizetési osztályba sorolható. A IV. fizetési osztályba sorolt tisztviselő esetében azonban a törvény általában honorálja a középfokúnál magasabb végzettséget, képzettséget azáltal, hogy alapilletményüket az illetményalap 10-15%-ával növeli meg.

Az írnok alapilletményét szolgálati ideje alapján ugyancsak a IV. fizetési osztály megfelelő fizetési fokozatába való besorolással kell megállapítani. Az írnok esetében a magasabb szintű végzettség, képzettség az alapilletmény összegét nem változtatja meg. Az írnok továbbá több olyan illetményelemre sem jogosult, mint amely a tisztviselőt megilletheti.

A III. és a IV. fizetési osztály fizetési fokozatait és az azokhoz tartozó szorzószámokat az 5. számú melléklet tartalmazza.

A fizikai alkalmazott illetményét a felek közös megegyezéssel állapítják meg.

A tisztviselő és az írnok besorolásának alapjául szolgáló szolgálati időt a kinevezés napjától kell számítani. A III. fizetési osztályba sorolt tisztviselő esetében részben vagy egészben szolgálati időként lehet figyelembe venni a kinevezéséig a szakirányú felsőfokú végzettségének megfelelő munkakörben, tevékenységgel töltött időt, a IV. fizetési osztályba sorolt tisztviselő, valamint írnok esetében pedig a törvény 152. § (1), (3) bekezdésében felsorolt jogviszonyokban eltöltött időt. Kötelező beszámítani a szolgálati időbe az igazságügyi szolgálati jogviszonyban hasonló jellegű munkakörben eltöltött időt.

A törvény a garantált előmenetel mellett lehetőséget ad arra, hogy a munkáltató a munkavégzés színvonalát az alapilletményben is kifejezésre juttathassa. A tisztviselő és az írnok alapilletményét a munkáltató legfeljebb 30%-kal megemelheti, vagy legfeljebb 20%-kal csökkentheti.

Az átlagon felüli színvonalú munkavégzést a munkáltató a tisztviselő és az írnok soron kívüli magasabb fizetési fokozatba sorolásával is elismerheti. A tisztviselő esetében további elismerési lehetőség a „főtanácsos”, illetőleg a „tanácsos” cím adományozása, a szakmai főtanácsadó, szakmai tanácsadó kinevezés.

A beosztási pótlékot a Legfőbb Ügyészségen az ügyészi szervezet központi feladatainak ellátása, az Országos Kriminológiai Intézet esetében a büntetőjogi tevékenység tudományos megalapozása indokolja, a vezetői pótlék pedig a vezető tisztséggel járó többletfelelősség elismerésére szolgál.

A 147-157. §-hoz

A törvény a tisztviselő és az írnok szabadságának megállapításánál a besorolást ugyancsak figyelembe veszi.

A tisztviselő, az írnok és a fizikai alkalmazott fegyelmi felelősségére az ügyészre vonatkozó szabályokat kell a törvényben meghatározott eltérésekkel alkalmazni. A tisztviselő, és az írnok azonban az ügyésztől eltérően nem csak magasabb fizetési fokozatba, hanem magasabb fizetési osztályba is besorolható. Erre tekintettel a törvény a fegyelmi büntetés hatálya alatt álló tisztviselő és írnok esetében megtiltja a magasabb fizetési osztályba besorolást is.

A törvény meghatározza, hogy az ügyész ügyészségi szolgálati viszonyára vonatkozó szabályok közül melyek azok, amelyeket a tisztviselő, az írnok és a fizikai alkalmazott esetében is alkalmazni kell.

-----STARTING---POINT---VEGE---

A 158. §-hoz

A törvény 2012. január 1-jén lép hatályba, egyben hatályát veszti az Üszt.

A 159. §-hoz

A törvény sarkalatosnak minősülő szakaszairól rendelkezik, rövid megjelölése: Üjt.

A 160-165. §-hoz

A törvény tartalmazza az átmeneti időre vonatkozó részletes szabályokat.

A 166. §-hoz

Az uniós jognak való megfeleltetést tartalmazza.