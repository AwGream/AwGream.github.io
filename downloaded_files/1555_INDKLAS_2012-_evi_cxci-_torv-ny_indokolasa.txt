2012. évi CXCI. törvény indokolása

a kulturális örökségvédelemmel kapcsolatos egyes törvények módosításáról

-----STARTING---POINT---ALTALANOS--- 

A törvénnyel a kulturális örökségvédelem köréből a kulturális javakkal összefüggő feladat és hatáskörök a kultúráért felelős miniszterhez, a régészeti örökséggel és a műemléki értékkel összefüggő feladat és hatáskörök a régészeti örökség és a műemléki érték védelméért felelős miniszterhez kerülnek.

A fentiek következtében szükséges felülvizsgálni azon törvényeket, melyek a kultúráért, kulturális örökségért felelős miniszter számára határoztak meg feladatokat.

A kulturális örökség védelméről szóló 2001. évi LXIV. törvény (a továbbiakban: Kötv.) módosítása arra irányul, hogy a kulturális örökségvédelem szervezetében bekövetkező változásokra figyelemmel a kulturális örökség elemei (régészeti örökség, műemléki értékek, kulturális javak) tekintetében az ágazati felelősséget megossza a kultúráért felelős miniszter és a régészeti örökség és a műemléki érték védelméért felelős miniszter között.

A feladatkörökkel kapcsolatos rendelkezéseken túl a törvény érdemi változásokat is tartalmaz, elsősorban a beruházásokkal kapcsolatos régészeti feladatok szabályai terén. E rendelkezések a hatályos szabályozáshoz képest új szemlélettel, átlátható, ugyanakkor differenciált rendszerben határozzák meg a régészeti feltárások különböző esetekben alkalmazandó módszereit. A differenciálás eredményeként a beruházásokkal kapcsolatban csak a valóban indokolt régészeti feltárási munkákat kell elvégeztetni, ezzel várhatóan csökkennek a beruházók terhei.

A nagyberuházásokkal kapcsolatos régészeti feltárások szabályai a fentieken túl egyszerűsödnek továbbá a hatályos szabályozás szerinti háromlépcsős folyamat (előzetes régészeti dokumentáció - próbafeltárás - megelőző feltárás) két lépcsőjének összevonásával, valamint az ezekkel kapcsolatos egyes eljárási cselekmények kiiktatásával, csökkentve az adminisztrációs terheket.

A törvény a régészeti feladatokkal kapcsolatos problémák egyik legjelentősebb kiindulópontját is orvosolja. Az elmúlt években ugyanis a megelőző feltárások elvégzésére megyénként egy múzeum volt jogosult, ami monopolhelyzetet teremtett, ugyanakkor rugalmatlanná tette a kapacitásgazdálkodást. A Kötv. módosítása lehetővé teszi, hogy a régészeti feltárásra jogosult szervek körét a Kormány rendeletben - a korábbinál szélesebb körben - határozza meg. A versenyhelyzet, azaz a beruházó választási lehetőségének megteremtése várhatóan csökkenti a beruházásokkal kapcsolatos terheket, és gördülékenyebbé teszi a régészeti feladatok ellátását.

A törvény - megfelelő felhatalmazások megtételével - több más esetben is (szervezetalakítás, hatáskör-telepítés, részletes eljárási szabályok) kormányrendeleti szintre utalja a részletes szabályok megalkotását, megteremtve a mindenkori körülményekhez igazodó rugalmas szabályozás kialakításának feltételét.

A régészeti lelőhelyek és a műemléki értékek védetté nyilvánításának egyes szabályai ugyancsak kormányrendeleti szabályozást igényelnek, így a Kötv. a módosítást követően csak hivatkozik ezen szabályokra.

-----STARTING---POINT---RESZLETES---

Az 1-2. §-hoz

Az egyes állami tulajdonban lévő vagyontárgyak önkormányzatok tulajdonába adásáról szóló 1991. évi XXXIII. törvény szövegéből a miniszter egyetértési jogosítványa, a csődeljárásról és a felszámolási eljárásról szóló 1991. évi XLIX. törvény szövegéből pedig a miniszter elővásárlási joggal kapcsolatos jogosítványa elhagyásra került, mert az örökségvédelmi szempontból indokolt, ingatlan-átruházással kapcsolatos jogosultságokat a Kötv. tartalmazza.

A 3. §-hoz

A rendelkezés az érintett feladatot a Kötv. 6. §-ában meghatározott feladat- és felelősségi köröknek megfelelően rendeli a régészeti örökség és a műemléki érték védelméért felelős miniszterhez.

A 4. §-hoz

Az épített környezet alakításáról és védelméről szóló 1997. évi LXXVIII. törvény településrendezéssel összefüggő végrehajtási rendeleteinek megalkotásához pontosítás és átmeneti szabály szükséges.

Az 5. §-hoz

A rendelkezés a muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosításáról szóló 2012. évi CLII. törvényt pontosítja az örökségvédelmi rendszer átalakításának és a Kötv. módosításának figyelembe vételével, a régészeti szaktevékenység végzésének tárgyában.

A 6. §-hoz

A Kötv. 6. § módosításának célja a régészeti örökség és a műemléki érték védelméért felelős miniszter (belügyminiszter) és a kultúráért felelős miniszter (emberi erőforrások minisztere) kulturális örökséggel kapcsolatos feladatkörének - a törvény szerkezetének és kereteinek megtartása mellett - egyértelmű megosztása és elhatárolása.

A 7-8. §-hoz

A Kötv. 7. §-ában meghatározott egyes értelmező rendelkezések újrafogalmazása az egységes és következetes jogszabályi fogalomrendszer kialakítása értekében vált szükségessé. A megelőző feltárás definíciója már utal annak különféle módszereire (régészeti megfigyelés, próbafeltárás, teljes felületű feltárás), továbbá a védettségi fokozatok megjelenítése (védetté nyilvánított régészeti lelőhely esetében kiemelten vagy fokozottan védett régészeti lelőhely kategóriába sorolás) lehetővé teszik a beruházásokkal kapcsolatos feltárásokra vonatkozó szabályok differenciálását.

A védetté nyilvánított régészeti lelőhely fogalmának meghatározása a hatályos értelmező rendelkezések között nem szerepel, ugyanakkor a Kötv. használja a fogalmat, ezért vált szükségessé a meghatározás pótlása. A műemlékfenntartás fogalma több fogalommal is átfedést mutatott és műszaki tartalma nem illeszkedett az Étv. és az OTÉK építésügyi fogalomrendszeréhez, ezért újradefiniálása vált szükségessé.

A régészeti örökség fogalmának pontosítása a nemzetközi egyezmény keretein belül egyértelműsíti a törvény hatálya alá tartozó régészeti örökségi elemeket.

A 9. §-hoz

A Kötv. 8. §-a olyan régészeti leletekre vonatkozik, amelyeket feltártak és közgyűjteményben helyeztek el. E tárgyak a kulturális javak körébe tartoznak, így a kultúráért felelős miniszter feladatkörébe tartoznak.

A 10. §-hoz

A Kötv. 14-16. §-ának módosítását az indokolja, hogy a régészeti lelőhelyek védetté nyilvánításának előkészítését végző szerv megjelölését, valamint az előkészítés részletes szabályait nem szükséges törvényi szinten meghatározni. A jogszabályhely ugyanakkor egyértelműsíti a védetté nyilvánítás tartalmát.

A 11. §-hoz

A Kötv. 19. § (1) bekezdésének módosítása a beruházásokkal kapcsolatos régészeti feltárások rugalmasabbá tételének egyik kiindulópontja. A lelőhelyek elkerülésének általános, minden esetre vonatkozó előírása főszabályként nem életszerű, fenntartása indokolatlan. A rendelkezést a gyakorlat meghaladta, a norma nem érvényesül, a kivétel vált szinte kizárólagosan alkalmazott szabállyá. Erre tekintettel szükségtelen továbbra is előírni, hogy a fejlesztésekkel minden régészeti lelőhelyet el kell kerülni, ezt a kötelezettséget csak a lelőhelyek egy meghatározott része esetén indokolt fenntartani. E lelőhelyek köre törvényi szinten nem határozható meg, mivel részletes körülírást igényel (az elkerülési kötelezettség nem vonatkoztatható minden védetté nyilvánított régészeti lelőhelyre, hiszen azok egy része városi környezetben fekszik), ezért erre a Kormány kap felhatalmazást.

Egyszerűsítést jelent annak leszögezése (esetkör szűkítése) is, hogy a régészeti örökség elemei elmozdításához milyen esetekben fűződik feltárási kötelezettség.

A 12. §-hoz

A Kötv. 20. § (2) bekezdésének módosítása orvosolja a régészeti feladatokkal kapcsolatos problémák egyik legjelentősebb kiindulópontját, a megelőző feltárásra jogosult szervek monopolhelyzetét. 2007 és 2010 között a nagyberuházások esetében a Kulturális Örökségvédelmi Szakszolgálat, 2010-től minden megelőző feltárás vonatkozásában a megyei múzeumok kizárólagos jogosultságai torzították a beruházásokkal kapcsolatos régészeti feltárások kondícióit. A törvény lehetővé teszi, hogy a régészeti feltárásra jogosult szervek körét - a közbeszerzési előírásokat is szem előtt tartva - a Kormány rendeletben - a korábbinál szélesebb körben, rugalmasabban, az életviszonyokhoz jobban illeszkedően - határozza meg.

A Kötv. 20. § (3) bekezdésének módosítását az indokolja, hogy a hatályos szabályozás az előírások megsértése esetére egységesen az engedély visszavonását írja elő, ami az esetek egy részében aránytalan szankciót jelent, ezért a törvény megadja a lehetőséget enyhébb és egyéb jogkövetkezmény alkalmazására.

A 13. §-hoz

A Kötv. 22. § (1) és (2) bekezdésének módosítása leszögezi, hogy a megelőző feltárás tartalmánál fogva (előzetes régészeti dokumentáció készítése, próbafeltárás, teljes felületű feltárás) nem jelent feltétlenül teljes felületű feltárást, és a beruházásokkal kapcsolatban csak a valóban indokolt régészeti lelőhelyeken és a valóban indokolt régészeti feltárási munkákat kell elvégeztetni. A 22. § (2) bekezdése a hatályos szabálynál egyértelműbb szempontokkal határozza meg az egyes feltárási módszerek alkalmazásának eseteit, míg a további esetek részletezésére megadja a lehetőséget a Kormány számára. A törvény a módszerek és az esetkörök elkülönítésével új szemléletet közvetít, egyúttal egyértelmű jogszabályi környezetet biztosít a hatóság, a feltáró intézmények és a beruházók számára.

A 22. § (3)-(6) bekezdései a megelőző feltárásra vonatkozó jogviszony létrejöttének kereteit határozzák meg, megszüntetve a szerződéskötés hatósági jóváhagyásának kötelezettségét és további biztosítékokat építve a rendszerbe annak érdekében, hogy a beruházásokat a régészeti feltárásokkal kapcsolatos viták ne késleltessék. Ennek érdekében bevezetésre kerül, hogy ha a beruházó és a feltárást végző között a szerződés a feltárást végző hibájából nem jön létre az előírt határidőben, a hatóság határozattal kijelölheti a feltárást végző szervet, meghatározva határozatában mindazon elemeket, amelyek a szerződés kötelező tartalmát képezték volna.

A 14. §-hoz

A Kötv. 23/C. §-ának módosítása a nagyberuházásokkal kapcsolatos régészeti feltárások folyamatát egyszerűsíti. Az új rendelkezés egyrészt leszögezi, hogy az előzetes régészeti dokumentáció készítéséhez próbafeltárásra csak kormányrendeletben meghatározott esetekben van szükség, másrészt meghatározza, hogy az előzetes régészeti dokumentációnak milyen tartalmú javaslatot kell tenni annak érdekében, hogy a további teendők világossá váljanak. Harmadrészt a hatályos szabályozás szerinti háromlépcsős folyamat (előzetes régészeti dokumentáció - próbafeltárás - megelőző feltárás) első két lépcsőjét vonja össze, valamint kiiktat egy hatósági eljárást abban az esetben, amelyben annak nincs relevanciája. Amennyiben ugyanis a régészeti feladatellátás költségigénye nem ütközik jogszabályi korlátba, nincs funkciója annak, hogy a régészeti feladatellátást hatósági döntés határozza meg. Mindkét változás jelentős mértékben egyszerűsíti a nagyberuházásokkal kapcsolatos régészeti feltárások folyamatát.

A 15. §-hoz

A Kötv. 24. § (2) és (3) bekezdésének módosítása egyszerűbbé és átláthatóbbá teszi a váratlanul (régészeti feltáráson kívül) előkerülő régészeti leletek, lelőhelyek esetén alkalmazandó eljárást és a mentő feltárás szabályait.

A 16. §-hoz

A műemléki értékek védetté nyilvánításának előkészítését végző szerv megjelölését, valamint az előkészítés részletes szabályait nem szükséges törvényi szinten meghatározni.

A 17. §-hoz

A Kötv. 39. §-ának módosítása a műemléki jelentőségű területre és a műemléki környezetre vonatkozó rendelkezések felesleges elemeit kiiktatva egységesebb szabályozást tartalmaz, és lehetőséget ad a műemléki környezet kormányrendeleti szintű újradefiniálására, amely megszüntetheti a műemléki környezetek határaival kapcsolatos eljárási bizonytalanságokat.

A 18. §-hoz

A kulturális örökségvédelmi hatáskörök megváltozása következtében az állami tulajdonban álló műemlék ingatlanokkal kapcsolatos hatáskörök a kultúráért felelős miniszterhez kerülnek. A műemlék ingatlanokkal kapcsolatos hatósági jogkörök megszűnnek.

A 19. §-hoz

A Kötv. 61/D-E. §-ai az emlékhelyekre vonatkozó szabályokat állapítják meg. Tekintettel arra, hogy az emlékhelyek a kultúráért felelős miniszter feladatkörébe tartoznak, ezt szükséges az érintett szabályokban megjeleníteni.

A 20-22. §-hoz

A Kötv. 62. és 64. §-ának módosítása, valamint az új 64/A. § rendelkezése részben a felelősségi körök változásával indokolt technikai pontosítások.

A 23. §-hoz

A Kötv. 71. § módosítása különválasztja az örökségvédelemre és a kulturális javak körére vonatkozó nyilvántartásokat, meghatározva azok adattartalmát és típusait. A nyilvántartásokat vezető szerveket nem szükséges törvényi szinten megjelölni. A védetté nyilvánított régészeti lelőhelyek nyilvántartására vonatkozó szabályok eltérnek - a nyilvántartások nagy részének hatósági jellege megszűnése miatt - a védetté nem nyilvánított lelőhelyek nyilvántartásának szabályaitól, ez indokolja, hogy a két kategória külön tételként szerepeljen a listán.

A 24. §-hoz

A Kötv. 72. § módosítása bevezeti, hogy a védettség tényére vonatkozó adatokhoz való hozzáférés nem korlátozható.

A 25. §-hoz

A Kötv. 74/A. § rendelkezését az indokolja, hogy a régészeti lelőhelyek nyilvántartását vezető szerv közvetlenül a régészeti örökség és a műemléki érték védelméért felelős miniszter irányítása alá tartozik, ezért fellebbezési lehetőség esetén a miniszter hatósági hatáskört gyakorolna.

A 26. §-hoz

A Kötv. 75/A. § szerinti, szakértőkre vonatkozó szabályozás igazodik a felelősségi területek megváltozásához, továbbá lehetővé teszi szakértői szervezetek bevonását is az eljárásokba és a döntésekbe.

A 27. §-hoz

A Kötv. 86. § (3) bekezdésének módosítása egyetértési jogot biztosít a kultúráért felelős miniszter számára az állam elővásárlási jogának gyakorlása esetére.

A 28. §-hoz

A Kötv. 87. § szerinti, kisajátítással kapcsolatos szabály igazodik a szervezetrendszer megváltozásához.

A 29. §-hoz

A felhatalmazó rendelkezések egyrészt igazodnak a felelősségi területek megváltozásához, másrészt ésszerűsítik az örökségvédelmi jogszabályok rendszerét.

A 30-31. §-hoz

A Kötv. szövegét pontosító és egyes részeit hatályon kívül helyező módosítások egyrészt a felelősségi területek megváltozásához igazítják a törvény szövegét, másrészt a koherenciát teremtik meg a módosított rendelkezések között.

A 32. §-hoz

Mivel a sajátos építményfajták körébe tartozó elektronikus hírközlési építmények építésügyi hatósági eljárása teljes egészében a Nemzeti Média- és Hírközlési Hatósághoz kerül, szükséges ezen építményfajtákra alkalmazandó részletszabályok megalkotása is, amelyet a javasolt módosítás az NMHH Elnökéhez rendel.

A 33-34. és a 36. §-hoz

Az Európai Unió tagállamaival folytatott bűnügyi együttműködésről szóló 2003. évi CXXX. törvény, a kisajátításról szóló 2007. évi CXXIII. törvény, valamint a kölcsönzött kulturális javak különleges védelméről szóló 2012. évi XCV. törvény módosítása igazodik a kulturális örökségvédelem új rendszerének felépítéséhez.

A 35. §-hoz

A Világörökségi Várományosi Helyszínek jegyzékének felülvizsgálatával kapcsolatosan a jelenlegi tételek értékelése és szükség szerinti módosítása az összes érintettel és érdekelttel lefolytatott, széleskörű szakmai és társadalmi egyeztetés nyomán valósítható meg; ennek érdekében indokolt és szükséges a világörökségről szóló 2011. évi LXXVII. törvény (a továbbiakban: Vötv.) 13. § (1) bekezdésében foglalt egy éves határidőnek két évre történő módosítása.

A világörökségi területek kezelési terveinek az elkészítése és kormányrendelettel történő kihirdetése, hatálybaléptetése a finanszírozás forrásoldalának teljes mértékű biztosítottsága érdekében az eredetileg előirányzottnál csak később valósítható meg. Ehhez kapcsolódik a közbeszereztetési eljárás időigénye, illetve az a körülmény, hogy a világörökségi kezelési tervek elkészítésére vonatkozó jogszabályok széles körű egyeztetési folyamatot írnak elő. Ez teszi szükségessé a kezelési tervek kormányrendelettel történő megállapítására vonatkozó határidőnek a 2014. december 1-re történő módosítását.

A Várományosi helyszínek kezelési tervei elkészítésének a határideje az új Várományosi Lista előző pont szerinti határidő-módosításához igazodva változik 2015. december 1-jére.

-----STARTING---POINT---VEGE---

A 37-38. §-hoz

Az Étv. és a jelen törvény közötti koherenciát rendező rendelkezéseket tartalmazzák a szakaszok.

A 39. §-hoz

A szakaszok a hatályba léptető rendelkezéseket tartalmazzák.

A 40. §-hoz

Sarkalatossági záradékot tartalmaz.