2011. évi LXVII. törvény indokolása

a határon átnyúló tartási ügyekben a központi hatósági feladatok ellátásáról

-----STARTING---POINT---ALTALANOS--- 

Az elmúlt években nemzetközi és Európai Uniós viszonylatban is több olyan norma született, amelyek értelmében a részes államok központi hatóságainak segítséget kell nyújtaniuk a határon átnyúló tartási igényeket érvényesítő ügyfelek számára, hiszen a külföldi bíróságok, hatóságok előtti eljárás számos nehézséggel jár. Az Unió tagállamai között ezt az együttműködést a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló 4/2009/EK rendelet, az uniós tagállamok és más államok viszonylatában pedig a gyermektartás és a családi tartások egyéb formáinak nemzetközi behajtásáról szóló, 2007. november 23-i hágai egyezmény szabályozza. Ezek alapján a központi hatóságként kijelölt szervnek - amely Magyarországon a Közigazgatási és Igazságügyi Minisztérium - a határon átnyúló tartási ügyekben rendkívül összetett, sokrétű feladatot kell ellátnia. Többek között fogadnia kell a Magyarországon lakó ügyfelek kérelmeit, el kell látnia őket a szükséges tájékoztatással, segítséget kell nyújtania a különböző iratok, igazolások beszerzésében, lefordításában és gondoskodnia kell a kérelmeknek a külföldi központi hatóságokhoz történő továbbításáról, illetve a külföldről érkező hasonló megkeresések teljesítését is elő kell mozdítania: részben saját intézkedésekkel, részben az illetékes hatóságok megkeresésével.

Fentiekre figyelemmel a törvény - az eddigi gyakorlati tapasztalatok figyelembe vételével - a határon átnyúló tartási ügyekben a központi hatósági feladatok ellátásához egy egységes, letisztult eljárásrendet teremt. A törvény - többek között - egyértelműen meghatározza, hogy a központi hatósághoz mely kérelmezők, milyen ügyekben, milyen módon fordulhatnak, valamint rögzíti a központi hatóság egyéb hatóságokkal, és a bíróságokkal folytatott együttműködésének szabályait is. Az összetett feladatellátás szabályozása mellett a törvény célja, hogy a kérelmezők minél könnyebben, egyszerűbben, lehetőség szerint a lakóhelyükhöz közel intézhessék ügyeiket. A Rendelettel és a hágai egyezménnyel érintett ügyeken kívül a viszonosság alapján intézett tartási ügyekre is kiterjed a törvény hatálya; jelenleg az Amerikai Egyesült Államokkal van érvényben ilyen viszonossági gyakorlat.

A külföldre irányuló kérelmek intézése akként történik, hogy az ügyfelek vagy a lakóhelyükhöz legközelebbi bíróságon vagy néhány ügyben közvetlenül a központi hatóságnál terjeszthetik elő kérelmüket. Ezt követően minden olyan bírósági irat, igazolás is csatolásra kerül a kérelemhez, ami a külföldi eljáráshoz szükséges, s az iratok további ügyintézés és a szükséges fordítások elkészítése céljából a központi hatósághoz kerülnek. A központi hatóság a teljes iratanyagot átnézi, értékeli, a hiányzó iratok pótlása iránt intézkedik és elkészítteti mindazokat a fordításokat, amelyek szükségesek a külföldi hatóságok számára. Ezt követően a központi hatóság tartja a kapcsolatot a külföldi központi hatósággal, folyamatosan tájékoztatja a kérelmezőt az ügy állásáról és megteszi a szükséges intézkedéseket a külföldi eljárás eredményes lefolytatása érdekében.

A külföldről beérkező kérelmeket, megkereséseket kizárólag a központi hatóság fogadja és azok vizsgálatát követően vagy saját hatáskörben, vagy egyéb társhatóságok megkeresése útján intézkedik azok teljesítéséről. Az olyan kérelmeket, amelyek tartásdíj megállapítására, megváltoztatására vagy megszüntetésére irányulnak, elsősorban peren kívüli úton az önkéntes teljesítés előmozdításával kell teljesíteni. Ebben a gyámhatóságok működnek közre: értesítik a kérelemmel érintett ellenérdekű feleket, tájékoztatással látják őket el, s jegyzőkönyvbe foglalják az esetleges kötelezettségvállaló vagy egyéb nyilatkozataikat. Ha a kérelmek alapján bírósághoz kell fordulni, úgy a központi hatóságnak az a feladata, hogy az ügyfelet a perindításban és a perképviseletben segítse, ebben a szakaszban ezért a jogi segítségnyújtó szolgálat bevonására is sor kerül, amely gondoskodik a pártfogó ügyvédi képviseletről. A bírósági igényérvényesítés elősegítésén kívül fontos feladata a központi hatóságnak az igényérvényesítés előkészítéséhez nyújtott segítségadás (ezek az úgynevezett különleges intézkedések); ez részben adatok beszerzését, részben a klasszikus jogsegély keretébe tartozó intézkedéseket jelenti.

A törvény a kapcsolódó jogterületeket érintő módosításokat is tartalmazza (illetékszabályok, jogi segítségnyújtás, külföldön bemutatásra kerülő okiratok apostille tanúsítvánnyal való ellátása), továbbá a nemzetközi magánjogról szóló 1979. évi 13. törvényerejű rendelet módosítását is a házasság felbontására és a különválásra alkalmazandó jog területén létrehozandó megerősített együttműködés végrehajtásáról szóló 1259/2010/EU rendelet (az ún. Róma III. rendelet) szabályaira figyelemmel.

-----STARTING---POINT---RESZLETES---

Az 1. §-hoz

A törvény hatálya a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló 4/2009/EK tanácsi rendelet (a továbbiakban: Rendelet), a gyermektartás és a családi tartások egyéb formáinak nemzetközi behajtásáról szóló, 2007. november 23-i hágai egyezmény (a továbbiakban: hágai egyezmény), valamint a tartási ügyekre vonatkozóan az igazságügyért felelős miniszter által közzétett viszonossági nyilatkozat (a továbbiakban: viszonossági nyilatkozat) alapján előterjesztett, tartási igénnyel kapcsolatos olyan kérelmekre terjed ki, amelyek intézése a hivatkozott szabályok értelmében a központi hatóságként kijelölt szerv (Közigazgatási és Igazságügyi Minisztérium) hatáskörébe tartozik. A törvény hatálya ugyanakkor nem érinti a tartásdíj külföldön való behajtásáról szóló 1956. évi New York-i ENSZ-egyezményt (hazánkban kihirdette: az 1957. évi 53. törvényerejű rendelet); az ennek alapján a törvény hatályba lépése előtt és azt követően indult ügyek (érkezett kérelmek) intézése továbbra is az 1957. évi 53. törvényerejű rendelet végrehajtására szolgáló 9/1957. (IX. 13.) IM rendelet szerint történik.

A 2. §-hoz

A törvény értelmező rendelkezései a kérelmező, valamint a különleges intézkedés fogalmát adják meg. Előbbi esetben a törvény egyértelművé teszi, hogy a kérelmező fogalmi körébe nem csupán a tartási igény jogosultja vagy kötelezettje, illetve az ő törvényes képviselője, hanem a hágai egyezmény 36. cikke alapján olyan állami szerv, illetve a Rendelet 64. cikkének (1) bekezdése értelmében olyan közintézmény is beletartozik, amely a tartásra jogosult személy helyett jár el, vagy amely a tartás helyett nyújtott ellátások után visszatérítésre jogosult. Az ilyen állami szervek, közintézmények csak a tartási ügyben hozott határozat elismerésének és végrehajthatóvá nyilvánításának, vagy a határozat végrehajtásának érdekében benyújtott kérelem tekintetében minősülhetnek kérelmezőnek. Ehhez kapcsolódva rendelkezik a törvény - a hazai jogi szabályozásra tekintettel - a tartásdíjat Magyarországon megelőlegező gyámhatóságról, mint kérelmezőről is.

A különleges intézkedések a tényleges kérelem benyújtását és annak intézését megelőző, többnyire adatszolgáltatást megvalósító (pl. a kötelezett vagy jogosult tartózkodási helyének megállapítására, a kötelezett jövedelmének, egyéb anyagi körülményeinek feltérképezésére irányuló) intézkedések, amelyek segítségül szolgálnak egy majdani kérelem benyújtásához, teljesítéséhez vagy annak eldöntéséhez, hogy a kérelem benyújtása egyáltalán célszerű-e. A különleges intézkedések további sajátossága, hogy az arra irányuló központi hatósági megkeresésnek a megkeresett központi hatóság csak abban az esetben köteles eleget tenni, ha a megkeresés indoka alapján a különleges intézkedést maga is szükségesnek látja. A Rendelet és a hágai egyezmény azt már a megkeresett központi hatóságra bízza, hogy a megkeresésnek milyen konkrét intézkedésekkel tesz eleget. A megkeresett központi hatóságnak a különleges intézkedés iránti megkereséssel kapcsolatos álláspontjáról, a megtenni szándékozott intézkedésekről, illetve az esetleges elutasítás okáról tájékoztatnia kell a megkereső központi hatóságot. A Rendelet 53. cikkének (2) bekezdése, illetve a 62. cikkének (2) bekezdésében foglaltak szerint az így szerzett információkat a megkereső központi hatóság nem fedheti fel a kérelmező előtt, csupán a tartózkodási hely vagy a jövedelem (vagyon) létezésére vagy nem létezésére vonatkozóan adhat felvilágosítást. A különleges intézkedéseket a magyar-amerikai viszonosságon alapuló ügyekben is alkalmazza a központi hatóság.

A 3. §-hoz

A Magyarországról külföldre irányuló kérelmek intézésében a központi hatóságon kívül - a különleges intézkedés iránti megkeresés kiadására irányuló kérelmeket leszámítva - a helyi bíróságok vesznek részt annak érdekében, hogy a kérelmezők a legtöbb ügyben a lakóhelyükhöz (tartózkodási helyükhöz) közel nyújthassák be kérelmüket és a kérelmek már megfelelő előkészítés után kerüljenek a központi hatósághoz. Az illetékességi szabályok is a szolgáltató jellegnek megfelelően alakulnak: a külföldre irányuló kérelmeket a kérelmező - két kivételtől eltekintve - a lakó-, vagy tartózkodási helye, illetve munkahelye szerint illetékes helyi bíróságon terjesztheti elő. Az egyik kivételt az általános szabály alól azok a kérelmek képezik, amelyeket a tartásdíj megfizetése tárgyában hozott belföldi bírósági határozat külföldi államban történő elismerése és végrehajthatóságának megállapítása, vagy végrehajtása tárgyában nyújtanak be; az ilyen kérelmeket az első fokon eljárt bíróságnál lehet előterjeszteni. Ez azért célszerű, mert az első fokon eljárt bíróságnál lelhetők fel azok az iratok, amelyeket majd a kérelemhez mellékelni kell, illetve a bírósági végrehajtásról szóló törvény értelmében ennek a bíróságnak kell a külföldi végrehajthatósághoz további igazolásokat kiállítania. A másik kivételt a különleges intézkedés iránti megkeresés kiadására irányuló kérelmek jelentik, amelyeket már eleve a központi hatóságnál kell benyújtani, mivel ezek intézése külön központi hatósági megkeresés útján történik és nem a kérelem továbbításával.

A 4. §-hoz

A külföldre irányuló kérelmek intézésével kapcsolatos bírósági eljárás olyan polgári nemperes eljárás, amelynek háttérjogszabálya a polgári perrendtartásról szóló 1952. évi III. törvény (a továbbiakban: Pp.). E nemperes eljárásban mind a bírósági titkárok, mind a bírósági ügyintézők a bíróság hatáskörébe utalt bármely cselekményt elvégezhetik. Ennek oka, hogy az eljárás nem jelent tényleges ítélkező tevékenységet, amely azt indokolná, hogy az amúgy is jelentős ügyteherrel bíró bíróságokon csak hivatásos bírák járhassanak el ezekben a többnyire egyszerűbb megítélésű ügyekben, s ez növeli az ügyintézés gyorsaságát is.

Az 5-7. §-hoz

A Rendelet a különböző (például a határozathozatal, határozat elismerése, határozat elismerése és végrehajthatóvá nyilvánítása, elismert határozat végrehajtása iránti) kérelmek előterjesztésére formanyomtatványokat rendszeresített, így a Rendelet szerinti kérelmek előterjesztése ezek kitöltésével, míg egyéb esetben a szokásos módon írásban történik. A törvény nyitva hagyja a lehetőséget arra, hogy a központi hatóság a jövőben az egyéb kérelmek vonatkozásában is formanyomtatványt vezessen be azzal, hogy ezt a 17. §-ban foglaltak szerint a honlapján, valamint az ügyfélfogadásra nyitva álló helyiségeiben közzétenni köteles. A formanyomtatványok alkalmazása tovább egyszerűsíti az eljárást és - tekintettel e kérelmek lefordításának kötelezettségére - komoly költségcsökkentő hatása is van. A polgári eljárásokban a főszabály az írásbeliség, ezt kiegészítendő pedig - a Pp. alapján - lehetőség van arra, hogy a felek az írásbeli kérelmük előterjesztéséhez a bíróságon segítséget vegyenek igénybe (panasznapi ügyfélfogadás a szóbeli kérelmek jegyzőkönyvbe foglalására).

A bíróság köteles a jogi képviselő nélkül eljáró kérelmezőt a kérelme benyújtásához szükséges tájékoztatással ellátni, részére a nyomtatványok kitöltésében segítséget nyújtani, és a kérelem tárgyában szükség esetén meg is hallgathatja a kérelmezőt. Ha a benyújtott kérelem hiányos vagy más okból kiegészítésre, kijavításra szorul, a bíróság hiánypótlást rendel el. Amennyiben olyan kérelem érkezik a bíróságra, amely nem tartozik a törvény hatálya alá, úgy a 10. §-ban foglaltaknak megfelelően annak továbbítását a bíróság végzésével elutasítja. Ezzel megelőzhető, hogy a központi hatósághoz hiányosan kitöltött nyomtatványok, kijavításra, kiegészítésre szoruló vagy olyan kérelmek érkezzenek, amelyek nem tartoznak a törvény hatálya alá. A hiánypótlási kötelezettség alól a kérelemhez csatolandó bírósági iratok, igazolások, tanúsítványok beszerzése kivételt képez, hiszen az ilyen iratok vagy az eljáró vagy más bíróság birtokában vannak, illetve az igazolások, tanúsítványok kiállítására is a bíróságok jogosultak.

A 8-9. §-hoz

A törvény szerinti ügyekben - mivel leggyakrabban kiskorú az érintett és mindennapi megélhetéssel kapcsolatos kiadások fedezésére szolgáló összegek érvényesítését elősegítő eljárásról van szó - gyakori a költségmentesség engedélyezése. A tartással - különösen annak végrehajtásával - kapcsolatos ügyekben előfordul, hogy az eredeti kérelem továbbítását követően évek elteltével érkezik a külföldi központi hatóságtól irat- vagy adattovábbítás iránti megkeresés, amely ugyancsak költségekkel járhat. Erre figyelemmel mondja ki a törvény, hogy a költségmentesség a kérelemnek a központi hatósághoz történő továbbítását követően a kérelem teljesítése érdekében szükségessé váló újabb irat- vagy adattovábbítás tekintetében is megilleti a kérelmezőt.

A kérelem benyújtásához szükséges iratok fordíttatásáról a központi hatóság gondoskodik, mely költségekkel jár, s amit utólag nehezebb behajtani, ezért a fordítási költségek vonatkozásában a törvény a szakértői díjak megállapítására, megfizetésére és előlegezésére vonatkozó szabályokat hívja fel. Ez a gyakorlatban azt jelenti, hogy a fordítás előrelátható költségeit - a költségmentesség esetét leszámítva - a kérelmezőnek bírósági letétbe kell helyeznie. Ha a félnek a bíróság költségmentességet engedélyezett, vagy a felet a jogszabálynál fogva költségmentesség illeti meg, a fordítás költségeit az állam viseli, és a bíróság előlegezi. A fordítási költségek előlegezése a kérelem továbbításának előfeltétele, ezért a törvény a 10. §-ában kifejezetten is nevesíti az előlegezés elmulasztását, mint eljárást megszüntető okot.

A 10. §-hoz

A bíróság a kérelem központi hatóság részére történő továbbítását végzéssel elutasítja, ha a kérelem nem tartozik a Rendelet, a hágai egyezmény vagy a viszonossági nyilatkozat hatálya alá. A bíróság az eljárást a Pp.-ben nevesített egyéb megszüntetési ok bekövetkezésén kívül - a költségmentesség esetét kivéve - megszünteti akkor is, ha a kérelmező a fordítás költségeit felhívásra nem előlegezte meg. Ha a kérelem központi hatóság részére történő továbbítása elutasításának vagy az eljárás megszüntetésének nincs helye, a bíróság a hiánytalan kérelmet és mellékleteit megküldi a központi hatóságnak, egyúttal tájékoztatja arról, hogy a felet költségmentességben részesítette vagy a fordítás költségeinek letétbe helyezésére került sor.

A 11-17. §-hoz

A külföldre irányuló kérelmek vonatkozásában a bíróság eljárását a központi hatósági ügyintézés követi, amit a törvény 11-17. §-ai szabályoznak. Ha a kérelmező a bíróságnál előterjesztendő kérelmet a központi hatóságnak küldte meg, úgy a központi hatóság azt minden egyéb intézkedés nélkül továbbítja az illetékes bírósághoz a szükséges eljárás lefolytatása érdekében.

Ha a bíróság nem észlelte, hogy a kérelem még hiányos vagy egyébként kiegészítésre, kijavításra szorul, akkor a központi hatóság döntése szerint közvetlenül a kérelmezőt hívja fel a hiányok pótlására vagy a bíróságot keresi meg hiánypótlás céljából, de lehetősége van akár más hatóságot is megkeresni a kérelem továbbításához szükséges iratok, adatok rendelkezésre bocsátása érdekében. A törvény azért biztosít több lehetséges módot is a hiányok pótlására, mivel ezzel tovább gyorsítható az eljárás és csökkenthetők az azzal járó adminisztrációs költségek. Előfordulhat ugyanis, hogy a még csatolni szükséges iratok magánál a bíróságnál fellelhetőek, de az is elképzelhető, hogy csak a kérelem nyomtatvány néhány pontja szorul kijavításra vagy kiegészítésre; ez utóbbi esetben felesleges lenne a bírósághoz fordulni. A központi hatóság nem hívhatja fel azonban a kérelmezőt olyan adatok pótlására, amelyek nyilvánosak, vagy amelyek a bíróság, közjegyző, hatóság vagy a Magyar Országos Közjegyzői Kamara jogszabállyal rendszeresített nyilvántartásában szerepelnek; ezek pótlásáról maga köteles gondoskodni az illetékes szervek megkeresése útján.

A központi hatóság a bíróságtól érkező, mellékletekkel ellátott kérelmeket, valamint a hozzá közvetlenül benyújtott különleges intézkedés megtétele iránti megkeresésre irányuló kérelmeket - mielőtt azokat lefordíttatná - előzetesen megvizsgálja abból a szempontból, hogy az továbbítható-e a külföldi központi hatóságnak. A központi hatóság van számos olyan információ, adat (pl. a hágai egyezményhez más államok által tett kiegészítések, fenntartások tartalma stb.) birtokában, amely alapján egy összeállított kérelemről véglegesen meg lehet állapítani, hogy továbbításának az adott külföldi államba helye van-e vagy sem. Ezen előzetes vizsgálattal megelőzhetőek a felesleges fordítási költségek is. Amennyiben a központi hatóság azt állapítja meg, hogy a Rendelet, a hágai egyezmény vagy a viszonossági nyilatkozat alapján az adott kérelem továbbításának nincs helye, úgy erről tájékoztatja a kérelmezőt. A központi hatóság a hiánytalan kérelmet és mellékleteit lefordíttatja, majd megküldi a kérelemmel érintett külföldi központi hatóságnak, amiről a kérelmezőt tájékoztatja. Mivel a költségmentességben nem részesülő félnek az előrelátható fordítási költségeket bírósági letétbe kell helyeznie, a központi hatóság a fordítás készítőjét arra hívja fel, hogy a felmerült fordítási költségre vonatkozó iratokat közvetlenül a kérelmet felvevő bíróságnak küldje meg. A központi hatóság eljárása ezzel nem ér véget, hiszen ezt követően is figyelemmel kell kísérnie a kérelem, illetve a különleges intézkedés megtétele iránti megkeresés teljesítését, és ezzel összefüggésben a kérelmező felé a tájékoztatási kötelezettsége továbbra is fennáll.

A 18-19. §-hoz

A külföldről Magyarországra érkező kérelmek intézésének szabályait a törvény III. fejezete tartalmazza. E kérelmeknél a külföldre irányuló kérelmekhez képest már jóval összetettebb feladatkört kell ellátnia a központi hatóságnak, hiszen azok az adatbeszerzéstől kezdve a tartásdíj megállapításán, megváltoztatásán, megszüntetésén át, a tartásdíj végrehajtására, vagy akár származás megállapításához való segítségnyújtásra is irányulhatnak. Erre tekintettel a törvény az egyes kérelmek típusa, hasonlósága szerint csoportosítja azokat azzal, hogy mielőtt rátérne az egyes kérelmekkel kapcsolatos speciális rendelkezésekre, a 18-19. §-okban az általános, minden egyes beérkező kérelemre vonatkozó szabályokat rögzíti.

Hasonlóan a külföldre irányuló kérelmekhez, a külföldről érkező kérelmeknél is egy előzetes iratvizsgálattal indul a központi hatóság eljárása. Ennek során a központi hatóság megállapítja, hogy a kérelem megfelel-e a Rendeletben, a hágai egyezményben, illetve a viszonossági nyilatkozatban foglalt feltételeknek, valamint hogy annak teljesítéséhez minden szükséges iratot, adatot megküldött-e a külföldi központi hatóság. Ha a kérelem hiánytalan és annak teljesítése a központi hatóság hatáskörébe tartozik, úgy intézkedik a kérelem teljesítése iránt és erről, valamint a kérelem intézésével kapcsolatos adatokról tájékoztatja a külföldi központi hatóságot, ellentétes esetben jelzi a külföldi központi hatóságnak, hogy a kérelem teljesítésének milyen akadálya áll fenn.

A 20. §-hoz

A tartásdíj önkéntes megfizetése érdekében a peren kívüli megegyezés ösztönzését, mint központi hatósági feladatot mind a Rendelet, mind a hágai egyezmény előírja [Rendelet 51. cikk (2) bekezdés d) pont, hágai egyezmény 5. cikk 2. d) pont]. Ennek szem előtt tartásával a tartásdíj megállapítása, megváltoztatása vagy megszüntetése iránti kérelmek (a továbbiakban együtt: tartásdíj iránti kérelem) teljesítésénél a törvény beépít egy permegelőzést elősegítő eljárásrendet.

A törvény kimondja, hogy a tartásdíj iránti kérelmeknél a központi hatóság a gyámhatóság közreműködésével - a tartási igény peren kívüli teljesítése érdekében - megkísérli önkéntes teljesítésre vonatkozó megállapodás vagy kötelezettségvállalás létrehozását. Ennek teljesítése érdekében a központi hatóság a kérelemmel érintett belföldi személy (tehát az ellenérdekű fél) lakóhelye vagy tartózkodási helye szerinti gyámhatóságot keresi meg. A gyámhatóság 30 napon belül megtartja az érintettet személyes meghallgatását, egyúttal tájékoztatja őt a kérelem tartalmáról, a tartásdíjfizetéssel kapcsolatos jogokról, kötelezettségekről és a pert megelőző nyilatkozattétel lehetőségéről. Amennyiben az érintett él ez utóbbi lehetőséggel, úgy nyilatkozatát a gyámhatóság jegyzőkönyvbe foglalja, majd a jegyzőkönyvet az érintett aláírja; a jegyzőkönyv kötelező tartalmi elemeit a törvény rögzíti. A gyámhatóság közreműködése azért is célszerű, mivel a gyámhatóságokról, valamint a gyermekvédelmi és gyámügyi eljárásról szóló 149/1997. (IX. 10.) Korm. rendelet (a továbbiakban: Korm. Rendelet) alapján a nemzetközi vonatkozású tartásdíj iránti igények érvényesítésében a gyámhatóság jelenleg is a törvényben foglaltakhoz hasonló feladatot lát el, másrészt nagyobb valószínűséggel jöhetnek létre peren kívüli megállapodások, kötelezettségvállalások, ha az érintetteknek ehhez nem a fővárosban lévő központi hatóságnál kell megjelenniük, hanem elegendő a lakóhelyükhöz (tartózkodási helyükhöz) közel eső gyámhatóságot felkeresni. A gyámhatóságok, mint a gyermekvédelem terén nagy gyakorlati tapasztalattal bíró hatóságok bevonása az eljárásba - különösen az érintettek tájékoztatása, információkkal ellátása, helyzetük felmérése terén - azért is hasznos, mivel a tartásdíj iránti igények túlnyomó többsége gyermektartással kapcsolatos.

Ha létrejön az önkéntes kötelezettségvállalás vagy a tartásdíj-fizetésre kötelezett kérelmével kapcsolatos egyéb nyilatkozattétel (pl. tartásdíj csökkentésével, megszüntetésével való egyetértés vagy más egyéb tartalmú nyilatkozat), az azt tartalmazó jegyzőkönyvet a gyámhatóság megküldi a központi hatóságnak, melyről az tájékoztatást ad a külföldi központi hatóságnak és felkéri a (külföldi) kérelmező arra vonatkozó nyilatkozatának beszerzésére. A központi hatóság ezt követően a kérelmező nyilatkozata alapján jár el: azaz, ha a kérelmező elfogadja a tartásdíj önkéntes megfizetésére vonatkozó kötelezettségvállaló nyilatkozatban vagy egyéb tartalmú nyilatkozatban foglaltakat, úgy nem kell feltétlenül bírósági eljárást kezdeményezni, míg ellenkező esetben (vagy a kérelem módosítása esetén arra figyelemmel) intézkedik a tartásdíj iránti kérelem szerinti bírósági eljárás megindítása iránt. A központi hatóságnak a kérelemmel érintett személyt csak arról kell tájékoztatnia, ha nyilatkozatát a (külföldi) kérelmező elfogadta, mivel ellentétes esetben a részére küldött egyéb hivatalos iratból értesül a vele szemben megindított eljárásokról, illetve a gyámhatóság révén arról is, ha a kérelmező válasza alapján újabb nyilatkozattételnek lenne helye (pl. a kérelmező a kötelezettségvállalást akceptálja, de csak valamivel magasabb összegű tartásdíj vállalása esetén hajlandó peren kívül megegyezni).

A 21. §-hoz

A 20. § szerint kell eljárni akkor is, ha a kérelmező a tartási igényre vonatkozó kérelemmel együtt a származás megállapítására vonatkozó határozat hozatalára irányuló kérelmet is előterjeszt; ez esetben a gyámhatóság a kérelemmel érintett személy apai elismerő nyilatkozatának vagy a származás megállapítására irányuló kérelemre vonatkozó egyéb nyilatkozatának beszerzése iránt intézkedik. A kérelemre vonatkozó egyéb nyilatkozat felvételének azért van jelentősége, mert előfordulhat, hogy annak ismeretében a kérelmező nem kíván később pert indítani (pl. a kérelemmel érintett személy nyilatkozatában rámutat arra, hogy a kérdéses időszakban más külföldi államban tartózkodott, így az anyával nem állhatott kapcsolatban). A Korm. Rendeletben foglaltak értelmében a gyámhatóság jogosult eljárni a gyermek családi jogállását érintő ügyekben is, ezért vonja be a gyámhatóságokat a származás megállapítására vonatkozó határozat hozatalára irányuló kérelmek intézésébe is a törvény.

A 22. §-hoz

Amennyiben a gyámhatóságnak a per megelőzését szolgáló eljárása a nem jár sikerrel vagy az eredményes ugyan, de a kérelmező annak ellenére is fenntartja eredeti kérelmét, a központi hatóság intézkedik a szükséges bírósági eljárás megindításának előkészítése iránt. Figyelemmel arra, hogy a Rendelet és a hágai egyezmény is a központi hatóság feladatává teszi, hogy a kérelmezőt a perindításban és a perképviseletben is segítse, ezért a központi hatóság a kérelmező jogi képviseletének biztosítása érdekében értesíti a kérelem előterjesztéséről a perre hatáskörrel rendelkező, illetékes bíróság székhelye szerinti fővárosi, megyei kormányhivatal igazságügyi szolgálatát. Az értesítés nyomán az igazságügyi szolgálat gondoskodik - kirendeléssel - a kérelmező pártfogó ügyvédi képviseletének biztosításáról; a kérelmező részére ily módon kirendelt pártfogó ügyvédnek a központi hatóság megküldi a jogi képviselet ellátásához szükséges iratokat.

Azokban a peres eljárásokban, ahol a külföldi kérelmező jogi képviseletének biztosítása érdekében pártfogó ügyvéd kirendelésére kerül sor a magyar bíróság előtt folyó perrel összefüggésben, a pártfogó ügyvéd bír releváns információkkal, ugyanakkor a külföldi központi hatósággal, illetve közvetve a külföldi kérelmezővel a központi hatóság tartja a kapcsolatot, akikkel szemben tájékoztatási kötelezettsége is fennáll. Erre tekintettel írja elő a törvény a pártfogó ügyvéd rendszeres tájékoztatási kötelezettségét a központi hatóság felé a képviselet ellátásáról, valamint a megtett eljárási cselekményekről, illetve a központi hatóság is kérhet adatokat, információkat az eljárásról. Másik oldalról, ha a képviselet hatékony ellátásához a kérelmezőtől további nyilatkozatok, iratok beszerzése válik szükségessé, úgy erről a központi hatóság a külföldi központi hatóság megkeresésével intézkedik.

A 23. §-hoz

Azokban az ügyekben, amikor a kérelemmel együtt származás megállapítása iránti határozat hozatalára irányuló kérelmet is előterjesztettek és a 21. § szerinti előzetes gyámhatósági közreműködés nem járt sikerrel (nem sikerült a kérelemnek megfelelő, per elkerülésére alkalmas nyilatkozat beszerzése), ha a kérelmező továbbra is fenntartja perindítási szándékát, a központi hatóság az ehhez szükséges előzetes intézkedések megtétele érdekében megkeresi a gyámhatóságot. Ez azért szükséges, mivel a származás megállapítása iránti perek megindításához a hazai jogszabályok értelmében a gyámhatóság hozzájárulását be kell szerezni, egyúttal a gyámhatóság a gyermek részére esetni gondnokot rendel.

A 24-25. §-hoz

A tartásdíj fizetésére kötelező határozat vagy tartásdíj fizetési kötelezettségvállalást tartalmazó közokirat elismerése és végrehajthatóságának megállapítása vagy végrehajtása iránti kérelem (a továbbiakban együtt: tartásdíj végrehajtása iránti kérelem) intézése a tartásdíj iránti kérelmekhez hasonlóan történik azzal a különbséggel, hogy itt az önkéntes teljesítés elősegítésére már nem kerül külön hatóság bevonásra, annak a központi hatóság maga tesz eleget. Ennek legfőbb oka, hogy a végrehajtási szakban a kérelemmel érintett kötelezett már tisztában van a tartásdíj megfizetésére vonatkozó kötelezettségével, annak jogalapjával, összegszerűségével stb., így egy plusz hatósági eljárás beiktatása a kérelem teljesítésének felesleges elhúzódásához és többletköltségek keletkezéséhez vezetne. A törvény ezért rendelkezik úgy, hogy a központi hatóság maga értesíti a kötelezettet a kérelemről, egyúttal tájékoztatja a kérelem alapján teendő intézkedésekről, a tartásdíj végrehajtásával kapcsolatos jogairól és kötelezettségeiről, továbbá arról, hogy lehetősége van a tartásdíj önkéntes megfizetésére vagy halasztás, részletfizetés iránti kérelem előterjesztésére. Egyebekben a központi hatóság eljárása megegyezik a tartásdíj iránti kérelmeknél már részletesen kifejtettekkel.

A 26-27. §-hoz

A külföldi központi hatóság részéről érkező ún. különleges intézkedés megtétele iránti megkeresések a törvény értelmező rendelkezéseinél már részletezettek szerint a kötelezett vagy jogosult tartózkodási helyének megállapítására, a kötelezett jövedelmének, egyéb anyagi körülményeinek feltérképezésére, okiratok, egyéb bizonyítékok beszerzésének elősegítésére, származás megállapításához nyújtott segítségre irányulhatnak. A Rendelet és a hágai egyezmény lehetővé teszi, hogy e központi hatósági feladatokat a központi hatóságok ne közvetlenül lássák el; a feladatok teljesítése végett megkereshetik a belső joguk szerint a feladat teljesítésére hatáskörrel rendelkező hatóságot.

Ha a külföldi megkeresés a kötelezett vagy jogosult tartózkodási helyének meghatározására irányul, a központi hatóság megkeresi a polgárok személyi adatait kezelő szervet a lakóhelyre vagy tartózkodási helyre vonatkozó adat beszerzése érdekében és a beszerzett adatot továbbítja a megkereső állam központi hatóságának. A gyakorlatban ez a Közigazgatási és Elektronikus Közszolgáltatások Központi Hivatalának adatszolgáltatás iránti megkeresését és válaszának továbbítását jelenti.

Mivel az adós jövedelmével, vagyonával kapcsolatos adatgyűjtést a követelés behajtása céljára a hazai jog alapján a bírósági végrehajtói szervezet bírósági végrehajtási eljárás keretében látja el, így ha a külföldi megkeresés a tartásra kötelezett jövedelmére, munkáltatójára, vagyonára vonatkozó adatok beszerzésére irányul, a központi hatóság ennek foganatosítása érdekében az illetékes bírósági végrehajtót keresi meg. A központi hatóság a bírósági végrehajtó által rendelkezésére bocsátott adatok alapján tájékozatja a külföldi központi hatóságot arról, hogy a kötelezett rendelkezik-e jövedelemmel, munkaviszonnyal vagy vagyonnal vagy sem, illetve arról, ha a kérelem teljesítése azért nem járt sikerrel, mert a kérelemben közölt adatok nem elegendőek az érintett nyilvántartásokból való adatszolgáltatáshoz. A végrehajtónak ezt a központi hatóság megkeresésére teljesített speciális eljárását a tartással kapcsolatos ügyekben a joghatóságról, az alkalmazandó jogról, a határozatok elismeréséről és végrehajtásáról, valamint az e területen folytatott együttműködésről szóló 4/2009/EK tanácsi rendelet végrehajtásának biztosítása érdekében szükséges törvénymódosításokról szóló 2010. évi CXXVII. törvény iktatta be a bírósági végrehajtásról szóló 1994. évi LIII. törvénybe (a továbbiakban: Vht.). A Vht. XIV. fejezete szerint a végrehajtó az adós lakóhelyének, tartózkodási helyének és vagyonának felkutatására a Vht. 47. §-ában meghatározott eljárást folytatja le, az eljárás eredményét rögzítő jegyzőkönyvet pedig a központi hatóságnak küldi meg.

A 28. §-hoz

A különleges intézkedés iránti megkeresés - tartalmát tekintve - jelenthet hagyományos jogsegély megkeresést is. Amennyiben a megkereső állammal van érvényben a jogsegély kérelmek teljesítésére vonatkozóan nemzetközi szerződés vagy európai uniós jogi norma rendelkezik a jogsegély teljesítésének kötelezettségéről, úgy eszerint történik a megkeresés teljesítése; ahhoz külön törvényi rendelkezés nem szükséges. Ha az okirat, egyéb bizonyíték beszerzésére vagy irat kézbesítésének elősegítésére irányuló külföldi megkeresés teljesítését nemzetközi szerződés vagy európai uniós jogi norma nem szabályozza, és arra viszonossági nyilatkozat sem vonatkozik, úgy a Közigazgatási és Igazságügyi Minisztérium a nemzetközi magánjogról szóló 1979. évi 13. törvényerejű rendelet (a továbbiakban: Nmtvr.) vonatkozó szabályai szerint jár el.

A 29. §-hoz

A származás megállapításához szükséges segítségnyújtásra vonatkozó külföldi megkeresés teljesítése kapcsán a törvény visszautal a 21. §-ra, azaz a központi hatóság a gyámhatóság közreműködésével a törvény 20. és 21. §-ában foglaltak szerint jár el ezekben az ügyekben.

-----STARTING---POINT---VEGE---

A 30. §-hoz

A törvény általános hatálybalépési időpontja - a törvény más törvények egyes rendelkezéseinek hatálybalépését elhalasztó szabályaira tekintettel - 2011. június 29-e. A törvénynek a központi hatóság eljárásrendjét szabályozó rendelkezései a kihirdetést követő 15. napon lépnek hatályba annak érdekében, hogy az a lehető legközelebbi időpontra essen a Rendelet alkalmazásának megkezdéséhez, 2011. június 18-ához. Emellett néhány eltérő hatálybalépési időpontot is tartalmaz a törvény, így a 27. §-t módosító 39. § 2012. január 1-jén, míg az Nmtvr.-t módosító 40. § 2012. június 21-én lép hatályba. Előbbi az adóskutatásra szolgáló végrehajtható okiratok elektronikus továbbítására szükséges felkészülési idő miatt, míg utóbbi a házasság felbontására és a különválásra alkalmazandó jog területén létrehozandó megerősített együttműködés végrehajtásáról szóló 1259/2010/EU rendelet alkalmazásának időpontjához igazodva került megállapításra.

A 31. §-hoz

A törvény átmeneti szabályai egyrészt rögzítik, hogy a törvény rendelkezéseit a viszonossági nyilatkozat vonatkozásában a már folyamatban lévő ügyekre is alkalmazni kell, másrészt egyértelművé teszik, hogy a Rendelet tekintetében csak a Rendelet alkalmazásának megkezdését követően a központi hatósághoz érkezett kérelmekre kell alkalmazni a törvényi szabályokat, a folyamatban lévő, nemzetközi elemmel bíró tartási ügyekben - a viszonossági nyilatkozat szerinti ügyek kivételével - nem.

A 32. §-hoz

A törvényhez kapcsolódóan az illetékekről szóló 1990. évi XCIII. törvény módosítása részben a kérelem továbbításának előkészítését célzó bírósági eljárás illetékmentességéről rendelkezik, részben pedig az anyakönyvi kivonat illetékmentes kiadásának esetét fogalmazza át a törvényszövegben úgy, hogy az általában véve alkalmazható legyen a külföldre irányuló tartási igények érvényesítésének előkészítése során.

A 33. §-hoz

A jogi segítségnyújtásról szóló 2003. évi LXXX. törvény módosítása azért kerül sor, hogy a pártfogó ügyvédi szolgáltatás nyújtására irányuló eljárási rendbe is beilleszthető legyen a törvény szerinti kérelmek alapján szükségessé váló jogi képviselet biztosítása; az alapvetően - a kérelmező távolléte okán - kirendeléssel történik. A kirendelés érdekében a kérelmet fogadó központi hatóság teszi meg a szükséges lépéseket az illetékes jogi segítségnyújtó szolgálat megkeresésével; ezt iktatja be a törvény a jogi segítségnyújtás biztosítása iránti kérelmek intézésének rendjébe: a központi hatóság ilyen irányú megkeresését úgy kell kezelni, mintha az az ügyfél pártfogó ügyvédi képviselet biztosítása iránti kérelme lenne. A pártfogó ügyvédi képviseletet a jogi segítségnyújtó szolgálat tipikusan úgy biztosítja, hogy lehetőséget ad az ügyfélnek jogi segítő meghatalmazására; kirendelésre csak kivételesen kerül sor: ha az ügy körülményeire tekintettel az valószínűsíthető, hogy a fél képviselete meghatalmazással nem biztosítható. Figyelemmel arra, hogy a külföldi fél tipikusan nem tud intézkedni a jogi segítői névjegyzékből szakember kiválasztása, felkeresése és meghatalmazása iránt, a kirendelés eseteit a törvény kibővíti a külföldi fél részére képviselet biztosítását indítványozó központi hatósági megkereséssel érintett üggyel.

A 34. §-hoz

A külföldön történő igényérvényesítés egyik fontos eleme a megfelelő közokiratok csatolása a külföldi bírósági, hatósági eljárásokhoz; ezek egy része közjegyzői okirat. A közjegyzői iratok kezelésére vonatkozó szabályozást a jogalkotó az elmúlt években úgy alakította át, hogy egyre kevesebb régi irat maradjon a közjegyzői irodákban, ehelyett azok elhelyezése központilag, közjegyzői levéltárban történjen meg. Ennek következtében egyre több irat kerül a közjegyzői levéltárba, ezért egyre több olyan eset adódhat, hogy az ügyfelek a levéltárban elhelyezett iratokról kérnek hiteles másolatot és ezt szeretnék külföldön felhasználni. A külföldön felhasználásra kerülő közokiratok diplomáciai vagy konzuli hitelesítésének (felülhitelesítésének) mellőzéséről Hágában, az 1961. október 5. napján kelt egyezmény kihirdetéséről szóló 1973. évi 11. törvényerejű rendelet (a továbbiakban: Apostille tvr.) 3. § (1) bekezdésének b) pontja azonban eddig a közjegyzői levéltáros által kiállított másolatot nem nevesítette, így a közjegyzői levéltáros által aláírt, és bélyegzőlenyomattal ellátott hiteles másolat tekintetében nem volt kiállítható apostille tanúsítvány, miközben erre egyre nagyobb gyakorlati igény mutatkozik. A közjegyzői levéltáros által készített másolat az eredeti okiratéval azonos joghatással bír, azért az tanúsítvánnyal ellátható. A törvény a másolat apostille tanúsítvánnyal való ellátását teszi lehetővé az Apostille tvr. érintett §-ainak kiegészítésével.

A 35-38. §-hoz

A Pp. keresetváltoztatásra vonatkozó szabályainak az egyes törvényeknek a bíróságok hatékony működését és a bírósági eljárások gyorsítását szolgáló módosításáról szóló 2010. évi CLXXXIII. törvénnyel módosított rendelkezéseire tekintettel szükséges technikai jellegű kiigazítást végzi el a törvény módosító rendelkezése a Pp. XXVI. Fejezetében szabályozott kisértékű perek tekintetében.

Az élet valamennyi területén megfigyelhető az informatikai fejlődés eredményeinek mind szélesebb körű alkalmazása, s szervesen illeszkedik ebbe a folyamatba az igazságszolgáltatás, jogszolgáltatás területén megjelenő elektronizálási törekvés is; példaként említhető e körben a cégeljárás vagy akár a fizetési meghagyásos eljárás elektronikus útra terelése. E folyamat részeként a jogalkotó a bírósági eljárások egyes folyamatainak elektronizálásáról döntött, a törvénnyel érintett jogszabályok elfogadásakor egy várakozást fogalmazott meg, megszabva az informatikai fejlesztések irányát. E jogszabályok ennek megfelelően átszövik a polgári igazságszolgáltatás egészét, különösen fontos tehát, hogy az elektronikus kommunikáció feltételei maradéktalanul adottak legyenek a jogszabályok hatálybalépését megelőzően. A felkészülés nehézségét az okozza, hogy igen összetett, sokszereplős folyamatnak kell összeállnia ahhoz, hogy az elektronikus kommunikáció úgy valósulhasson meg, ahogyan azt az eljárások résztvevői elvárják, s az állapítható meg, hogy ennek feltételei jelenleg csak részben adottak. Annak érdekében, hogy átmeneti zavart se okozhasson az elektronikus kommunikációra való átállás, az említett jogszabályi rendelkezések későbbi hatályba léptetéséről rendelkezik a törvény azzal, hogy párhuzamosan tovább folytatódik az elmúlt időszakban megkezdett munka, s a technikai feltételek megvalósulását követően kerül majd sor az új kommunikációs forma bevezetésére. Erre figyelemmel módosulnak a Pp., a fizetési meghagyásos eljárásról szóló 2009. évi L. törvény, az alapítványok elektronikus nyilvántartásáról, valamint a nyilvántartásból történő adatszolgáltatásról szóló 2010. évi XVI. törvény, a Vht., valamint a csődeljárásról és a felszámolási eljárásról szóló 1991. évi XLIX. törvény megfelelő szakaszai.

A 39. §-hoz

A törvény 2012. január 1-jével módosítja a 27. §-ban foglalt rendelkezést annak érdekében, hogy 2012. január 1-jétől már egy modernebb eljárási rendben történjen meg az adóskutatásra szolgáló központi hatósági végrehajtható okiratok továbbítása a bírósági végrehajtók felé. Ennek alapja a fizetési meghagyások alapján kiállított végrehajtási lapok elektronikus (automatikus) kiosztására szolgáló, a 2009. évi L. törvénnyel létrehozott és 2010. július 1-jétől a Magyar Bírósági Végrehajtói Kamara által működtetett ügyelosztási rendszer; ennek alkalmazását terjeszti ki a módosítás a központi hatósági végrehajtható okiratok továbbítására is. Ez egyszerűvé teszi a központi hatóság munkáját, hiszen nem kell felkutatnia az illetékes bírósági végrehajtót és részére postáznia, ehelyett elég, ha a megkeresést elektronikus formában az ügyelosztási rendszerbe feltölti, s így ettől számítva néhány időpillanat múlva az illetékes végrehajtó már megkezdheti az eljárását.

A 40. §-hoz

Az Nmtvr. módosítását a házasság felbontására és a különválásra alkalmazandó jog területén létrehozandó megerősített együttműködés végrehajtásáról szóló 1259/2010/EU rendelet (az ún. Róma III. rendelet; a továbbiakban: Róma III. rendelet) teszi szükségessé. A Róma III. rendelet egységesen alkalmazandó jogi szabályokat vezet be a házasság felbontására irányuló, határokon átnyúló eljárásokra. Ezen rendelkezések a 4. cikk értelmében univerzális hatályúak, vagyis azokat minden határokon átnyúló bontóperben alkalmazni kell, akkor is, ha az eljárás nem másik EU-tagállamot érint; ezért az egységes uniós kollíziós jogi rendelkezések tulajdonképpen „kiszorítják” a megerősített együttműködésben résztvevő tagállamok belső jogából az e jogterületre vonatkozó nemzeti kollíziós jogi szabályokat. Ebből következően az Nmtvr.-ből is szükséges a házasság felbontására alkalmazandó jogról szóló rendelkezések hatályon kívül helyezése; melyet a törvény elvégez. A Róma III. rendelet a hatályos Nmtvr. 40-41. §-ához képest jelentős változást vezet be a házasság felbontására alkalmazandó jog terén; így például bevezeti a házasság felbontására a felek általi jogválasztás lehetőségét, amely az Nmtvr.-ben jelenleg nem biztosított. (A felek jogválasztásról szóló megállapodást legkésőbb a bírósághoz fordulás időpontjában köthetnek, kivéve, ha az eljáró bíróság államának belső joga értelmében a felek későbbi időpontban, a bíróság előtt, az eljárás során is megállapodhatnak a házasság felbontására alkalmazandó jogban.) Amennyiben a felek nem éltek a jogválasztás lehetőségével, a Róma III. rendelet szerint mindenekelőtt a felek közös, illetve utolsó közös szokásos tartózkodási helye szerinti állam jogát kell alkalmazni. Ennek hiányában kapcsolóelv a felek közös állampolgársága, amennyiben pedig a feleknek nincs közös állampolgársága, az eljáró bíróság saját jogát alkalmazza. Az Nmtvr. hatályos szabályozása szerint a bontóperekben elsősorban a felek közös állampolgársága (közös személyes joga) szerinti jogot kell alkalmazni; közös állampolgárság hiányában a magyar jogot kell alkalmazni minden olyan esetben, ahol az egyik fél magyar állampolgár. Ez a szabályozás sok olyan esetben is a magyar jog alkalmazását írja elő, amikor az ügynek nem a magyar joggal van a legszorosabb kapcsolata (pl. csak a felek egyike magyar állampolgár és a házasfeleknek külföldön volt a közös szokásos tartózkodási helyük).

A Róma III. rendelet komoly változást hoz a hatályos szabályozáshoz képest (jogválasztás lehetősége, illetve jogválasztás hiányában külföldi jog alkalmazásának gyakoribbá válása), ami azzal a következménnyel járhat - főleg a Róma III. rendelet hatálybalépését követő kezdeti időszakban -, hogy a felek a magyar jog alkalmazására számítanak, erről közöttük egyetértés van, és csak az eljárás során, az első tárgyaláson szereznek tudomást arról, hogy házasságuk felbontására külföldi jog alapján kerülhet sor. Miután a Róma III. rendelet ebben az időpontban már csak akkor teszi lehetővé a jogválasztást, ha az eljáró bíróság belső joga a jogválasztást ebben az időpontban még lehetővé teszi, indokolt az Nmtvr.-be egy ilyen jellegű rendelkezés beiktatása. E célt szolgálja az Nmtvr. 40. §-ának módosítása, amely lehetővé teszi, hogy a felek jogválasztással legkésőbb a bíróság által az első tárgyaláson tűzött határidő elteltéig élhessenek. Az Nmtvr. módosítása egyúttal azt is világossá teszi, hogy a magyar jog szerint a jogválasztási megállapodás alaki érvényességéhez elegendő a megállapodás írásba foglalása, keltezéssel ellátása és a felek általi aláírása; a magyar jog további kiegészítő alaki szabályt a megállapodás érvényességéhez nem ír elő. A Róma III. rendelet 17. cikke értelmében a magyar belső jog fenti rendelkezéseiről az Európai Bizottságot 2011. szeptember 21-ig tájékoztatni kell.

A törvény tartalmazza továbbá az Nmtvr. technikai jellegű módosítását a bejegyzett élettársi kapcsolatra alkalmazandó jog vonatkozásában. Ez azért vált szükségessé, mert az Nmtvr. 41/A. §-a a bejegyzett élettársi kapcsolat megszűnésére alkalmazandó jog vonatkozásában az Nmtvr. 40. §-ára, a házasság felbontására alkalmazandó jogra utal, amely rendelkezés ugyanakkor a Róma III. rendeletre tekintettel törlésre kerül. Ezért a törvény módosítja az Nmtvr. 41/A. §-át és egy új 41/B. §-t is beiktat. Ez utóbbi önálló kollíziós jogi rendelkezés a bejegyzett élettársi kapcsolatok megszűnése vonatkozásában. A kapcsolóelvek tekintetében az új szabályozás lényegében megegyezik a házasság felbontására a Róma III. rendelet szerinti kollíziós jogi kapcsolóelvekkel (közös, illetve utolsó közös szokásos tartózkodási hely, ennek hiányában közös állampolgárság). Amennyiben ilyen módon nem állapítható meg az alkalmazandó jog, illetve a 41/A. § (2) bekezdése szerinti speciális esetben az eljáró bíróság saját államának jogát alkalmazza.

A 41. §-hoz

A kettős adóztatás elkerüléséről szóló egyezményeknek szükségszerűen rendelkezniük kell a szerződő felek közötti információcseréről, amely információcsere kiterjed a szerződő felek joghatósága alatt álló jogalanyok személyes adatainak továbbítására is. Tekintettel arra, hogy a kettős adóztatás tárgyában született egyezmények információcserére vonatkozó rendelkezései nem az adatalany hozzájárulásán alapuló, hanem kötelező adatkezelést írnak elő, e körben személyes adatok továbbítására az Európai Unió tagállamain, valamint az Európai Gazdasági Térségről szóló megállapodásban vagy ezzel azonos jogállást biztosító nemzetközi szerződésben részes államokon kívüli államba (a továbbiakban: harmadik ország) kizárólag a személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: Avtv.) 9. § (1) bekezdés b) pontjában foglalt - és a megfelelő szintű vedelem tekintetében a 9. § (2) bekezdésben részletezett - kettős feltétel teljesülése esetén kerülhet sor. Ennek alapján egyrészt törvényi szinten kell kihirdetni a kettős adóztatás elkerüléséről szóló nemzetközi szerződéseket, másrészt adattovábbításra csak akkor kerülhet sor, ha az adatfogadó adatkezelő államában a személyes adatok megfelelő szintű védelme biztosított.

Mindazon, a személyes adatok kezelését szabályozó nemzetközi szerződések, amelyeknek a Magyar Köztársaság részese, mind az alkalmazandó európai uniós jogi aktusok lehetővé teszik azonban - kivételes esetekben - a részes felek, illetve a tagállamok eltérését az előzőekben kifejtett, főszabályként alkalmazandó előírások alól. A hatályos Avtv. 9. § (3) bekezdése - a nemzetközi jogi és európai uniós jogi normákkal összhangban - már jelenleg is tartalmaz egyedi kivételt a személyes adatok védelme megfelelő szintjét nem biztosító harmadik országokba történő adattovábbítási tilalom, mint főszabály alól. Ezen egyedi kivétel bővítése - így az Avtv. megfelelő módosítása - indokolt a kettős adóztatás elkerüléséről szóló egyezmények tekintetében is az egyezményekben foglalt célkitűzések megvalósítása érdekében.