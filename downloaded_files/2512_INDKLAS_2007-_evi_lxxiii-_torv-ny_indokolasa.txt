2007. évi LXXIII. törvény indokolása

egyes foglalkoztatási jogviszonyokat szabályozó törvények munka- és pihenőidőre vonatkozó rendelkezéseinek módosításáról

-----STARTING---POINT---ALTALANOS--- 

A törvény az Európai Parlament és a Tanács 2003. november 4-i, a munkaidő-szervezés egyes szempontjairól szóló 2003/88/EK irányelvére (a továbbiakban: irányelv), valamint ehhez kapcsolódóan az Európai Bíróság ítéleteire, és az Európai Bizottság állásfoglalására tekintettel módosítja az Munka Törvénykönyvéről szóló 1992. évi XXII. törvényt (a továbbiakban: Mt.), valamint a munkaidő irányelvet átültető egyéb törvényeket. Így a törvény módosítja a közalkalmazottak jogállásáról szóló 1992. évi XXXIII. törvény (a továbbiakban: Kjt.), a köztisztviselők jogállásáról szóló 1992. évi XXIII. törvény (a továbbiakban: Ktv.), a bírák jogállásáról és javadalmazásáról szóló 1997. évi LXVII. törvény (a továbbiakban: Bjt.), valamint az igazságügyi alkalmazottak szolgálati jogviszonyáról szóló 1997. évi LXVIII. törvény (a továbbiakban: Iasz.) munka- és pihenőidő szabályait, különös tekintettel az ügyeletre vonatkozó szabályokra.

Az ügyeletre vonatkozó szabályozás felülvizsgálata azért is különösen sürgető, mert az Alkotmánybíróság a 72/2006. (XII. 15.) AB határozatával alkotmányellenesnek ítélte az egészségügyi ügyelettel összefüggő szabályozás módját, és ezért a Kjt. egészségügyi ágazatban való végrehajtásáról szóló 233/2000. (XII. 23.) Korm. rendelet vonatkozó rendelkezéseit 2007. június 30. napjával megsemmisítette.

Az irányelv nem definiálja az ügyeleti idő fogalmát. A fogalmat az Európai Bíróság a SIMAP (C-303/98), Jaeger (C-151/02), Dellas (C-14/04) és Vorel (C-437/05) ügyekben hozott döntéseiben értelmezte. A bírósági ítéletek lényege, hogy a munkáltató által meghatározott helyen munkavégzésre képes állapotban történő rendelkezésre állás (ügyelet) teljes egészében munkaidőnek minősül. A magyar munkaidős szabályok egy része ütközik az Európai Bíróság jogértelmezésével, illetve döntéseivel, mert megengedik, hogy az ügyelet általában ne, vagy csak meghatározott részében (a ténylegesen teljesített munka, vagy a szektor specifikus szabályok által meghatározott mértékben) minősüljön a munkaidő korlát szempontjából figyelembe veendő munkaidőnek, illetve rendkívüli munkavégzésnek.

A törvény célja az uniós joganyaggal harmonizáló, egyszerre jogszerű és rugalmas szabályozás megalkotása.

-----STARTING---POINT---RESZLETES---

Az 1. §-hoz

Az Mt. hatályos szabályai nem definiálják a készenléti jellegű munkakör fogalmát. A törvény a jogalkalmazás elősegítése érdekében a készenléti jellegű munkakörnek a jogelméletben, valamint a bírói gyakorlatban kialakult fogalmát építi be az Mt. munkaidőre vonatkozó értelmező rendelkezései közé.

Azon munkakörök minősülnek készenléti jellegűnek, amelyekben (i) a munkakörbe tartozó feladatok jellegéből adódóan hosszabb időszak alapulvételével a rendes munkaidő; legalább egyharmadában nincs munkavégzés, (ii) a munkával nem töltött időt a munkavállaló pihenéssel töltheti, vagy (iii) a munkavégzés a munkavállaló számára az általánoshoz képest lényegesen alacsonyabb igénybevétellel jár. Az első két feltétel konjunktív, tehát együttes feltételek, mindegyiknek teljesülnie kell ahhoz, hogy egy munkakör készenléti jellegűnek minősülhessen. Ebből következően, a konkrét munkaköri feladatok, a munkavégzésre vonatkozó előírások vizsgálata alapján ítélhető meg, hogy az adott munkakör készenléti jellegűnek minősülhet-e vagy sem.

A törvény az Európai Bíróság ítéleteivel való összhang megteremtése érdekében egyértelműen kimondja, hogy az ügyelet a heti mérték tekintetében munkaidőnek tekintendő. Minden más szempontból azonban a jelenleg is hatályos szabályok vonatkoznak az ügyeletre, így az ügyelet díjazását továbbra is az Mt. 148. §-ának változatlan szabályai határozzák meg: tekintettel arra, hogy az ügyelet alatt munkavégzés nem történik, a munkavállalót csak rendelkezésre állási kötelezettség terheli, ezért az ügyelet időtartamára járó díjazás is ezzel arányosan alacsonyabb, mint egyébként: ügyelet esetén a munkavállalót személyi alapbére 40%-a illeti meg. Ha a munkavállalónak az ügyelet alatt munkát kell végeznie, ez továbbra is az Mt. 126. § (1) bekezdésének c) pontja szerint rendkívüli munkavégzésnek fog minősülni és a munkavégzés időtartamára a rendkívüli munkavégzésre vonatkozó szabályok szerinti díjazás jár.

A 2. §-hoz

Mt. 117/A. § (1) bekezdéséhez:

A módosítás szándéka az, hogy a városi tömegközlekedést ne csupán a közigazgatási határig, hanem az agglomerációs körzetre is értelmezze, valamint kiterjessze az ötven kilométeren belüli helyközi menetrendszerű személyszállításra.

Mt. 117/A. § (2) bekezdéséhez:

A törvény egybe építi a Kjt.-ben és az Mt.-ben meghatározott, az egészségügyi ágazat számára az Mt.-től eltérést engedő felhatalmazásokat. Ezáltal a Kjt.-beli felhatalmazások a hatályukat vesztik. Ez egy technikai jellegű módosítás, amelynek nincs EU-s vonatkozása, csupán az egyértelműséget és a könnyebb jogalkalmazást szolgálja.

Az irányelv főszabálya alapján nemzeti jogszabály maximum négy hónapos munkaidőkeretet állapíthat meg. Az irányelv azonban lehetőséget ad arra, hogy kollektív szerződés hathónapos munkaidőkeretet állapíthasson meg. Az irányelv továbbá lehetőséget ad arra is, hogy jogszabály, olyan tevékenységek esetében, ahol folyamatos szolgálatra vagy termelésre van szükség (pl. kórházak) hathónapos munkaidőkeretet állapíthasson meg.

Az irányelv előírja, hogy a rendelkezéseitől való eltérés esetén - és ez minden további, a következőkben ismertetett eltérésekre irányadó - a munkavállalók számára egyenértékű kompenzáló pihenőidőt kell biztosítani a munkavállalók számára. Az Mt. ennek megfelel, mert összességében a munkaidőkeret alkalmazása nem csökkentheti a pihenőidő mértékét, hiszen - a keret értelmét adó egyenlőtlen munkaidő-beosztás alkalmazásával - a keret átlagában legalább olyan tartamú pihenőidőt kell biztosítani a kereten belül, mintha az általános szabályok szerint - munkaidőkeret nélkül - egyenlő munkaidő-beosztást alkalmaznának.

A törvény alapján az egészségügyi dolgozók maximális heti munkaideje a következőképpen alakul: a nem készenléti jellegű munkakörben foglalkoztatott munkavállaló munkaideje nem haladhatja meg a munkaidőkeret átlagában a heti 60 órát, egészségügyi ügyelet esetén a heti 72 órát.

Az irányelv főszabálya, hogy a munkavállalók napi pihenőidejének minimum 11 órának kell lennie. Az irányelv azonban lehetőséget ad arra, hogy kollektív szerződés a napi pihenőidő szabályaitól eltérjen. Az irányelv továbbá lehetőséget ad arra is, hogy jogszabály, olyan tevékenységek esetében, ahol folyamatos szolgálatra vagy termelésre van szükség (pl. kórházak) szintén eltérjen a napi pihenőidő szabályaitól. A törvény tehát összhangban van az irányelvvel.

A készenlét - amikor a munkavállaló a maga által meghatározott helyen tartózkodva áll rendelkezésre - kívül esik az irányelv hatályán, amint azt a SIMAP ügyben az Európai Bíróság is megállapította. Ezen túl, az átalányszámítás szabályai kizárólag akkor megfelelőek, ha olyan statisztikákon alapulnak, amelyekből pontosan ki lehet következtetni a készenlét alatt végzett munka mértékét. Ilyen gyakorlat érvényesül egyébként a rendkívüli munka díjazásakor is, tételes elszámolás helyett alkalmazhatnak átalányfizetést is. Ha mindezek ellenére a munkavállaló hátrányára állapítja meg a munkáltató a készenlét alatt végzett munka-átalányt, és a munkavállaló emiatt pert indít, a bíróság helyt fog adni a munkavállaló keresetének. A törvény tehát összhangban áll az irányelv rendelkezéseivel.

A törvény továbbra is lehetőséget ad az egészségügyi ágazat számára, hogy az ügyeletre vonatkozó - az Mt.-ben nem rendezett - szabályokat maga alkossa meg.

Mt. 117/A. § (3) bekezdéséhez:

A 150/1992. (XI. 20.) Korm. rendelet - amely a Kjt. végrehajtásáról szól a művészeti, a közművelődési és a közgyűjteményi területen foglalkoztatott közalkalmazottak jogviszonyával összefüggő egyes kérdések rendezésével kapcsolatban - határozza meg az előadóművészeti és az alkotóművészeti intézmények fogalmát:

Előadóművészeti intézmény: a Magyar Állami Operaház, a Nemzeti Filharmónia, a színház, a hivatásos szimfonikus zenekar, a hivatásos énekkar, a hivatásos művészeti együttes és az Interart Fesztiváliroda;

Alkotóművészeti intézmény: a képző-, ipar- és fotóművészeti galéria, a kiállító intézmény, az alkotótelep, illetve az alkotóház, a Képző- és Iparművészeti Lektorátus.

A hatályos szabályok alapján lehetőség van arra, hogy kollektív szerződés mellett akár jogszabály is hat havi munkaidőkeretet állapíthasson meg előadóművészeti és alkotóművészeti intézmények esetében. Ez azonban ellentétes az irányelvvel. Ahogy fentebb is bemutattuk, az irányelv főszabálya, hogy jogszabály maximum négy hónapos munkaidőkeretet állapíthat meg. Az irányelv azonban lehetőséget ad arra, hogy kollektív szerződés hathónapos munkaidőkeretet állapíthasson meg. Ettől hosszabb munkaidőkeret megállapítására jogszabállyal azonban csak az irányelvben meghatározott konkrét esetekben van lehetőség (ezek között azonban nem szerepel olyan eset, amelybe az előadóművészeti és alkotóművészeti intézmények beletartoznának). A módosítás a referencia időszak tekintetében megteremti az összhangot az irányelv rendelkezéseivel.

Mt. 117/A. § (4) bekezdéséhez:

Komoly problémákat okoz a tartós külszolgálatban dolgozók ügyeleti idejének a munkaidőbe való beszámítása, ezért az Mt.-től eltérő, speciális szabályok megalkotása szükséges a tartós külszolgálat területén. Ennek megfelelően az Mt. lehetőséget biztosít arra, hogy tartós külszolgálat esetén is eltérhessen törvény az Mt. szabályaitól.

Mt. 117/A. § (5) bekezdéséhez:

Az egészségügyi ágazat, valamint a közoktatási ágazat számára azért indokolt eltérést engedni az ügyelet Mt.-ben meghatározott fogalmától valamint díjazásától, mert - míg az Mt. hatálya alá tartozó munkaviszonyoknál eshetőleges, hogy felmerül-e egyáltalán munkavégzési kötelezettség az ügyelet időtartama alatt - e két ágazatnak a törvényben meghatározott eseteiben a munkavégzési kötelezettség felmerülése szükségszerű (pl. egy orvos az ügyelete alatt biztos, hogy fog munkát végezni, éppúgy, mint egy tanár az iskolai kirándulásokon).

Az Mt. hatálya alá tartozó munkáltatóknál ügyelet elrendelésére a törvényi feltételek alapján leginkább olyan munkakörökben kerülhet sor, ahol a munkáltatók megszakítás nélküli munkarendben üzemelnek. Az Mt. 118. §-ának (2) bekezdése alapján megszakítás nélküli munkarend állapítható meg többek közt, ha a munkáltató működése naptári naponként hat órát meg nem haladó időtartamban, illetve naptári évenként kizárólag a technológiai előírásban meghatározott okból és az ott előírt időszakban szünetel és

- a munkáltató társadalmi közszükségletet kielégítő alapvető szolgáltatást biztosít folyamatosan (pl. gáz-, telefon-, áramszolgáltatás), vagy

- a gazdaságos, illetve rendeltetésszerű működés - a termelési technológiából fakadó objektív körülmények miatt - más munkarend alkalmazásával nem biztosítható (pl. atomerőmű).

Ebből következően - szemben az egészségügyi, valamint a közoktatási ügyelettel - az ügyeletek túlnyomó többségében az alkalmazott technológia biztonságos üzemeltetése, valamint az esetleges balesetek elhárítása érdekében kell a munkavállalóknak ügyeletet teljesíteniük. Az ügyeletek alatt így általában nem történik tényleges munkavégzés, a munkavállalók az ügyelet alatt jellemzően többnyire rendelkezésre állnak az esetleges zavarok elhárítása érdekében, tényleges - rendkívülinek minősülő - munkavégzésre csak különös esetben kerül sor.

A 3. §-hoz

Az európai uniós szabályozás általában megengedi a négyhavi munkaidőkeret alkalmazását. Az uniós szabályozás adta kereteken belül a rugalmas foglalkoztatás biztosítása érdekében a törvény lehetővé teszi egyrészt a munkáltató egyoldalú döntése alapján a háromhavi, illetve tizenkét heti munkaidőkeret alkalmazását, másrészt kollektív szerződés rendelkezése alapján a legfeljebb hat havi, illetve legfeljebb huszonhat heti munkaidőkeret alkalmazását.

Az Mt. hatályos szabályai alapján lehetőség van kollektív szerződés által készenléti jellegű munkakörben foglalkoztatott munkavállalók számára egyéves munkaidőkeret megállapítására. Mivel ez nincs összhangban az irányelv rendelkezéseivel, az irányelvvel való összhang megteremtése érdekében a törvény megszünteti ezt a lehetőséget. Ezáltal a készenléti jellegű munkakörben foglalkoztatottak számára is hat havi munkaidőkeret lesz megállapítható kollektív szerződéssel.

A 4. §-hoz

A törvény értelmében az ügyelet teljes időtartama (tehát az alatta teljesített rendkívüli munkavégzés mellett magának az ügyeletnek, azaz a rendelkezésre állásnak az időtartama is) munkaidőnek minősül. Többek közt ez teremti meg az összhangot a magyar jog és az európai bírósági ítéletek között.

Az Mt.-ben az ügyelet maga, azaz a munkáltató által meghatározott helyen és ideig történő rendelkezésre állás [Mt. 129. § (1) bekezdés] a heti munkaidő-elszámolás tekintetében minősül munkaidőnek, vagyis maga az ügyelet, azaz a rendelkezésre állás - mivel ez alatt a munkavállaló nem végez ténylegesen munkát - nem minősül rendkívüli munkavégzésnek. A lényeges változást a szabályozásban tehát az jelenti, hogy az Mt. 129. § (3) bekezdése alapján elrendelhető évi 200, kollektív szerződéssel pedig évi 300 óra ügyelet munkaidőnek fog minősülni a munkaidő heti felső korlátja tekintetében. Az ügyelet alatt végzett munka ugyanakkor - a hatályos szabályokkal megegyező módon - továbbra is rendkívüli munkavégzésnek fog minősülni. Ez azt jelenti, hogy ha a munkavállalónak az ügyelet alatt munkát kell végeznie, ez a munka a rendkívüli munkavégzés éves keretébe, azaz az évi 200, illetve kollektív szerződés rendelkezése alapján évi 300 óra rendkívüli munkavégzésbe beleszámít [Mt. 127. § (4) bekezdés]. Az ügyelet Mt.-beli fogalmától ugyanakkor az egészségügyi és az oktatási ágazatban el lehet térni [lásd a törvény szerinti Mt. 117/A. § (5) bekezdését, valamint a hozzá tartozó indokolást].

A törvény értelmében a nem készenléti jellegű munkakörben foglalkoztatott munkavállalók napi munkaideje - a munkavállaló által teljesített ügyelet, vagyis rendelkezésre állás időtartamának kivételével - továbbra sem haladhatja meg a napi tizenkét órát. Ebből következően a tényleges napi munkavégzésük, vagyis a rendes munkaidő és a rendkívüli munkavégzés együttesen továbbra is csak tizenkét óra lehet. Napi munkaidejük akkor haladhatja meg a tizenkét órát és lehet legfeljebb huszonnégy óra, ha a huszonnégy óra alatt legalább tizenkét órában kizárólag ügyelnek, azaz a munkavégzésre rendelkezésre állnak, nem végeznek tényleges munkát.

A napi huszonnégy órás munkaidő fogalma eddig sem volt ismeretlen a magyar munkajogban. Az Mt. hatályos szabályai is ezzel a terminológiával fejezik ki, hogy a készenléti jellegű munkakörben dolgozó munkavállalók a munkaidő-beosztásuk szerint maximum huszonnégy órát dolgozhatnak egyhuzamban, azaz ennyi lehet a napi munkaidejük.

Az Mt. 117. § (1) bekezdés b) pontja határozza meg a napi munkaidő fogalmát, amely szerint a napi munkaidő egyrészt az egy naptári napra eső munkaidő, másrészt egy huszonnégy órás megszakítás nélküli időszakba tartozó munkaidő. A huszonnégy órás megszakítás nélküli időszakba tartozó munkaidő főszabály szerint tizenkét óra lehet. Ettől eltérően, készenléti jellegű munkakörben dolgozó munkavállalónál, illetve ügyeletet teljesítő munkavállalónál a munkaidő hosszabb is lehet, de a huszonnégy órát nem haladhatja meg.

Például, ha a munkavállaló dolgozik rendes munkaidőben napi 8 órát, majd ezt követően ügyel 16 órát, akkor - mivel a tényleges munkavégzés továbbra is csak napi 12 óra lehet - az ügyelet alatt maximum 4 óra munkát végezhet. Ebben az esetben továbbá a munkavállaló 200 (300) órás ügyeleti kerete 16 órával, a rendkívüli munka 200 (300) órás éves kerete pedig 4 órával csökken. Tehát - egyezően a hatályos szabállyal - ha rendkívüli munkavégzésre kerül sor az ügyelet alatt, akkor mind az ügyelet éves kerete, mind pedig a rendkívüli munkavégzés éves kerete csökken.

A példa ábrával szemléltetve:

 24 óra

 8 óra

 az ügyelet teljes időtartama 16 óra

 rendes munkaidő

 4 óra rendkívüli munkavégzés

 12 óra ügyelet (rendelkezésre állás)

 12 óra munkavégzés

 12 óra rendelkezésre állás, munkavégzés nélkül

A 12 óra rendelkezésre állás a hatályos szabályok módosításával minősül a heti korlát tekintetében munkaidőnek, a jelenlegi szabályok e vonatkozásban sem tekintik munkaidőnek az ügyeletet.

A) Ügyelet elrendelése, ha a munkáltató legfeljebb évi 200 óra rendkívüli munkavégzést, illetve 200 óra ügyeletet rendelhet el a munkavállalóknak

Az Mt. 127. §-ának (4) bekezdése, valamint az Mt. 129. § (3) bekezdése alapján a munkáltató egyoldalúan maximum évi 200 óra rendkívüli munkavégzést, illetve 200 óra ügyeletet rendelhet el a munkavállalóknak. Ügyelet elrendelésére ebben az esetben a munkáltatónak alapvetően munkaidőkeret alkalmazása esetében van lehetősége. Egy ügyelet időtartama ugyanis általában 16 óra (8 óra rendes munkaidő + 16 óra ügyelet = 24 óra), vagy 24 óra. Ennek elrendelésére egy normál munkarendben nincs lehetőség, hiszen ha a munkavállaló ügyeletet teljesít, akkor nagyon megugrik az egy hétre eső munkaidő (plussz 16, vagy plussz 24 órával), amit később lehet (és kell) kiegyenlíteni heti 48 órára a munkaidőkeret átlagában.

Az irányelv alapján - a munkaidőkeret átlagában heti 48 órával számolva (amiből 40 óra a rendes munkaidő) - a rendes munkaidőn túl maximum évi 416 óra (52 x 8 óra = 416) ügyeletet, illetve rendkívüli munkavégzést rendelhet el a munkáltató a munkavállalók számára. Ha éves munkaidőkeret van a munkáltatónál - amely jellemző a kollektív szerződéssel rendelkező megszakítás nélküli munkarendet alkalmazó munkáltatóknál -, akkor a munkáltató - figyelemmel az ügyelet, valamint a rendkívüli munkavégzés éves keretére is - szabadon gazdálkodhat akár a 416 órával is az ügyeletek, illetve a rendkívüli munkavégzések elrendelése tekintetében.

Például, ha a munkáltató az Mt. alapján 200 óra ügyeletet rendelhet el, és el is rendel évi 200 óra ügyeletet, amiből az ügyelet alatt például 120 óra a rendkívüli munkavégzés, akkor is elrendelhet még mellette a munkáltató 80 óra rendkívüli munkavégzést. A kettő összesen a heti munkaidő korlát tekintetében 200 óra + 80 óra = 280 óra a rendes munkaidején túl és ezzel kimerítette mind a két keretet.

Ha pedig a munkáltató elrendel évi 200 óra ügyeletet és ebből 100 óra a rendkívüli munkavégzés, akkor is marad még 100 óra rendkívüli munkavégzés, amit elrendelhet a munkáltató a rendkívüli munkavégzés más jogcímén a munkavállaló számára. A kettő összesen 200 + 100 óra = 300 óra a rendes munkaidején túl és ezzel kimerítette a két keretet.

Az összesen 400 óra ügyelet és rendkívüli munkavégzés tehát - az Mt.-ben meghatározott munkaidőkeretek alkalmazásával - felhasználható a heti 48 órás korlát betartása mellett.

Fontos felhívni azonban a figyelmet arra, hogy ha a munkavállaló kimerítette a számára elrendelhető éves rendkívüli munka keretét (vagyis 200, illetve kollektív szerződés rendelkezése alapján 300 órát), akkor számára abban az évben nem rendelhető el több ügyelet sem, figyelemmel arra, hogy az ügyelet alatt ebben az esetben nem lenne lehetősége munkavégzésre.

B) Ügyelet elrendelése, ha a munkáltató több mint 200 óra rendkívüli munkavégzést, illetve több mint 200 óra ügyeletet rendelhet el a munkavállalóknak

Az Mt. 127. §-ának (4) bekezdése, valamint az Mt. 129. § (3) bekezdése alapján kollektív szerződés alapján a munkáltató maximum évi 300 óra rendkívüli munkavégzést, illetve maximum 300 óra ügyeletet rendelhet el a munkavállalóknak. Mivel az ügyelet egésze munkaidőnek minősül, ahhoz, hogy el lehessen rendelni évi 300 óra ügyeletet és 300 óra rendkívüli munkavégzést, előfordulhat, hogy a munkavállaló munkaideje meghaladja heti 48 órát a munkaidőkeret átlagában - még éves munkaidőkeret esetén is.

Például ha a munkáltató elrendel egy évben 300 óra ügyeletet és ebből 50 óra rendkívüli munkavégzés, akkor, ha a munkáltató a megmaradó 250 óra rendkívüli munkavégzést is elrendeli ez a két időtartam együtt 550 óra (300 óra ügyelet, amiből 50 óra a rendkívüli munkavégzés + 250 óra rendkívüli munkavégzés), de a legszélsőségesebb esetben a két keret együttesen akár a 600 órát is elérheti. Ez az irányelv alapján a rendes munkaidőn felül - a heti 48 órás korlát figyelembevételével - elrendelhető 416 órát jóval meghaladja.

Abban az esetben is problémát okozhat továbbá a 48 órás felső határ betartása, ha csak az egyik keretet (a rendkívüli munkavégzés éves keretét vagy pedig az ügyelet éves keretét) emelik fel 200 óráról kollektív szerződéssel 300 órára. Ez a két keret is elérheti ugyanis együtt akár az 500 órát is.

Az 5-6. §-hoz

Az irányelv a pihenőidőket (munkaközi szünet, napi, heti pihenőidő) egybefüggően rendeli kiadni. Ugyan az Mt. hatályos szabályainak értelmezéséből is következik a pihenőidők egybefüggő biztosításának kötelezettsége, az egyértelműség és az irányelvnek való teljes megfelelés érdekében az Mt. pontosítja a vonatkozó jogszabályhelyeket.

A 7. §-hoz

Miután a törvény módosítja a munkaidőkeret megállapítására vonatkozó szabályokat, indokolt a Mt.-n belüli szabályozás összhangjának megteremtése érdekében a pihenőidőre vonatkozó szabályozást is koherens módon megalkotni.

A 8. §-hoz

A gyakorlatban egyre gyakrabban jelentkező probléma, hogy a munkáltatóknak olyan szakemberigénye merül fel, amely nem pótolható megfelelő időn belül a munkaerőpiacról: az olyan munkavállaló, aki magas szintű vagy kivételes ismereteket igénylő munkára vagy szakmára rendelkezik képesítéssel, vagy egyébként olyan kivételes tudással rendelkezik, amely a munkáltató működéséhez szükséges, nagyon nehezen pótolható a munkaerőpiacról, illetve található a munkaerőpiacon.

Erre az esetre kínál rugalmas megoldást a törvény 8. §-a, amely lehetővé teszi, hogy a munkáltató és a munkavállaló legfeljebb egy éves határozott időre írásban megállapodjon - az Mt. alapján kollektív szerződés nélkül elrendelhető kétszáz óra rendkívüli munkavégzés helyett - legfeljebb háromszáz óra időtartamú elrendelhető rendkívüli munkavégzés lehetőségéről. Ebben az esetben tehát kollektív szerződés nélkül is lehetővé válna a rendkívüli munkavégzés éves keretének háromszáz órára való felemelése.

A megállapodás megkötésének feltétele, hogy a munkáltató bejelentse munkaerő-igényét az állami foglalkoztatási szervnél, de az állásközvetítés legalább harminc napig ne járjon eredménnyel. A megállapodás továbbá csak olyan munkavállalóval köthető meg, akinek munkakörével azonos munkakörben kért a munkáltató állásközvetítést. A megállapodás megkötésének további feltételeit és megszűnésének eseteit is meghatározza a törvény.

A 9. §-hoz

A törvény megteremti az összhangot az Mt. módosítása és a Ktv. között. Így a Ktv. esetében is kimondja a törvény, hogy az ügyelet teljes időtartama mellett az ügyeleten kívül elrendelt rendkívüli munkavégzés időtartamát is bele kell számítani a munkaidő mértékébe. A Ktv. szabályai alapján a köztisztviselőt a napi munkaidőn túl teljesített ügyeletért legfeljebb annak időtartamával megegyező mértékű szabadidő illeti meg [Ktv. 40. § (4) bekezdés].

A Ktv. 39. §-ának (3) bekezdése (mely hat havi munkaidőkeret alkalmazását teszi lehetővé a munkáltatók számára) nincs összhangban az irányelvvel. Az irányelv ugyanis főszabályként jogszabállyal csak négyhavi munkaidőkeret alkalmazását engedi meg. Ettől hosszabb munkaidőkeret megállapítására jogszabállyal csak az irányelvben meghatározott konkrét esetekben van lehetőség. A módosítás a referencia időszak tekintetében megteremti az összhangot az irányelv rendelkezéseivel.

A 10. §-hoz

A Bjt.-nek az ügyeletre vonatkozó rendelkezése szerint az ügyeleti idő egésze nem, csak az ügyelet alatt végzett munka időtartama tekintendő munkaidőnek. Az ügyelet tekintetében az OIT 2/1999. (III. 1.) OIT ajánlása tartalmaz további információt. E szerint ügyeletnek az minősül, amikor a bíró vagy az igazságügyi alkalmazott a rendes munkaidőn túl, az intézkedésre jogosult bírósági vezető által kijelölt más helyen a beosztásnak megfelelő munkát végez.

Az OIT-tól kapott tájékoztatás szerint ugyanakkor a gyakorlatban ügyelet elrendelésére csak ténylegesen felmerülő ügyek határidőn belüli elbírálása érdekében kerül sor. Másképpen fogalmazva, az ügyelet elrendelésére csak akkor és csak olyan időtartamban kerül sor, amikor a bíró és (az ügyelet alatt őt segítő) igazságügyi alkalmazott ténylegesen munkát is végez: azaz az ügyelet alatti munkavégzés időtartama esetükben, a gyakorlatban, azonos a tényleges munkavégzés időtartamával.

A törvény az európai bírósági ítéletekkel való összhangot teremti meg a Bjt. vonatkozó rendelkezésének módosításával.

A 11. §-hoz

A törvény az európai bírósági ítéletekkel való összhangot teremti meg az Iasz. vonatkozó rendelkezésének módosításával.

-----STARTING---POINT---VEGE---

A 12-13. §-hoz

A szakasz a záró rendelkezések között rendelkezik arról, hogy a készenléti jellegű munkakörre vonatkozó, munkaidőkeretet érintő változások - tekintettel a 2007. évre megkötött éves kollektív szerződésekre - 2008. január 1-jén lépnek hatályba.