1994. évi LXXXIX. törvény indokolása

az általános forgalmi adóról szóló 1992. évi LXXIV. törvény módosításáról

-----STARTING---POINT---ALTALANOS--- 

Az általános forgalmi adó 1992. évi újrakodifikálásával a jogi szabályozás immár nemcsak az adózási alapelvek, de a részletszabályok szintjén is igazodik az Európai Unió tagállamaiban alkalmazott "hozzáadottérték-adó" típusú forgalmi adóhoz.

Az 1992. évi LXXIV. törvény hatálybalépése óta eltelt közel két esztendő tapasztalatai igazolják, hogy a megújított áfa-rendszer beváltotta a hozzáfűzött reményeket; úgy vált a központi költségvetés legjelentősebb bevételi forrásává, hogy eközben - sem időlegesen, sem tartósan - nem idézett elő komoly zavarokat a gazdasági és pénzügyi folyamatokban.

Természetesen a gyakorlati működés során időről időre felszínre kerülnek olyan, előre nem látható anomáliák, amelyek megszüntetése sürgető feladat. A törvénymódosítás egyik célja ennek végrehajtása.

A törvénymódosítás másik alapvető célja azzal a kormányprogramban is deklarált elgondolással függ össze, amely szerint a költségvetés bevételeiben növekedni kell a közvetett adók súlyának. A javasolt változtatások azonban nem az adómértékek további emelésére irányulnak, hanem az adózási előírások bizonyos pontokon történő szigorítására. A szigorítások az áfa-rendszer "fő szabályainak" fokozottabb érvényre juttatásában öltenek testet, az adózási kiskapuk kiiktatását, a feketegazdaságból származó bevételek láthatóvá tételét, ezzel együtt a normativitás és a versenysemlegesség erősítését hivatottak elősegíteni.

A törvénymódosítás adminisztrációs könnyítéseket is tartalmaz. Ennek haszonélvezői elsősorban a kisadózók lehetnek.

-----STARTING---POINT---RESZLETES---

Az 1. §-hoz

A módosító javaslat az adóhatósággal történő kapcsolattartás tisztázását szolgálja. Eljárásjogi oldalról kijelöli azt a személyt, aki a tulajdonostársak közössége nevében, annak képviseletében az adóalanyisághoz fűződő kötelezettségeket és jogokat ténylegesen gyakorolja.

A 2. §-hoz

Az adóhalmozódás elkerülése okán a Javaslat egyértelműsíti, hogy a saját vállalkozásban megvalósított beruházás is csak azzal az előfeltétellel adóztatható, ha a beruházáshoz felhasznált, hasznosított termék beszerzésére, kitermelésére vagy előállítására jutó előzetesen felszámított adó egészben vagy részben levonható.

A természetbeni adományt tevő adóalany továbbra is mentesülhet az adófizetés alól. A módosítás egyrészt ennek feltételeit pontosítja, másrészt követi a magánszemélyek jövedelemadójáról szóló törvényben javasolt változtatást, amely az adóalapot csökkentő kedvezményt adót csökkentő kedvezménnyé alakítja át.

A vonatkozó jogszabályok értelmében a sajtóterméket előállító (forgalmazó) adóalany a kötelespéldányt ingyenesen köteles szolgáltatni. Annak érdekében, hogy ez a jogszabályi kötelezettség járulékos adókonzekvenciával méltánytalanul ne sújtsa az adóalanyt, a Javaslat a kötelespéldány szolgáltatását kivonja az adóztatható tényállások köréből.

A 3. §-hoz

Az adófizetési kötelezettséget - fő szabály szerint - változatlanul a termékértékesítés és szolgáltatásnyújtás teljesítése (részteljesítése) keletkezteti. Ennek időpontját - ha e törvény másként nem rendelkezik - továbbra is a Ptk. szabályai szerint kell megállapítani. Ebben a tekintetben csupán formai változtatást jelent, hogy a számlában, egyszerűsített számlában, stb. feltüntetett teljesítési napra nem történik kifejezett utalás a normaszövegben, mivel az - a bizonylatok kötelező adattartalmáról rendelkező részben (13. §) - amúgy is szerepel.

A részletvételnél, valamint a tulajdonjog átruházásával egybekötött bérletnél a Javaslat a termék átadásakor - a tőkeérték erejéig - egyösszegű adófizetési kötelezettséget ír elő, biztosítandó a versenyegyenlőséget az olyan egyszerű adásvételi ügyletekkel, ahol az ellenérték megfizetése időben késleltetetten történik. Ez azonban nem érinti a tulajdonjog átruházásával egybekötött bérlet tekintetében a hitelnyújtást, amely a kamatösszeg erejéig változatlanul szolgáltatásnyújtásnak minősül. (Az ilyen ügyletek számviteli megítélése is hasonló, hiszen a "lízingdíj" elszámolása technikailag két részből áll: a törlesztésből és a finanszírozási díjból, vagyis a kamatból, miközben az adásvétel szabályai szerint követelésként azonnal el kell számolni a lízingbe adott eszköz nettó beszerzési árát.)

A 4. §-hoz

A termékértékesítés és szolgáltatásnyújtás teljesítését megelőző pénzmozgáshoz kapcsolódó adófizetési kötelezettséget a Javaslat a korábbiaktól eltérően már nem egy jogcímhez, az előlegfizetéshez köti, hanem azt kiterjeszti minden olyan esetre, amelynél ellenértékbe beszámítható pénzösszeget fizetnek. Egy adott esetben a foglaló is keletkeztet adófizetési kötelezettséget. Az "előleg" kifejezést a Javaslat ugyan változatlanul használja, de az a továbbiakban gyűjtőfogalomként értendő.

A Javaslat új jogintézményként vezeti be az adófizetési kötelezettség teljesítésének halasztását. A halasztás az adófizetési kötelezettség keletkezését nem befolyásolja, arra ugyanis az általános szabályok vonatkoznak, de a fizetendő adó elszámolását és bevallását arra az adómegállapítási időszakra tolja el, amelyben a halasztás lejár.

Az adófizetési kötelezettség teljesítésének halasztása két adóalanyi körben érvényesül: az egyik a szolgáltatást saját nevében megrendelő adóalanyok, a másik a nyilvántartásaikat pénzforgalmi szemléletben vezető adóalanyok köre.

Ez a jogintézmény olyan áthidaló megoldást takar, amely - a halasztás méltányosan kialakított feltételeinek révén - tekintettel van az érintett adóalanyok sajátos helyzetére, ugyanakkor azonban figyelembe veszi azt is, hogy korábban a pénzbefolyáshoz időkorlát nélkül kapcsolt adófizetési kötelezettség ösztönzőleg hatott a költségvetési érdekeket hátrányosan befolyásoló fiktív ügyletek elszaporodására.

Az 5. §-hoz

A Javaslat egyértelműsíti, hogy az ellenérték nélküli termékértékesítésnél az adó alapját miként kell meghatározni, ezzel egy jogbizonytalanságot old fel, amely a nem egyértelműen rangsorolt alternatív előírásokból származott.

A 6. §-hoz

A szolgáltatást saját nevében megrendelő adóalany - mint adófizetésre kötelezett - az általa fizetendő adó összegét a törvény 19. §-a szerinti halasztás lejáratának időpontjában állapítja meg. Annak érdekében, hogy az esetleges árfolyamváltozásból származó különbözet a fizetendő adó összegét ne befolyásolja, indokolt, hogy az adóalap forintban történő kifejezéséhez szükséges árfolyam mértéke is ebben az időpontban rögzüljön.

A 7. §-hoz

A védett szellemi alkotásokkal kapcsolatos termékértékesítés és szolgáltatás mellett a könyvtári szolgáltatás tekintetében is választható az adófizetési kötelezettség. Ettől két adóéven keresztül nem lehet eltérni.

A 8. §-hoz

A Javaslat értelmében megszűnik az alapításkori apport adómentessége. A versenyfeltételek egyenlősége ugyanis megkívánja, hogy a belföldi és a külföldi befektetések azonos elbírálás alá essenek.

Az alapításkori apport adómentessége legális adómegkerülési lehetőséget jelentett minden olyan esetben, ahol a beszerzést terhelő adó levonását (visszaigénylését) a törvény tiltja (pl. személygépkocsi). Ezt az egyoldalú versenyelőnyt - többek között fiktív cégek alapításával - egyre növekvő mértékben használták ki ezidáig.

Az adómentesség megszüntetése - eltérően a vámtól - a vállalkozások döntő többsége számára nem hoz tényleges adóteher- növekedést, mivel az import után megfizetett adó az adóhatósággal szemben követelésként érvényesíthető -az adólevonásra (-visszaigénylésre) vonatkozó előírások szerint.

A 9. §-hoz

A Javaslat célja annak egyértelmű kifejezése, hogy a beszerzést terhelő, előzetesen felszámított adó levonására ("visszaigénylésére") az adóalany csak akkor jogosult, ha a szóban forgó beszerzést teljes egészében vállalkozásának folytatásához használja. Ezzel a jogszabályi hellyel lehet biztosítani azt, hogy a költségvetés szempontjából a vállalkozás nevében beszerzett, de pl. ingyenes átadás révén az alkalmazottnak juttatott, vagy ténylegesen a vállalkozó háztartásában használt termék után az adó ugyanúgy realizálódjon, mintha ahhoz a vállalkozó vagy a dolgozó közvetlenül lakossági vásárlóként jutott volna hozzá. Ily módon tehát megteremtődik az adóügyi összhang a vásárlásra fordított pénzbeni juttatások, illetve a természetbeni juttatások között.

A 10. §-hoz

Mivel az adóelszámolás (fizetés és visszaigénylés) bizonylata a számla, az adóalanynak mindig rendelkeznie kell a beszerzést dokumentáló bizonylatokkal. Ez azt is jelenti, hogy költségelszámolásának tételesnek kell lennie, hiszen beszerzéseit okmányokkal tételenként igazolni tudja.

A Javaslat ezért egyértelműsíti, hogy az az adóalany, aki nem a tételes (számlákkal alátámasztott) költségelszámolást alkalmazza, ezen beszerzései tekintetében adólevonási (- visszaigénylési) jogával egyáltalán nem élhet.

A 11. §-hoz

A javasolt jogszabályi rész technikai jellegű módosítás a külföldről igénybe vett szolgáltatásokra megfogalmazott, a tényleges adófizetésre adott halasztás miatt. A változás tehát érintetlenül hagyja azt a jelenleg is fennálló szabályt, hogy a külföldről igénybevett szolgáltatás után a levonási jog csak az adó tényleges, pénzügyi megfizetését követően nyílik meg az adóalanyok számára.

A 12. §-hoz

A Javaslat érdemi változtatást nem jelent, csak annak nyomatékosítására törekszik, hogy az adóalanyoknak - amennyiben adólevonásra jogosító, és adólevonásra nem jogosító tevékenységet egyaránt folytatnak - elsődlegesen arra kell törekedniük, hogy beszerzéseiket tételes elkülönítéssel tudják az egyes tevékenységeikhez hozzárendelni. A beszerzést terhelő adó levonható és le nem vonható részre való megosztására (az arányosításra) előírt közelítő számítási mód csak kiegészítő szabály lehet.

A módosítással egyértelművé válik az is, hogy az arányosítás alkalmazására az adóalanynak csak az értékesítési tevékenysége körében van joga.

A törvény 3. sz. mellékletének I. része két ponton tartalmaz változást. Az egyik annak beépítése, hogy az arányszámításban minden költségvetési és bármely egyéb támogatást figyelembe kell venni, akár közvetlenül, akár közvetve kapcsolódik az adóköteles vagy adómentes értékesítéshez. (Közvetett a kapcsolat akkor, ha a támogatott tevékenységet nem a támogató felé kell nyújtani, vagy nem az árat csökkentő, hanem az adóalanyok finanszírozását segítő forrás.)

A másik változás az az új rendelkezés, amely szerint nem kell arányosítani azokban az esetekben, amikor az adóalany eseti jelleggel ad-vesz értékpapírokat, vagy engedményezi követeléseit, vállalja át mások tartozásait. Az új rendelkezés azon a megfontoláson alapul, hogy mentesítse az adóalanyokat az arányosítás adminisztrációs terhei alól azokban az esetekben, amelyek a gazdálkodás szokásos keretei között egyszer-egyszer előfordulnak, és az ügyletekkel kapcsolatos költségek minimálisak.

A 13. §-hoz

A Javaslat első része apróbb, technikai jellegű módosítás. Azzal, hogy a tárgyi eszköz-beszerzések utáni adó-fizetési kötelezettség a módosítás révén a rendeltetésszerű használatbavételhez igazodik, és adólevonási jog nem mindig keletkezik, a módosítással célszerűbb a tárgyi eszközök utólagos funkcióváltását (a beszerzés időpontjához képesti eltérő hasznosítást) a használatbavétel időpontjától kezdve figyelni.

A módosítás másik része azt a szabályozást kívánja pontosítani, melyet a törvény arra az esetre ír elő korrekciós szabályként, ha a tárgyi eszközt a megfigyelési időszakon belül értékesítik. A Javaslat a korrekciós szabály alkalmazásának időtartamát nem változtatja meg, de az évek helyett a hónapokban való számítást írja elő.

Ezzel megszüntethető az a jól ismert, különösen a személygépkocsik beszerzésekor alkalmazott adóelkerülési lehetőség, hogy a saját használatra vásárolt autókat az év elején szerzik be, és az év végén továbbadják.

Rendelkezik a szóban forgó jogszabályi hely arról is, hogy részletvételnél, illetve a tulajdonjog átruházásával egybekötött bérletnél az időintervallum kezdő időpontjának a tárgyi eszköz átadása minősül.

Az ezen jogszabályi helyhez kapcsolódó 3. sz. melléklet II. része szintén tükrözi azt a technikai jellegű változtatást, hogy a levonási jog keletkezésének időpontja helyett a tárgyi eszköz rendeltetésszerű használatbavétele mérvadó a korrekciós számítás során.

A 14. §-hoz

Kiindulva abból, hogy a vevő felé áthárított adó a vevő által fizetendő ár része, amennyiben az eladó utólag kívánja az adó alapját, összegét, mértékét változtatni, vagy csak utólag akarja az adót felszámítani, a javasolt törvénymódosítás az ennek eszközéül szolgáló helyesbítő számla kiállítását csak a vevő írásos jóváhagyása mellett engedi meg.

A 15. §-hoz

Az adminisztrációs terhek könnyítése érdekében jövőre lehetővé válik a negyedéves bevallás is. Ezért a Javaslat előírja, hogy a negyedéves bevallást készítők számára az adómegállapítási időszaknak az adott negyedév minősül.

A 16. §-hoz

A törvénymódosítás egyik fő célja a visszaigénylések szigorítása. Ezért is kulcsfontosságú annak körülírása, hogy az adóalany mely esetekben kerülhet ténylegesen visszaigénylői pozícióba.

A Javaslat első része technikai jellegű pontosítás abból eredően, hogy az adófizetési kötelezettség tényleges teljesítésére az adóalanyok bizonyos esetekben - így a külföldről igénybevett szolgáltatásoknál, illetve a pénzforgalmi adózásban - halasztást kapnak. Itt rögzíti a jogszabály azt, hogy a halasztás lejáratakor kell a bevallásban fizetendő adóként szerepeltetni a "halasztott" adót.

A Javaslat második része a beszerzést terhelő, előzetesen felszámított adó alóli mentesülési módokat határozza meg. Egyértelműsíti, hogy a fő mentesülési mód az előzetesen felszámított adó levonása, összefüggésben azzal, hogy a "hozzáadottérték-adó" típusú forgalmiadó-rendszerben az értékesítést terhelő adó - a hozzáadott érték arányában - jellemzően meghaladja a beszerzést terhelő adót. Ha az adott adómegállapítási időszakban a fizetendő adó összege mégsem ad elégséges fedezetet a levonásra, az adóalany a negatív különbözetet - az elévülési időn belül - továbbgörgetheti a soron következő adómegállapítási időszakra.

Az adó visszaigénylését a Javaslat kiegészítő jelleggel, tételesen körülírt tényállásokban engedi meg. Az előzetesen felszámított adó alóli mentesülésnek ez a módja év közben csak az alanyi adómentességre jogosító összeghatár elérésével teszi lehetővé, hogy az adóalany - elégséges fedezet hiányában - a negatív különbözetet ne görgesse tovább, hanem azt visszaigényelje. Ez alól a szabály alól kivételt képeznek: a jelentős befektetéssel járó tárgyieszköz-beszerzések - figyelemmel az induló vállalkozásokra is -, ha az előzetesen felszámított adó összege legalább 100 ezer forinttal meghaladja az ugyanezen időszakban fizetendő adó göngyölített összegét; a megszűnéssel összefüggő végelszámolás; s végül a külföldi utasnak "előlegzett" adó-visszatérítés.

A 17. §-hoz

Az adminisztrációs terhek könnyítéséhez tartozó jogszabályi rendelkezés szerint azok az adóalanyok, akik kizárólag tárgyi adómentes tevékenységet folytatnak, és külföldről szolgáltatást sem vesznek igénybe, mivel ekkor fizetendő, illetve levonható adójuk nincs, mentesülnek az adott havi (vagy negyedévi) bevallás elkészítése alól.

A 18-20. §-hoz

A Javaslat az alanyi adómentesség választhatósága, nyilvántartása, esetleges adófizetése terén több változást tartalmaz.

Az alanyi adómentesség választásának értékhatára a jelenlegi 500 ezer és 1 millió Ft-ról egységesen 1 millió Ft-ra változik. Ez a bolti kiskereskedelmi és vendéglátóipari tevékenységet folytatóknál az értékhatár korábbi szinten maradását, az egyéb értékesítést végzőknél az értékhatár megduplázódását jelenti. A tervezett változtatás mind mértékében, mind pedig egységesítésében megfelel az Európai Unió ajánlásainak.

Ha az adóalany ezt az értékhatárt év közben túllépi, alanyi adómentessége megszűnik.

Változás következik be egyes esetekben az adófizetés és nyilvántartás terén is azáltal, hogy a Javaslat kiterjeszti rájuk is az apportálás és más ingyenes átadások, a saját foglalkozásban megvalósított beruházások, és a megszűnés során felmerülő adófizetési kötelezettséget is. Ezzel kerülhető el a mai adókijátszási lehetőségek azon típusa is, amely arra alapít, hogy a leginkább háztartási, magánfogyasztási célú beszerzések idején mint induló vállalkozás, az adóalany bejelentkezik, az adót visszaigényli, majd kis forgalma miatt alanyi adómentességet választva megszűnik.

A 21. §-hoz

A Javaslat a kereskedelmi szálláshelyadási tevékenységet folytató adóalanyok esetében a választható átalányadó értékhatárát 1,5 millió Ft-ról 2 millió Ft-ra emeli meg. Ezáltal a fizetővendéglátás szélesebb köre számára nyílik lehetőség arra, hogy a tételes adózás helyett az elszámolandó adó összegét - az adóbevallási időszakban ténylegesen elért bevételre vetített átalányadó-kulcs alkalmazásával - lényegesen egyszerűbb módon állapítsa meg.

A 22. §-hoz

A Javaslat a használt termék felvásárlása terén feltárt visszaélések megszüntetésére olyan változtatást tartalmaz, amely szerint csak a lakosságtól történő, továbbértékesítési célú felvásárlás után lehet előzetesen felszámított adót megállapítani és levonni.

A 23. §-hoz

A Javaslat a teljesítést megelőzően kapott, ellenértékbe beszámítható pénzösszeggel (előleggel) kapcsolatos adófizetési kötelezettségre vonatkozóan iktat be különös szabályt, összhangban azzal, hogy az idegenforgalmi tevékenység kapcsán lényegileg az árrés után kell adózni. Az előleg utáni adófizetési kötelezettség így szintén csak a kalkulált árrés erejéig keletkezik.

A 24-25. §-hoz

A Javaslat e paragrafusainak rendelkezése egyrészt új felhatalmazásokat tartalmaz, másrészt már meglévő felhatalmazáshoz pontosító jellegű kiegészítést tesz.

A Javaslat szerint felhatalmazást kap az Adó- és Pénzügyi Ellenőrzési Hivatal elnöke az adó-visszatérítés méltányosságból történő engedélyezésére olyan társadalmi szervezetek esetében, amelyek a Magyar Vöröskeresztről szóló törvényben meghatározott feladatokat látnak el, s az azzal kapcsolatos kiadásokra jutó adó viselése alól egyébként nem mentesülhetnek. Fontos követelmény, hogy ezek a társadalmi szervezetek már a kérelem benyújtását megelőző két évben ilyen feladatokat lássanak el, s gazdasági tevékenységet egyáltalán ne végezzenek.

A vámhatóság indokolt kérelemre adófizetés alóli mentességet engedélyezhet abban az esetben, ha az ellenérték nélküli termékimport tételesen felsorolt közösségi célokat szolgál.

A Javaslatban szereplő rendelkezés felhatalmazza továbbá az adóhatóságot arra is, hogy a segélyezett kérelmére adó-visszatérítést engedélyezzen abban az esetben, ha jogszabályba foglalt, vagy Magyar Közlönyben közzétett nemzetközi szerződés a külföldről származó pénzbeni segély felhasználását ahhoz köti, hogy a kedvezményezettet az adó viselése alól mentesíteni kell.

Az adóhatóság - megfelelő igazolások esetén - adó-visszatérítést engedélyezhet az adományozott indokolt kérelmére külföldi magánadományokból finanszírozott ügyletek esetében is, ha az adománytevő kiköti, hogy az adó viselése alól az adomány kedvezményezettjét mentesíteni kell. Az adománynak azonban minden esetben az állampolgárok széles körét érintő közösségi (szociális, egészségügyi, nevelési, oktatási, hitéleti, környezetvédelmi, településfejlesztési stb.) feladatok ellátását szolgáló kiadásokat kell finanszíroznia.

A 26. §-hoz

A Javaslat 1996. december 31-éig meghosszabbítja az önkormányzatok és víziközmű-társulatok 1992. december 31-éig - adó-visszaigénylés szempontjából - folyamatba tett, de még be nem fejezett közmű-, út- és járdaépítési beruházásainál az adóvisszatérítés lehetőségét.

-----STARTING---POINT---VEGE---

A 27-29. §-hoz

A Javaslat e paragrafusaiban foglalt rendelkezések tartalmazzák a hatálybalépéssel és az átmenettel kapcsolatos szabályokat.

A Javaslat szerint a módosító törvény 1995. január 1-jén lép hatályba, rendelkezéseit ettől az időponttól kezdődően kell alkalmazni.

A törvény 6. § (2) bekezdés a) pontjában meghatározott termékértékesítés esetében a termék átadása napján akkor keletkezik - az új rendelkezésnek megfelelően -adófizetési kötelezettség, ha az átadás 1994. december 31-ét követően valósul meg. Az 1995. január 1-jén folyamatban levő ügyleteknél az adófizetési kötelezettség keletkezését meghatározó teljesítési időpont változatlanul az egyes részkifizetések esedékességének napja.

A pénzforgalmi szemléletben adózók adófizetési kötelezettsége keletkezésének időpontjára, valamint a halasztó hatályra vonatkozó rendelkezéseket arra a termékértékesítésre és szolgáltatásnyújtásra kell alkalmazni először, amelynél a teljesítés időpontja 1994. december 31-ét követi. Ha a teljesítés 1995. január 1-jét megelőzően történt, de az ellenérték megfizetésére csak 1995-ben kerül sor, az adóalany az ellenérték megfizetéséig, legkésőbb azonban 1995. március 31. napjáig jogosult az adófizetési kötelezettség teljesítésének halasztására.

A pénzforgalmi szemléletű adóalany adólevonási joga arra a termékértékesítésre és szolgáltásnyújtásra, amelyet részére 1995. január 1-je előtt teljesítettek, de amelynek ellenértékét azt követően fizette meg, az ellenérték megfizetésének időpontjában keletkezik.

A használt termék felvásárlásánál akkor kell alkalmazni az új szabályt, ha a felvásárlás 1995. január 1-jét követően történt.

Azok a társadalmi szervezetek, amelyek a Magyar Vöröskeresztről szóló törvényben meghatározott feladatok ellátására fordított kiadásaikra jutó előzetesen felszámított adó visszaigénylésére jogosultak, e jogukkal csak az 1994. december 31. napját követően teljesített termékbeszerzéseikre és szolgáltatás- igénybevételeikre vonatkozóan élhetnek. Az 1995. január 1-jét megelőzően teljesített termékbeszerzéseknél és szolgáltatás- igénybevételeknél utólagosan adó-visszatérítésre nincs mód.

Az előzőekkel azonos módon kell eljárni a jogszabályba foglalt, vagy Magyar Közlönyben közzétett nemzetközi szerződések alapján kapott pénzbeni segélyekből, valamint egyéb külföldi pénzbeni adományokból finanszírozott ügyletek engedélyezett adó- visszatérítésénél is.

Mindazon lakásépítők, -vásárlók, -bővítők és -közművesítők számára, akiknek az adó-visszaigénylése a törvény 78. §-a szerint 1994. december 31-én még folyamatban volt, a Javaslat biztosítja a hatályát vesztő rendelkezés átmeneti fenntartásával az adó visszaigénylésének lehetőségét e törvény hatálybalépését követően is.