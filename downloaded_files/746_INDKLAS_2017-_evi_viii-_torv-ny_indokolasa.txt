2017. évi VIII. törvény indokolása

a Magyarország Kormánya és a Vöröskereszt és Vörös Félhold Társaságok Nemzetközi Szövetsége (IFRC) között a Nemzetközi Szövetség budapesti Regionális Hivatalának és Globális Szolgáltató Központjának jogállásáról szóló Megállapodás kihirdetéséről

-----STARTING---POINT---ALTALANOS---

Általános indokolás

Jelen törvény célja a Magyarország Kormánya és a Vöröskereszt és Vörös Félhold Társaságok Nemzetközi Szövetsége között a Nemzetközi Szövetség budapesti Regionális Hivatala és Globális Szolgáltató Központja jogállásáról szóló Megállapodás (a továbbiakban: Megállapodás) kihirdetése.

A genfi központtal működő Vöröskereszt és Vörös Félhold Társaságok Nemzetközi Szövetsége (International Federation of Red Cross and Red Crescent Societies, a továbbiakban: IFRC) a világ egyik legnagyobb humanitárius szervezete. 189 ország elismert Vöröskereszt/Vörösfélhold nemzeti társaságát foglalja magában. A Nemzetközi Szövetség hozzájárul a nemzeti társaságok fejlesztéséhez, támogatja szakmai programjaikat, megkülönböztetés nélkül nyújt önkéntesek bevonásával segítséget a rászorulóknak természeti és ember által okozott katasztrófák idején.

Az IFRC és a Kormány között 1993-ban megkötött Székhely egyezménnyel [kihirdette: 106/1993. (VII. 20.) Korm. rendelet] jött létre Budapesten a szervezet Délkelet- és Közép-európai térséget lefedő Regionális Küldöttsége. A regionális képviselet tevékenysége kezdetben elsősorban a balkáni konfliktusokra irányult, azt követően pedig a segélyezésről és a közvetlen programvégrehajtásról egyre inkább a térség nemzeti társaságai kapacitásainak megerősítésére helyeződött a hangsúly.

A műveleti menedzsment reformjával összhangban a szervezet 2007-ben öt zóna irodát hozott létre világszerte, amelyek közül az Európai Zóna Irodát - a regionális képviselet bázisára építve - Budapestre telepítették. A Zóna Iroda működéséhez és mandátumához a jogi keretet a Magyar Köztársaság Kormánya és a Vöröskereszt és Vörös Félhold Társaságok Nemzetközi Szövetsége között a Nemzetközi Szövetség budapesti Regionális Küldöttségének jogállásáról szóló Megállapodáshoz fűzött 1. számú Kiegészítő Jegyzőkönyv [kihirdette: 98/2008. (IV. 29.) Korm. rendelet] biztosítja.

2015-ben az IFRC teljes körű szervezeti felülvizsgálatának első eredményeként valamennyi Zóna Irodáját Regionális Hivatalokká alakította át. Az IFRC célkitűzéseit szem előtt tartva a hatékonyság továbbnövelését egyes tevékenységek kiszervezésével kívánják elérni. Ezzel összhangban, illetve az Európai Regionális Hivatal budapesti jelenlétére építve, döntött a szervezet vezetése arról, hogy a Menedzsment divízió alá tartozó IT részleget Budapestre telepíti, felkészült, idegen nyelveket beszélő szakembereket kívánnak foglalkoztatni.

A Megállapodás a többi Budapesten székelő nemzetközi szervezethez hasonlóan rendezi egyfelől a Regionális Hivatal, másfelől a Globális Szolgáltató Központ működésének jogi kereteit, valamint az IFRC alkalmazásában álló személyek jogállását, kiváltságait és mentességeit.

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért kötelező hatályának elismerésére az Nsztv. rendelkezéseit kell alkalmazni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára és (3) bekezdésére tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében erre felhatalmazást ad.

A 2. §-hoz

A Megállapodást az Nsztv. 9. §-a értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles angol- és magyar nyelvű szövegét.

A Megállapodás angol és magyar nyelven került aláírásra. Mindkét szöveg egyaránt hiteles. A szövegek közti eltérés esetén az angol szöveg irányadó. Ezért a törvény a Megállapodásnak mind a hiteles angol nyelvű, mind pedig a hiteles magyar nyelvű szövegét kihirdeti.

A Megállapodás 14 cikkből áll, és a Magyarországon székhellyel rendelkező nemzetközi szervezetekhez hasonlóan részletesen szabályozza az IFRC-t, valamint annak tisztviselőit és szakértőit megillető kiváltságokat és mentességeket, továbbá a Magyarország által biztosított könnyítéseket, az alábbiak szerint.

A Megállapodás 1. cikke a Megállapodásban foglalt gyakran használt fogalmak meghatározását tartalmazza.

A Megállapodás 2. és 3. cikke rendelkezik az IFRC és Magyarország közötti együttműködés általános kereteiről, rögzítve, hogy az IFRC humanitárius tevékenysége kifejtése során betartja a magyar jogszabályokat, valamint a Magyar Vöröskereszten keresztül, vagy velük egyetértésben végzi feladatait. Az IFRC és alkalmazottai jogosultak a vörös kereszt és vörös félhold emblémák használatára.

A Megállapodás 4. és 5. cikke részletekbe menően tartalmazza az IFRC Regionális Hivatala, valamint a Globális Szolgáltató Központja tulajdonára, pénzeszközeire valamint vagyontárgyaira vonatkozó mentességeket. Más nemzetközi szervezetekhez hasonlóan az IFRC, valamint annak bárhol, bárkinél lévő tulajdona, pénzeszközei és vagyontárgyai mentesek a joghatóság minden formája alól, kivéve, ha arról valamely esetben kifejezetten lemondott azzal, hogy lemondása nem terjed ki a végrehajtási cselekményekre. Az IFRC Regionális Hivatala, valamint a Globális Szolgáltató Központja tulajdona, pénzeszközei és vagyontárgyai mentesek a házkutatás, igénybevétel, elkobzás, kisajátítás vagy végrehajtási, közigazgatási, bírósági vagy törvényhozási kényszer bármely más alakban való megnyilvánulása alól. A szervezet irattára és általában a hozzá tartozó, illetve általa kezelt ügyiratok bárhol legyenek is, sérthetetlenek.

A 7. cikk tartalmazza a hírközlésre vonatkozó könnyítéseket.

A 8. cikk határozza meg a Megállapodás személyi hatályát, mely kiterjed mind a Regionális Hivatal, mind a Globális Szolgáltató Központ (a továbbiakban: IFRC Irodák), személyzetére valamint azon személyekre, akik az IFRC küldöttségek tagjai, vagy akiket az IFRC hivatalos ügyben meghívott.

A 9. cikk értelmében az IFRC a tisztviselők nevét és státuszukban bekövetkezett változásokról értesíti a Külgazdasági és Külügyminisztériumot, aki a tisztviselőkről nyilvántartást vezet.

A Megállapodás 10. cikke az IFRC Irodák alkalmazásában álló személyeket megillető kiváltságokról, mentességekről, jogokról valamint könnyítésekről tartalmaz általános rendelkezéseket. A tisztviselők mentesek az illetményük tekintetében az ország területén kötelezően fizetendő járulék illetve minden egyéb kötelező hozzájárulás megfizetése alól. A fentiek alól kivételt jelentenek a magyar állampolgár, vagy magyarországi állandó lakos tisztviselők, illetve állampolgárságtól függetlenül a magyar munkajog alapján foglalkoztatott személyek. A 10. cikk 5. bekezdés alapján a nemzeti személyzet tagjai számára munkaügyi viták esetén hatékony vitarendezési eljárást biztosít az IFRC.

A Megállapodás 11. és 12. cikke tartalmazza azokat a pénzügyi és egyéb hozzájárulásokat, melyeket a Kormány biztosít az IFRC részére. A Megállapodás aláírását követően sor kerül egy Kiegészítő Megállapodás aláírására, mely részletekbe menően tartalmazza a pénzügyi támogatás összegét, valamint folyósításának módját.

A Megállapodás 13. cikke a viták rendezésére vonatkozó előírásokat tartalmaz, míg a 14. cikke a záró rendelkezéseket tartalmazza.

A 4. §-hoz

Ez a törvény a kihirdetését követő napon lép hatályba. A Megállapodás, annak 14. cikk 1. bekezdése szerint az azt követő 30. (harmincadik) napon lép hatályba, amikor a magyar Kormány értesítette a Nemzetközi Szövetség főtitkárát a kötelező hatály elismeréséhez szükséges jogi feltételek teljesítéséről.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2-3. §-ai, illetve a Megállapodással felváltott korábbi szerződéseket kihirdető jogszabályok deregulációjáról rendelkező 5. §-a hatálybalépésnek naptári napját a külpolitikáért felelős miniszter annak ismertté válását követően a Magyar Közlönyben közzétett közleményével állapítja meg.

Az 5. §-hoz

Összhangban a Megállapodás 14. cikk 1. bekezdése második mondatával, a Megállapodás hatálybalépésének napján hatályát veszíti a Magyar Köztársaság Kormánya és a Vöröskereszt és Vörös Félhold Társaságok Nemzetközi Szövetsége között a Nemzetközi Szövetség budapesti Regionális Küldöttségének jogállásáról szóló, Budapesten, 1993. március 10-én aláírt Megállapodás, valamint a Magyar Köztársaság Kormánya és a Vöröskereszt és Vörös Félhold Társaságok Nemzetközi Szövetsége között a Nemzetközi Szövetség budapesti Regionális Küldöttségének jogállásáról szóló Megállapodáshoz fűzött 1. számú Kiegészítő Jegyzőkönyv.

Az 5. § rendelkezik a fenti Megállapodás, valamint Kiegészítő Jegyzőkönyv kihirdetéséről szóló jogszabályok deregulációjáról.