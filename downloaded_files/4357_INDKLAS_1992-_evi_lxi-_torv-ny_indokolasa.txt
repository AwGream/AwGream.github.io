1992. évi LXI. törvény indokolása

a helyi bíróságok létesítéséről

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Az alkotmányos államrend kiépítésének egyik fontos feltétele a bírósági szervezet korszerűsítése. Ennek körébe tartozik az új, illetve a korábbi központosító törekvések folytán megszüntetett bíróságok visszaállítása.

A Javaslat újabb bíróságok létesítéséről rendelkezik a helyi lakosság és a helyi önkormányzati testületek kezdeményezése alapján.

A bíróságokról szóló, többször módosított 1972. évi IV. törvény 15. §-ának (2) bekezdése szerint a bíróság szervezése, összevonása, megszüntetése és illetékességi területének megállapítása az Országgyűlés hatáskörébe tartozik. A Javaslat ezért a felsorolt megyei bíróságok illetékességi területén új helyi bíróságok létesítését rendelni.

A 2. §-hoz

A bíróságok illetékességi területéhez eljárásjogi következmények fűződnek. Az új bíróságok illetékességi területét is az Országgyűlésnek kell megállapítania. A Javaslat melléklete sorolja fel azokat a helységeket, amelyekre az új bíróság illetékessége kiterjed.

A 3. §-hoz

A közjegyzőkről szóló 1991. évi XLI. törvény 12. §-ának (1) bekezdése értelmében a közjegyző illetékességi területe általában annak a helyi bíróságnak az illetékességi területéhez igazodik, amely a közjegyző székhelyén működik. A Javaslat ennek megfelelően rendelkezik a bíróság illetékességével azonos körzetben működő közjegyző illetékességéről, a közjegyzői állások számáról és a közjegyzők székhelyéről szóló 15/1991. (XI. 26.) IM rendelet melléklete körzeti beosztásának figyelembevételével.

Mivel a felállításra kerülő Vásárosnaményi Városi Bíróság illetékességi területén jelenleg nincs külön közjegyzői körzet, a Javaslat rendelkezik az új bíróság illetékességi területének közjegyzői ellátásáról.

-----STARTING---POINT---VEGE---

A 4. §-hoz

E § a törvény hatálybalépéséről rendelkezik. Az új bíróságok működése megkezdésére - a tárgyi és személyi feltételek teljeskörű biztosítása céljából - megfelelő időt biztosít.

A Javaslat átmeneti rendelkezést nem tartalmaz. A korábbi, bevált megoldásnak megfelelően az új helyi bíróságok létesítése folytán felmerülő illetékességet a polgári perrendtartásról szóló 1952. évi III. törvény, illetőleg a büntető eljárásról szóló 1973. évi I. törvény rendelkezéseinek alkalmazásával kell eldönteni.