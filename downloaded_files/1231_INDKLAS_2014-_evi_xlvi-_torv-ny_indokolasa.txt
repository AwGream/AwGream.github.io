2014. évi XLVI. törvény indokolása

a Magyarország Kormánya és a Szlovák Köztársaság Kormánya között a két ország közös államhatárán, Abaújvár és Kechnec (Kenyhec) települések közötti közúti Hernád-híd és a csatlakozó utak megépítéséről szóló Megállapodás kihirdetéséről

-----STARTING---POINT---ALTALANOS---

Általános indokolás

A Magyarország és Szlovákia közti határtérség infrastruktúrájának fejlesztésére, az átkelők számának bővítésére egyre növekvő igény van, tekintve azt is, hogy mind Szlovákia, mind Magyarország az Európai Unió tagja, és a Schengeni egyezmény is életbe lépett országaink között.

Az előterjesztés az Abaújvár és Kechnec (Kenyhec) települések közti, Hernád folyóra tervezett híd megépítését előirányzó nemzetközi szerződés végleges szövegének megállapításáról, valamint annak kihirdetéséről szól.

A híd lehetőséget teremt arra, hogy a térségben levő, eddig elszigetelt határmenti települések közt közúti kapcsolat alakuljon ki. Az új kapcsolat nem érint európai gyorsforgalmi hálózatot, elsősorban a helyi lakosság és gazdálkodó szervezetek igényeit fogja kielégíteni.

A Magyarország Kormánya és a Szlovák Köztársaság Kormánya között, a közös államhatáron átvezető közutak forgalmi jellegéről Pozsonyban, 2012. február 27. napján aláírt Megállapodás 1. Cikk (2) bekezdése szerint a 30 méternél hosszabb szerkezetű határhidak létesítéséről a Szerződő Felek minden esetben külön állapodnak meg. A híd szerkezeti hossza a tervek szerint 61,02 méter, tehát a megépítéshez nemzetközi szerződés kötése szükséges.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Magyarország Kormánya és a Szlovák Köztársaság Kormánya között a két ország közös államhatárán, Abaújvár és Kechnec (Kenyhec) települések közötti közúti Hernád-híd és a csatlakozó utak megépítéséről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás:

- 1. Cikke meghatározza a híd pontos helyét és főbb műszaki jellemzőit.

- 2. Cikke rögzíti, hogy a híd a nemzetközi közúti személyforgalom, valamint a legfeljebb 3,5 t össztömegű tehergépjármű-forgalom céljára létesül.

- 3. Cikke utal a tervezett finanszírozási forrásra.

- 4-5. Cikke rendelkezik a beruházás előkészítésével és kivitelezésével kapcsolatos feladatok, hivatalos eljárások elvégzéséről, a megépítésért felelős szervek kijelöléséről.

- 6. Cikke kiköti, hogy a híd megnyitása a két fél által egyeztetett módon történik.

- 7. Cikke a későbbi üzemeltetési, karbantartási feladatokkal kapcsolatos felelősség-megosztást egy másik magyar-szlovák egyezmény révén rendezi.

- 8. Cikke rendelkezik a megépült híd tulajdonviszonyairól.

- 9. Cikke meghatározza az építkezés egyoldalú leállítása esetén igényelhető kártérítést, illetve a vis maior miatti károk megosztását.

- 10. Cikke rendelkezik a kivitelező vállalatok alkalmazottainak mozgásáról a határ térségében.

- 11. Cikke meghatározza a Megállapodás értelmezésével kapcsolatos vitarendezési lehetőségeket.

- 12. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A rendelkezés lényege, hogy a híd vonatkozásában meglévő állami tulajdont az MNV Zrt. az érintett önkormányzat vagyonkezelésébe adja.

Az 5. §-hoz

Az Országgyűlés jóváhagyja a Megállapodás 12. Cikkének (1) bekezdésében meghatározott időponttól kezdődően történő hatályba lépését.