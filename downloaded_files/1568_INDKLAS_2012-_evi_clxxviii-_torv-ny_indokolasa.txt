2012. évi CLXXVIII. törvény indokolása

egyes adótörvények és azzal összefüggő egyéb törvények módosításáról

-----STARTING---POINT---ALTALANOS--- 

A törvény a személyi jövedelemadózás területén egyrészt a szuperbruttósítás 2013. január 1-jétől magvalósuló teljes kivezetésével összefüggésben szükséges változásokat tartalmazza. Ezzel összefüggésben módosításra, illetve pontosításra kerülnek az adóalap és az adóelőleg megállapítására vonatkozó szabályok. Pontosításra kerülnek azok a feltételek, amelyek fennállása esetén a magánszemély adóbevallási kötelezettségének teljesítésére választhatja az ún. adónyilatkozatot.

A törvény újrafogalmazza a külföldi illetőségűek által Magyarországon szerzett jövedelmük terhére érvényesíthető kedvezmények - különösen tekintettel a családi kedvezményre - szabályait.

A törvény a biztosításokra vonatkozó személyi jövedelemadó-szabályok újrakodifikálása miatt szükséges módosításokat is tartalmaz. A törvény szerint 2013-tól az Szja tv. a biztosítási jogviszonyokat közgazdasági tartalmuk alapján különbözteti meg. Ennek érdekében a törvény újrafogalmazza az Szja tv. szerinti adómentes és adóköteles biztosítási díj fogalmát. 2013-tól a kockázati biztosítás más személy által fizetett díja adómentes. Kockázatinak az olyan személybiztosítás (élet-, baleset- és betegségbiztosítás) minősül, amelynek sem lejárati szolgáltatása, sem visszavásárlási értéke nincs. A kockázati biztosításnak nem minősülő biztosítások (ilyenek a megtakarítási típusú biztosítások, melyeknél biztosítási esemény bekövetkezte nélkül is lehetőség van pénzkivonásra, vagy a biztosító lejáratkor teljesít kifizetést) más személy (pl. kifizető) által fizetett díja ugyanakkor - a díjfizetés időpontjában - adóköteles. Az új szabályozás a 2012-ben hatályos szabályok szerint adómentes díjúnak tekintett biztosításokhoz képest az ún. teljes életre szóló, visszavásárlási értékkel rendelkező kockázati (halál esetére szóló) életbiztosítások esetében jelent változást: miután ezen biztosítások megtakarítási jellegűek, ebből következően van visszavásárlási értékük. A visszavásárlási értékkel rendelkező életbiztosítás ugyanakkor 2013-tól nem tekinthető kockázati biztosításnak, vagyis ezen életbiztosítások más személy által fizetett díja a díjfizetés időpontjában adóköteles. A törvény ezen módosítással egyidejűleg kezdeményezi, hogy a kifizető által magánszemély javára (megtakarítási jelleggel) kötött adóköteles díjú személybiztosítások díja ne összevont adóalapba tartozó jövedelemként adózzon, hanem az alacsony adminisztrációs kötelezettséggel járó egyes meghatározott juttatásként váljon adókötelessé (vagyis ezen biztosítások kifizetői adóteher mellett legyenek köthetők: a kifizetőt a jövedelem 1,19-szerese után 16 százalék szja és 27 százalék eho fizetési kötelezettség terheli). A törvény pontosítja a biztosításból származó kamatjövedelem megállapításának szabályát, továbbá újrafogalmazza a biztosításból származó kamatjövedelem kedvezményes adózásának szabályát. A törvény - a biztosításokkal összefüggésben - új fogalmakat (életbiztosítás, betegségbiztosítás, balesetbiztosítás, járadékbiztosítás, nyugdíjbiztosítás stb.) épít a törvénybe. A törvény az előzőeken túl újradefiniálja az adómentes biztosítói kifizetéseket. A biztosításokra vonatkozó új szabályozással összefüggésben a törvény átmeneti rendelkezéseket is tartalmaz.

A törvény a társasági adórendszer versenyképes rendszerén koncepcionális változatást nem eredményez. A módosításokra elsősorban az adózói visszajelzések során felmerült szövegpontosítások okán kerül sor.

Az államháztartás egyensúlyát javító különadóról és járadékról szóló 2006. évi LIX. törvény módosítása biztosítja, hogy a hitelintézetek 2013-ban is megtérítsék devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény alapján az árfolyamgát rendszerében az állam által 2013-ra átvállalt összeg 50%-át. Emellett a törvény rögzíti, hogy a pénzügyi szervezeteket 2013-ban is különadó fizetési kötelezettség terheli.

A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosításai elsősorban az adminisztráció egyszerűsítését, a gazdálkodói terhek és a visszaélési lehetőségek csökkentését szolgálják. Lehetővé válik a tiszta növényi olaj saját gazdaságban történő felhasználása, a kereskedelmi gázolaj utáni adó-visszaigénylés havonta történő igénylése és nem kell a papír alapú adó-visszaigénylési kérelmek esetében sem csatolni az adó-visszaigénylés alapjául szolgáló számlákat, bizonylatokat.

Az általános forgalmi adó törvény törvény szerinti módosítása jogharmonizációs célú, az a 2006/112/EK irányelvnek a szolgáltatásnyújtás teljesítési helye tekintetében történő módosításáról szóló 2008/8/EK tanácsi irányelv (a továbbiakban: teljesítési helyre vonatkozó irányelv) 2013. január 1-jétől alkalmazandó rendelkezéseit, valamint a közös hozzáadottérték-adó rendszerről szóló 2006/112/EK irányelvnek a számlázás szabályai tekintetében történő módosításáról szóló 2010/45/EU tanácsi irányelv (a továbbiakban: számlázási irányelv) rendelkezéseit ülteti át. A számlázási irányelv alapvető célja az elektronikus számlázással és a számlázással kapcsolatos egyéb szabályok egyszerűsítése, egységesítése az egységes piac működésének elmélyítése érdekében. A törvény ezen kívül pontosító, egyszerűsítő rendelkezéseket tartalmaz.

A Kormány 1304/2011. (IX. 2.) Korm. határozatában fogadta el a Magyary Zoltán Egyszerűsítései Programját. E kormányhatározat - az egyszerűsítendő ügyek között - fogalmazta meg az Adózás témakörben a „60. Helyi adófizetési kötelezettségek teljesítése (építményadó, kommunális adó és ingatlanadó)” ügy egyszerűsítését. A helyi adókról szóló 1990. évi C. törvény módosítását elsősorban e feladat végrehajtása indokolja. A törvény ugyanakkor néhány kisebb, a jogalkalmazást megkönnyítő, illetve az adóelkerülés kizárását célzó szabály is beiktat.

A gépjárműadóról szóló 1991. évi LXXXII. törvényre vonatkozó törvény szerinti módosítás több, kisebb pontosítást fogalmaz meg, elsősorban belső jogharmonizációs szempontokra figyelemmel.

Az illetékek módosítása alapvetően az illetékrendszer egyszerűsítését célozza, mely egyfelől az adózók, másfelől a NAV számára teszi könnyebben alkalmazhatóvá az illetékszabályokat. Markáns változások érhetőek tetten egyes olyan jogintézmények (pl. az illetékelőleg, a feltűnő értékaránytalanság mellett kötött ügyletek illetéke stb.) megszüntetésében, melyek alkalmazása nehézkes volt.

Emellett az illetéktörvény egyébként is széles körű mentességi, kedvezményi rendszere tovább bővül a túlélő házastárs értékhatár nélküli öröklési illetékmentességének bevezetésével, és az ún. visszlízing-ügyletek határidőtől függetlenül alkalmazható visszterhes vagyonátruházási illeték mentességével.

A törvény mindezeken túl számos szövegpontosító jellegű módosítást tartalmaz, melyek egyfelől a különböző jogszabályok fogalomhasználatának egységesítését, másfelől az Itv. belső koherenciájának megteremtését szolgálják.

A biztosítási adóról szóló 2012. évi CII. törvény törvény szerinti kisebb korrekciója főképp a megszűnő tűzvédelmi hozzájárulás elszámolási, eljárási kérdéseit rendezi.

Az adózás rendjéről szóló törvény (a továbbiakban: Art.) módosításának egy részét a Magyary Zoltán Egyszerűsítési Program keretében kidolgozott, a lakossági adminisztrációs terhek csökkentésére szolgáló módosítások alkotják. Ennek keretében az adóhatósági igazolások ügyintézési határideje 8 napról 6 napra csökken. A minősített adózói adatbázisban szereplő adózók esetében, ha azt az adózó kéri, a fizetési könnyítési kérelmek ügyintézési határideje 30 napról 15 napra csökken. A törvény egyszerűsíti a biztosítotti jogviszony bejelentését a közlendő adatok körének szűkítésével. Megszűnik az egyszerűsített bevallás visszaküldésének kötelezettsége. A köztartozásmentes adózó adatbázisban való nyilvántartás megszűnteti a jogszabályon alapuló nemleges adóigazolás, együttes adóigazolás benyújtási kötelezettséget. Az adóhatósági igazolás szabályai a korábbinál közérthetőbb formában jelennek meg. A személyi jövedelemadózásban ismert automatikus fizetési könnyítés értékhatára 150 ezer forintra, a részletek megfizetésére nyitva álló határidő pedig 6 hónapra nő.

Az adózás rendjéről szóló törvény módosítása emellett több új jogintézményt is bevezet. A módosítás bevezeti a kötelező szakmai képviseletet az adó feltételes megállapítására, a feltételes adómegállapítás alkalmazhatóságának megállapítására irányul, a szokásos piaci ár megállapítására irányuló, valamint az adópolitikáért felelős miniszter vagy a NAV felügyeletére kijelölt miniszter előtt a felügyeleti intézkedés iránti kérelem alapján induló eljárásban. Bevezetésre kerül az önellenőrzésre történő adóhatósági felhívás lehetősége. A feltételes adómegállapítás időbeli hatályának kiterjesztésére irányuló eljárás megszűnik, helyét a feltételes adómegállapítás alkalmazhatóságának megállapítására irányuló eljárás veszi át, amely azzal a változással függ össze, hogy a feltételes adómegállapítás hatályát már nem minden, hanem csak a releváns jogszabály- és tényállásváltozás szünteti meg. Megszűnik az elkésett fellebbezés felügyeleti intézkedés iránti kérelemként történő kötelező elbírálása. Az állami adó- és vámhatóság által nyilvántartott köztartozások sok jogcíme és összege lekérdezhetővé válik.

Az adózás rendjéről szóló törvény módosításainak harmadik része szövegpontosító, az értelmezést segítő, vagy a joggyakorlatot egyszerűsítő rendelkezések. A módosítás alapján egyértelművé válik, hogy a belföldi illetőség elvesztése esetén soron kívüli bevallás terheli az adózót. A módosítás alapján az adózó bármelyik adószámlára átvezettetheti a túlfizetés összegét. Az adótartozással rendelkező személyek közzétételének szabályai pontosításra kerülnek. A feltételes adómegállapítás rendszere pontosításra kerül, változik a díjmegállapítás metódusa, a tartós feltételes adómegállapítás szabályai és kötelező szakmai képviselet kerül bevezetésre és a jövőbeni jogügylet fogalma is pontosításra kerül. Egyértelművé válik, hogy a végrehajtás felfüggesztése a már benyújtott inkasszó hatályára is kiterjed. Egyértelművé válik az eljárási alapelvekből következő azon szabály, amely szerint a már kiadmányozott fizetési könnyítési és mérséklési kérelmek esetén a határozatban szereplő összegekre végrehajtás már nem vezethető. Egyértelművé válik, hogy az általános forgalmi adó rövidebb határidejű visszaigénylésének a ma hatályos szabályok szerint is a bevallásban történő nyilatkozat is feltétele.

A járuléktörvényt érintő módosítások szerint 2013-ban az infláció mértékével emelkedik a nem biztosítottak által fizetendő egészségügyi szolgáltatási járulék összege (havi 6390 forintról 6660 forintra), a központi költségvetés a szolidaritási alapon jogosultak (kiskorúak, nyugdíjasok stb.) egészségügyi ellátásának fedezetére pedig jogosultanként havi 5790 forint járulékot fizet az E. Alapnak. Mindkét rendelkezés a 2013-as költségvetési törvény E. Alap bevételi előirányzatait alapozza meg.

A nyugdíjrendszer 2011. év végi átalakítása következtében a pénztártagságát fenntartó természetes személy is 100%-os tb-nyugdíjra szerez várományt biztosítási jogviszonya alapján, ugyanakkor jelenleg nem köthet megállapodást a nyugdíjbiztosítóval, ha nem áll biztosítási jogviszonyban vagy hiányzik a nyugdíjhoz legfeljebb 5 év szolgálati ideje. A törvény - az indokolatlan különbségtétel megszüntetése érdekében - lehetővé teszi, hogy a magán-nyugdíjpénztári tagok is köthessenek a Tbj. 34. § szerinti megállapodást.

A járulékszabály-módosítások többi része egyrészt az egyéni járulékok és a szociális hozzájárulási adó szabályai közötti összhang megteremtését célozzák, másrészt a kapcsolódó törvények (például az új munka törvénykönyve) változásai miatt szükséges átvezetéseket, pontosításokat tartalmazzák.

A számvitelről szóló 2000. évi C. törvény módosítását a vállalkozásokat terhelő adminisztrációs kötelezettségek csökkentésének igénye, valamint a gyakorlatban felmerült kérdések rendezésének igénye indokolja.

A számviteli előírások gyakorlati alkalmazása során esetenként felmerülnek értelmezési problémák, amelyek következtében bizonyos előírásokat egyes vállalkozások eltérően alkalmaznak. Az egységes gyakorlat érdekében indokolt bizonyos technikai pontosítások végrehajtása a törvényi előírásokon.

A szerencsejáték szervezéséről szóló 1991. évi XXXIV. törvény módosítása az 1991-2012 között igazgatási szolgáltatási díjként szabályozott szerencsejáték felügyeleti díjat ún. egyéb fizetési kötelezettségként szabályozza újra a kötelezettség érdemi paramétereinek - alanyi kör, mérték, gyakoriság - törvényi szintű meghatározásával. A törvény a játékkaszinó koncessziós díj központi költségvetésről szóló törvényben évenként meghatározott díjminimumának és a játékkaszinók egykulcsos adóztatásának bevezetéséhez szükséges módosításokat is tartalmazza.

A törvény egyebekben több olyan módosítást tartalmaz, amelyek a törvény alkalmazása során felmerült problémák kiküszöbölését szolgálják.

-----STARTING---POINT---RESZLETES---

I. Fejezet

A jövedelemadózást érintő törvények módosítása

1. A személyi jövedelemadóról szóló 1995. évi CXVII. törvény módosítása

Az 1. §-hoz

A törvény újrafogalmazza a külföldi illetőségűek által Magyarországon szerzett jövedelmük terhére érvényesíthető családi kedvezmény szabályait. A hatályos szabályok alapján családi kedvezményt érvényesíthet az a magánszemély is, aki bármely EGT-állam jogszabálya alapján családi pótlékra, rokkantsági járadékra vagy más hasonló ellátásra jogosult. A rendelkezések alkalmazása arra az eredményre is vezethet, hogy akár a teljes adóévre vonatkozóan is érvényesítheti a külföldi illetőségű magánszemély a családi kedvezményt akkor is, ha csak az év egy részében szerzett Magyarországon adóköteles jövedelmet. Az új szabályok az adóalap védelme érdekében korlátok közé szorítják a kedvezmény érvényesíthetőségét. Egyértelművé válik, hogy a kedvezmény csak akkor érvényesíthető, ha a magánszemélyt ugyanolyan vagy hasonló kedvezmény ugyanarra az időszakra máshol nem illeti meg és összes jövedelmének legalább 75 százaléka Magyarországon esik adókötelezettség alá. Kedvezményezett eltartottként és eltartottként is csak azokat a személyeket lehet figyelembe venni, akik a családok támogatásáról szóló 1998. évi LXXXIV. törvény alapján ilyenként figyelembe vehetők.

A 2. §-hoz

A jogszabályi környezetben bekövetkezett változások szükségessé teszik az Szja tv.-ben alkalmazott egyes fogalmak tartalmának pontosítását, illetve felülvizsgálatát. Így a 2012-ben hatályba lépett munka törvénykönyvével való összhang biztosítása, érdekében szükséges a jövedelemszerzés helyét meghatározó fogalom pontosítása.

A törvényben foglaltak szerint 2013. január 1-jétől jelentősen módosulnak az Szja tv. üzleti biztosítások adókötelezettségét szabályozó rendelkezései. A biztosításokat érintő módosítások részeként a törvény újrafogalmazza az Szja tv. szerinti adómentes és adóköteles biztosítási díj fogalmát. Ezen elhatárolásnak a kifizető (jellemzően munkáltató) által magánszemély (munkavállaló) javára kötött biztosítások esetében van jelentősége, ugyanis a kifizető által fizetett biztosítási díjak jövedelmet jelentenek a biztosított magánszemélynél, amely jövedelem lehet adómentes vagy adóköteles. Az Szja tv. hatályos szabályozása adott esetben formai (alaki) szempontok szerint sorolja be az egyes biztosításokat: ez alapján pl. a teljes életre szóló (halál esetére szóló) életbiztosítások (mely biztosítások esetében ugyan az egyedüli biztosítási esemény a biztosított magánszemély halála, ezért az Szja tv. alkalmazásában kockázati biztosításnak minősülnek, de ezen biztosításoknak - miután felhalmozási, befektetési típusúak - lehet visszavásárlási értékük) díja a díjfizetés időpontjában adómentes.

A törvény szerint az Szja tv. a biztosítási jogviszonyokat 2013-tól - a jövedelemadóztatás szempontjából relevanciával bíró - közgazdasági tartalmuk alapján különbözteti meg. Ennek érdekében az Szja tv. bevezeti a kockázati biztosítás fogalmát. Az Szja tv. alkalmazásában kockázati biztosításnak az olyan személybiztosítás (élet-, baleset- és betegségbiztosítás) minősül, amely biztosításnak sem lejárati szolgáltatása, sem visszavásárlási értéke nincsen (biztosítási esemény bekövetkezése nélkül semmilyen pénzkivonásra nem ad lehetőséget, és a szerződés tartamának végén lejárati szolgáltatást sem nyújt). Ezen új definíció szerinti kockázati biztosítás más személy (pl. kifizető) által fizetett díja adómentes az Szja tv. 1. számú mellékletének 6.3. alpontja alapján. A kockázati biztosításnak nem minősülő biztosítások (ilyenek a megtakarítási típusú biztosítások, melyeknél biztosítási esemény bekövetkezte nélkül is lehetőség van pénzkivonásra, vagy a lejáratkor teljesít kifizetést a biztosító) más személy (pl. kifizető) által fizetett díja ugyanakkor - a díjfizetés időpontjában - adóköteles. Ezen új szabályozás a 2012-ben hatályos szabályok szerint adómentes díjúnak tekintett biztosításokhoz képest a következő változást jelenti: az ún. teljes életre szóló, visszavásárlási értékkel rendelkező kockázati (halál esetére szóló) életbiztosítások díja - a díjfizetés időpontjában - már nem adómentes (ugyanakkor ezen biztosítás kifizető/munkáltató által fizetett díja 2013-tól az Szja tv. szerinti egyes meghatározott juttatásként, azaz kifizetői adóteher mellett adózik.

Az ún. teljes életre szóló, visszavásárlási értékkel rendelkező kockázati életbiztosítások díjának 2013-tól történő adókötelessé válása miatt a törvény a 2012. december 31-éig megkötött teljes életre szóló kockázati élet- és balesetbiztosítások esetében megfelelően hosszú időt (3 évet) biztosít az új szabályokra történő átállásra. A törvény az Szja tv. adóköteles biztosítási díj-fogalmánál egyértelművé teszi, hogy a biztosítási jogviszonyban (magánszemély biztosítottra kötött biztosítási szerződés esetén) a biztosított magánszemély szerzi meg a díjfizetés időpontjában a biztosítási díj formájában az adóköteles bevételt. A kialakult jogértelmezéssel egyezően az Szja tv. (az adóköteles biztosítási díj fogalmával összefüggésben) az Szja tv. a 7. §-ában rögzíti, hogy nem szerez bevételt a biztosított magánszemély a díjfizetés időpontjában, ha a biztosító teljesítésére a díjat fizető személy jogosult. Ez az eset fordul elő pl. egy gazdálkodó által magánszemély javára kötött vegyes életbiztosítás esetén (a vegyes életbiztosítás akkor is fizet, ha a biztosított személy a biztosítás tartama alatt meghal, de akkor is, ha a biztosítási tartam végén életben van), ha a haláleseti kedvezményezett a biztosított személy érdekkörébe tartozó magánszemély, míg a lejárati szolgáltatás kedvezményezettje maga a díjat fizető gazdálkodó. A példa szerinti esetben a vegyes életbiztosítás díjának fizetése időpontjában a biztosított magánszemély a haláleseti szolgáltatásra jogosító biztosítás (kockázati biztosítás) díja erejéig adómentes jövedelmet szerez, míg a lejárati szolgáltatásra vagy visszavásárlásra jogosító biztosítási díjrész vonatkozásában nem szerez bevételt (ugyanis a biztosító teljesítésére maga a díjat fizető gazdálkodó jogosult). Ha azonban a példa szerinti esetben a biztosítási szerződés úgy módosul, hogy a biztosító teljesítésére (lejárati szolgáltatására) már a biztosított (vagy más magánszemély, de nem a díjat fizető személy) válik jogosulttá (ideértve azt az esetet is, amikor a biztosított magánszemély a szerződő helyébe lép, tekintettel arra, hogy ebben az esetben már egyedül jelölhet kedvezményezettet), a biztosítás szerződésmódosítás időpontjáig megfizetett díja (ide nem értve a kockázati biztosításra tekintettel fizetett díjrészt, mert az adómentes) a szerződés módosításának időpontjában egy összegben minősül adóköteles biztosítási díjnak a biztosított magánszemélynél. Az adóköteles biztosítási díj (kifizetőnek minősülő díjfizetőt és személybiztosítást feltételezve) egyes meghatározott juttatásként adóköteles, míg pl. külföldi, kifizetőnek nem minősülő díjfizető (nem természetes személy szerződő) esetén - figyelemmel az Szja tv. 2. §-ának (6) bekezdésében foglaltakra - jogviszony szerint adózó jövedelemként adózik. Természetesen, nem keletkezik bevétele a biztosított magánszemélynek akkor, ha a magánszemély a más személy által korábban megfizetett, kockázati biztosításnak nem minősülő biztosítás díját a díjat fizető személynek megtéríti

A biztosítások személyi jövedelemadó-kötelezettségével összefüggő szabályok felülvizsgálata eredményeként új fogalmakat illeszt a törvénybe (személybiztosítás, kockázati biztosítás, életbiztosítás, betegségbiztosítás, balesetbiztosítás, járadékbiztosítás, nyugdíjbiztosítás, biztosító teljesítése stb.), illetve pontosít néhány, meglévő szabályt is (bér, adóköteles biztosítási díj).

A törvény az Új Polgári Törvénykönyv tervezetében szereplő biztosítási fogalmakkal összhangban - de azokkal nem feltétlenül azonosan - meghatározza az életbiztosítás, a betegségbiztosítás és a balesetbiztosítás fogalmát. E szerint az életbiztosítás olyan személybiztosítási szerződés, amely alapján a biztosító a természetes személy halála, meghatározott életkor vagy időpont elérése vagy más esemény bekövetkezése esetére a szerződésben meghatározott biztosítási összeg kifizetésére, járadék élethosszig tartó vagy meghatározott időszakra történő folyósítására vállal kötelezettséget. A törvény szerint betegségbiztosításnak (vagy egészségbiztosításnak) az olyan biztosítási szerződés minősül, amely alapján a biztosító a biztosított bármely okból történő egészségkárosodása vagy rokkantsága esetén a szerződésben meghatározott szolgáltatások teljesítésére vállal kötelezettséget. Betegségbiztosítás esetében a biztosító szolgáltatása kiterjedhet a szerződésben meghatározott egészségügyi szolgáltatások miatt felmerült költségek egészségügyi szolgáltató számára történő megtérítésére is. A balesetbiztosítás olyan biztosítási szerződés, amely alapján a biztosító a biztosított baleset miatt bekövetkező halála, egészségkárosodása vagy rokkantsága esetére a szerződésben meghatározott biztosítási összeg vagy járadék fizetésére, valamint a szerződésben meghatározott egyéb szolgáltatásra (jövedelem-kiesés pótlása, különböző napi térítések vagy a napok számától függő biztosítói kifizetések) vállal kötelezettséget.

Az életbiztosítások között külön csoportot képeznek a járadékbiztosítások (a törvény szerinti új életbiztosítás-fogalom erre utal is). A járadékbiztosítás a járadékfizetési periódus kezdetétől a járadékfizetési periódus végéig (életjáradék esetében a biztosított személy haláláig) meghatározott rendszerességgel (pl. havonta, de legalább évente egyszer) adott összegű szolgáltatást nyújt. A járadékbiztosítások a díjfizetés módjától (egyszeri díjas, folyamatos díjas járadék), illetve a szolgáltatás nyújtásának jellemzőitől függően eltérhetnek egymástól. A törvény szerint az Szja tv. 2013-tól - igazodva a biztosítási piac ezen termékeihez - definiálja a járadékbiztosítás fogalmát, továbbá meghatározza az ilyen biztosításokból származó jövedelmek adókötelezettségét. 2009. december 31-éig az Szja tv. - a biztosítási kedvezménnyel összefüggésben, a törvény 7. számú mellékletében - tartalmazott meghatározást a nyugdíjbiztosítás fogalmára vonatkozóan. Bár a törvény 7. számú melléklete 2009. december 31-ét követően hatályon kívül került (a biztosítási adókedvezmény megszüntetése miatt), a jogalkalmazás során (kamatjövedelem számítása, biztosító adómentes szolgáltatása) a nyugdíjbiztosítás fogalmát a 2009. évet követően is alkalmazni lehetett. A törvényben foglaltak szerint az Szja tv. 2013-tól ismételten rendelkezik arról, hogy alkalmazásában mi minősül nyugdíjbiztosításnak. A biztosító járadékbiztosítási, nyugdíjbiztosítási szerződés alapján teljesített szolgáltatása - az Szja tv. 1. számú mellékletének újrafogalmazott 6.6. alpontja alapján - adómentes. Járadékbiztosítás esetében az adómentesség egyik feltétele, hogy a járadékszolgáltatást legalább tíz éven keresztül folyósítsák (kivétel a biztosított személy halála), míg nyugdíjbiztosítás esetében abban az esetben adómentes a biztosító szolgáltatása (a nyugdíjszolgáltatásra való jogosultság megszerzésekor is, figyelemmel a törvényi kivételekre is), ha a megtakarítási idő eléri a tíz évet. A szolgáltatási ágon (járadékbiztosítás), illetve a befizetési ágon (nyugdíjbiztosítás) előírt tíz év összhangban van az önkéntes nyugdíjpénztárak és a foglalkoztatói nyugdíjszolgáltató intézmények által, illetőleg a nyugdíj-előtakarékossági számlák alapján nyújtott szolgáltatás adómentességét érintő, 2013-tól hatályos módosítással (10 éves kötelező megtakarítási idő előírása a nyugdíjszolgáltatásra való jogosultságot megszerzők esetében is).

A 3. §-hoz

A törvény a biztosítások személyi jövedelemadó-kötelezettségével összefüggő szabályok felülvizsgálatával összefüggésben kiegészíti a bevétel megállapítására vonatkozó rendelkezést azzal, hogy nem keletkezik bevétel a kizárólag a díjat fizető kártérítési felelősségi körébe tartozó kockázat elhárítására kötött biztosítás díjának megfizetésével.

A kizárólag a díjat fizető kártérítési felelősségi körébe tartozó kockázat elhárítására kötött biztosítás (az ún. felelősségbiztosítás) esetében a biztosítási esemény bekövetkeztekor a biztosító a károsult részére teljesít kifizetést, vagyis ezen biztosításoknál a biztosított magánszemély (a károkozó) a biztosító szolgáltatására soha nem válik jogosulttá. Az egyértelmű jogalkalmazás érdekében az Szja tv. bevételre vonatkozó meghatározásánál [az Szja tv. 4. §-ának (2) bekezdésében] indokolt kimondani, hogy az előbbi biztosítás kifizető által fizetett díja formájában a biztosított magánszemély (a károkozó) a díjfizetés időpontjában nem szerez bevételt. Jelenleg e szabályt az Szja tv. 1. számú mellékletének 6.3. alpontja tartalmazza.

A 4. §-hoz

Az Szja tv. „adóköteles biztosítási díj” fogalmával összefüggésben a törvény 7. §-ában (bevételnek nem számító tételek) indokolt annak rögzítése, hogy nem szerez bevételt a díjfizetés időpontjában a biztosított magánszemély az olyan biztosítási szerződések esetében, melyeknél a biztosító teljesítésére kizárólag a díjat fizető személy jogosult (vagyis sem a biztosított, sem más magánszemély nem jogosult a biztosító teljesítésére).

Az 5. §-hoz

A kifizető által magánszemély javára kötött biztosítások esetében a díjfizetés időpontjában nem szerez bevételt a biztosított magánszemély az olyan biztosítási szerződések alapján, melyek esetében kizárólag a díjat fizető kifizető (gazdálkodó) jogosult a biztosító teljesítésére. Ez az önmagában indokolt szabály abban az esetben nem vezet adókikerülésre, ha a szabályozás kezeli azokat az eseteket is, amikor utóbb a szerződés módosítása következtében a biztosítói teljesítésre már magánszemély (a biztosított vagy más magánszemély, de nem a díjat fizető személy) válik jogosulttá (ideértve azt az esetet is, amikor a biztosított magánszemély a szerződő helyébe lép, figyelembe véve, hogy ilyenkor a szerződővé váló biztosított már egyedül jelölhet kedvezményezettet). Ebben az esetben a más személy által korábban megfizetett díj a szerződés módosításának időpontjában egy összegben válik adókötelessé, illetve a kockázati biztosítás díja tekintetében adómentes jövedelemmé. Nem keletkezik bevétele a biztosított magánszemélynek akkor, ha a magánszemély a más személy által korábban megfizetett, kockázati biztosításnak nem minősülő biztosítás díját a korábbi díjfizetőnek megtéríti.

A 6. §-hoz

A törvény - a magánszemély összes jövedelmének fogalmát megállapító rendelkezés hatályon kívül helyezésével összefüggésben - pontosítja a bevallási kötelezettséget szabályozó rendelkezést.

A 7. §-hoz

A magánszemélyek első ízben a 2011-es adóévre vonatkozóan nyújthattak be adóbevallási kötelezettségeiket nagymértékben leegyszerűsítő adónyilatkozatot. Az alkalmazás során szerzett tapasztalatok, illetve az adórendszerben már megvalósult és a jövőbeni változások szükségessé teszik a választásra jogosító feltételrendszer további pontosítását, illetve egyszerűsítését. A törvény ezzel összefüggésben módosítja a vonatkozó szabályokat.

A 8. §-hoz

A törvény részben visszaállítja a teljes életre szóló, visszavásárlási értékkel bíró életbiztosításokra vonatkozó 2012. évi szabályokat. Az ilyen biztosítás kifizető, munkáltató által fizetett rendszeres díja a törvény szerint 2013. január 1-jétől továbbra is adómentes juttatásnak minősül. A nem rendszeres díjak a befizetés időpontjában vállnak adóköteles biztosítási díjként adókötelessé. A törvény az esetleges visszaélések elkerülése érdekében adatszolgáltatási kötelezettséget ír elő, melyet az adómentes díjat fizető személynek a havi adó- és járulékbevallásában kell teljesítenie.

Meghatározza ugyanakkor a törvény, hogy a teljes életre szóló, visszavásárlási értékkel bíró életbiztosításokból származó, a biztosított saját befizetését meghaladó összegű biztosítói teljesítés egyéb jövedelemként adóköteles. Ugyancsak egyéb jövedelemként adóköteles a biztosításban található befektetések összege akkor is, ha a biztosítási szerződést oly módon alakítják át, hogy a biztosított személye megváltozik vagy a szerződés már nem minősül lejárati szolgáltatással nem bíró, teljes életre (kizárólag halál esetére) szóló, visszavásárlási értékkel bíró biztosításnak. Az egyéb jövedelem után főszabály szerint az egészségügyi hozzájárulás mértéke 27 százalék, azonban az csak 14 százalék, ha a jövedelem megszerzésének időpontja a lejárati szolgáltatással nem bíró, kizárólag halál esetére szóló, visszavásárlási értékkel bíró életbiztosítás megkötésétől - de legkorábban 2013. január 1-jétől - számított 10 évet követő időpontra esik.

A 9. §-hoz

A törvény az adóalap-kiegészítés (szuperbruttósítás) teljes kivezetésével összefüggésben újrafogalmazza az összevont adóalap megállapítására vonatkozó rendelkezést.

A 10. §-hoz

Jogalkalmazást segítő pontosítás, amely nem érinti a családi kedvezményre jogosult és a családi kedvezmény megosztással történő igénybevételére jogosult magánszemélyek körét.

A hatályos szabályozás esetében sem vitatható el, hogy amennyiben ugyanazon kedvezményezett eltartott esetében ugyanazon jogosultsági hónap tekintetében több magánszemély is jogosult a kedvezményre, akkor a kedvezményt közösen is érvényesíthetik, a kedvezmény összegét egymás között döntésük szerint feloszthatják. Ugyanakkor a közös érvényesítésre vonatkozóan az Szja tv. nem tartalmaz tételes rendelkezést annak ellenére, hogy az tipikusnak tekinthető, hiszen a közös háztartásban gyermeküket nevelő szülők, illetve a szülő és házastársa általában így érvényesítik a kedvezményt. A kialakult joggyakorlat a jogosult és a jogosultnak nem minősülő más magánszemély (az élettárs, a nevelőszülő házastársa) közötti kedvezménymegosztás szabályait alkalmazza erre az esetre is.

A törvény a családi kedvezmény közös érvényesítésére vonatkozó szabályokkal - így különösen a közös igénybevételhez és a megosztáshoz kapcsolódó nyilatkozattételre vonatkozó szabályokkal - egészíti ki az Szja tv. 29/B. §-át.

A törvény pontosítja azokat a rendelkezéseket, amely alapján a más államban családi pótlékra vagy ahhoz hasonló ellátásra jogosult magánszemélyek a családi kedvezményt érvényesíthetik. Az új szabály - az adóalap védelme érdekében - korlátok közé szorítja a kedvezmény érvényesíthetőségét. Egyértelművé válik, hogy a kedvezmény csak akkor érvényesíthető, ha a magánszemélyt ugyanolyan vagy hasonló kedvezmény ugyanarra az időszakra máshol nem illeti meg és összes jövedelmének legalább 75 százaléka Magyarországon esik adókötelezettség alá. Kedvezményezett eltartottként és eltartottként is csak azokat a személyeket lehet figyelembe venni, akik a családok támogatásáról szóló 1998. évi LXXXIV. törvény alapján ilyenként figyelembe vehetők.

A 11. §-hoz

A törvény az adóelőleg megállapítására kötelezett kifizető igazolás-kiállítási kötelezettségére vonatkozó rendelkezést pontosítja az adóalap-kiegészítés kivezetésével összefüggésben.

A 12. §-hoz

A törvény az adóelőleg-kiegészítés megszűnésével összefüggésben módosítja az előleg megállapítására vonatkozó rendelkezést.

A 13. §-hoz

A törvény rögzíti, hogy nem keletkezik bevétel a volt egyéni vállalkozónál, ha az egyéni vállalkozói tevékenységgel összefüggésben felmerült kiadásokat az átalakult egyéni cég téríti meg, feltéve, hogy ezek a kiadások közvetlenül szolgálják az egyéni cég tevékenységét.

A 14. §-hoz

A törvény kiegészíti a jövedelem-(nyereség)minimum megállapításának szabályát azzal, hogy mi minősül közvetített szolgáltatásnak.

A 15. §-hoz

A törvény szerint az átalányadózás során alkalmazható költséghányad megállapításánál csak azokat a tevékenységeket kell figyelembe venni, amelyből az átalányadózónak az adóévben bevétele származott.

A 16. §-hoz

A törvény módosítja a biztosításból származó kamatjövedelem meghatározásának szabályát. Az adómentes és adóköteles díjú biztosítások újrafogalmazása következtében jelentősen egyszerűsödik a biztosítói kifizetések személyi jövedelemadó-kötelezettsége. A biztosító által nyújtott szolgáltatás (kivéve a kamatjövedelemnek minősülő bevételt, a felelősségbiztosítás alapján fizetett jövedelmet pótló kártérítés összegét, valamint a baleset- és betegségbiztosítás alapján járó jövedelmet pótló szolgáltatás összegéből az adóköteles részt) jellemzően adómentes. Így adómentes az a szolgáltatás, amelyet a biztosító kockázati biztosítási szerződés alapján nyújt, továbbá adómentes a vegyes (kockázati és nem kockázati) biztosításhoz kapcsolódóan nyújtott (haláleseti, balesetbiztosítási, betegségbiztosítási szolgáltatás). Ugyancsak adómentes a biztosító - Szja tv.-ben foglalt feltételeknek megfelelő - nyugdíjbiztosítási, járadékbiztosítási szolgáltatása. A felelősségbiztosítás alapján fizetett jövedelmet pótló kártérítés összege oly módon adóköteles, ahogyan a biztosító szolgáltatásával pótolt jövedelem eredetileg adóköteles lett volna. A kockázati biztosításnak nem minősülő (vegyes) biztosításokból - kivéve, ha a biztosító teljesítése adómentes - kamatjövedelem keletkezik, ha a biztosítói kifizetés a magánszemély és/vagy kifizető által befizetett biztosítási díjak összegét meghaladja. A 2012. december 31-ét követően kötött teljes életre szóló életbiztosítások esetében a biztosítás díját vagy a szerződő magánszemély saját maga fizeti, vagy ezen biztosítás - más személy által fizetett - díja a díjfizetés időpontjában adóköteles (kifizetőnek minősülő díjfizető esetében egyes meghatározott juttatásként, kifizetőnek nem minősülő díjfizető (pl. külföldi munkáltató) esetében a biztosított magánszemély összevont adóalapba tartozó jövedelmeként). Ebből következik, hogy az ilyen biztosításokra történő biztosítói kifizetés (ha arra nem haláleseti szolgáltatásként kerül sor) kizárólag kamatjövedelemként válik adókötelessé (vagyis a 2012. december 31-ét követően kötött biztosítások alapján történő biztosítói teljesítések esetében az egyéb jövedelemre vonatkozó szabályokat nem kell alkalmazni).

A törvény szerint, amennyiben egy adott biztosítói teljesítésre a kamatjövedelem szabályait kell alkalmazni, úgy a biztosítói teljesítésből a befizetett biztosítási díjat meghaladó összeg minősül kamatjövedelemnek. A törvény ugyanakkor azt is kimondja, hogy nem lehet figyelembe venni befizetett díjként a kockázati biztosítás díját tekintettel arra, hogy a kockázati biztosítás díja nem befektetési célú kiadás, így annak figyelembevétele a befektetési céllal befizetett díjakra jutó kamatjövedelem kiszámításakor indokolatlan. E szabály azt biztosítja, hogy a kockázati biztosítás (a biztosító kockázatban állásának) díjával - függetlenül attól, hogy azt ki fizette, vagy, hogy az adóköteles volt-e vagy sem - a kamatjövedelem ne legyen csökkenthető. Amennyiben a biztosító az összes biztosítási díjon belül a kockázati biztosítás díját a számviteli jogszabályok alapján elkülönítve nem mutatja ki, akkor kizárólag a kamatjövedelem kiszámításakor a kockázati biztosítás díját a törvényben előírt módszerrel (a biztosítási díj adott százaléka) kell meghatározni. A kamatjövedelem előzőek szerinti új számítási szabályával összefüggésben (az adózókat hátrányosan érintő új szabályok visszamenőleges hatályának tilalmára tekintettel) átmeneti rendelkezés mondja ki, hogy az Szja tv. 65. § (1) bekezdés d) pontjának alkalmazása során a 2013. január 1-je előtt fizetett kockázati biztosítási díjat figyelmen kívül kell hagyni.

A törvény - a tartós befektetésből származó jövedelem kedvezményes adózási szabályait alapul véve (így különösen figyelemmel a tbsz-nél előírt gyűjtőévre és a tbsz „zárt” rendszerére) - újrafogalmazza a biztosításból származó kamatjövedelem kedvezményének szabályait. Az új szabályok alapján nem kell megfizetni a kamatjövedelem utáni adót:

- egyszeri díjas biztosítások esetében, ha a biztosítói kifizetés a szerződés létrejötte évét követő 5. év elteltével vagy az után következik be;

- rendszeres díjas biztosítások esetében, ha a biztosítói kifizetés a szerződés létrejötte évét követő 10. év elteltével vagy az után következik be (tekintettel arra, hogy egy rendszeres díjfizetésű, 10 éves tartamú biztosítás esetében a befizetett díjak átlagosan 5 évet töltenek befektetésben).

Nem kell megfizetni a kamatjövedelem fele után a kamatjövedelem adóját:

- egyszeri díjas biztosítások esetében, ha a biztosítói kifizetés a szerződés létrejötte évét követő 3. év elteltével vagy az után, de az 5. év elteltét megelőzően következik be;

- rendszeres díjas biztosítások esetében, ha a biztosítói kifizetés a szerződés létrejötte évét követő 6. év elteltével vagy az után, de a 10. év elteltét megelőzően következik be.

A törvény a kamatjövedelem kedvezményes adózásához további feltételeket ír elő, különös tekintettel a szerződés szerint elvárt díjon felül teljesített eseti, rendkívüli, soron kívüli díjakra. Nem alkalmazhatók az előzőekben említett kedvezményes adózási szabályok, ha az adott biztosításra a biztosítás teljes tartama alatt a szerződés szerint elvárt díjon felül díjfizetés (így különösen eseti, rendkívüli, soron kívüli díj fizetése) történt, kivéve, ha a biztosító a szerződés szerint elvárt díjon felüli díjfizetést a hozzá tartozó biztosítástechnikai tartalékkal (vagy díjtartalékkal) együtt elkülönítetten tartja nyilván. Az eseti (rendkívüli, soron kívüli) díjak elkülönített biztosítói nyilvántartása esetén az elkülönített összegeket - az adókötelezettség megállapítása során - úgy kell tekinteni, mint önálló biztosítási szerződés szerinti díjat, biztosítástechnikai tartalékot, díjtartalékot (ekkor a szerződés létrejötte időpontjának az elvárt díjon felüli díjfizetés időpontja minősül). Ha a biztosító az eseti díjakat és a hozzájuk tartozó biztosítástechnikai tartalékot (díjtartalékot) nem elkülönítetten tartja nyilván, de az utolsó eseti díj befizetésének időpontjától a kedvezményes adózás feltételéül az Szja tv. 65. § (3) bekezdésében előírt idő (egyszeri díjas biztosítások esetében 3 év, 5 év, rendszeres díjas biztosítások esetében 6 év, 10 év) már eltelt, úgy a kamatjövedelem kedvezményes adózási szabályai alkalmazhatók.

A biztosításból származó kamatjövedelem új kedvezményes adózási szabályával összefüggésben átmeneti rendelkezés rögzíti, hogy a kedvezményes adózási szabályok alkalmazása során az elvárt díjon felül 2013. január 1. előtt teljesített díjfizetést (az adózókat hátrányosan érintő új szabályok visszamenőleges hatályának tilalmára tekintettel) figyelmen kívül kell hagyni.

A 17. §-hoz

A törvény rendezi, hogy mi tekinthető a nyugdíj-előtakarékossági számlán elhelyezett pénzügyi eszköz megszerzésére fordított értéknek, ha a nyugdíj-előtakarékossági számla nem adómentes nyugdíj szolgáltatás igénybevétele miatt szűnik meg, vagy a NYESZ számláról annak megszüntetése nélkül vesz ki pénzügyi eszközt a magánszemély.

A 18. §-hoz

A törvény technikai jellegű új szabályt iktat be a lekötési nyilvántartásban szereplő értékpapír átalakításával (kicserélésével) kapcsolatban. E szabály szerint nem minősül a lekötési időszak megszakításának, ha az átalakított (kicserélt) értékpapír vagy az érte kapott pénzösszeg a számlán marad.

A 19. §-hoz

2013-tól kifizetői adóteher mellett (az Szja tv. szerinti egyes meghatározott juttatásnak minősülő juttatásként) köthetők adóköteles díjú - egyéni és csoportos - személybiztosítások (pl. vegyes életbiztosítások, visszavásárlási értékkel rendelkező teljes életre szóló életbiztosítások, nyugdíjbiztosítások). A vegyes biztosítás elkülönített kockázati biztosítási díjrésze - kivéve, ha az az Szja tv. 1. számú mellékletének 6.3. alpontja szerint adóköteles - természetesen adómentes.

A kifizető által magánszemély javára kötött, adóköteles díjú egyéni biztosításból - az Szja tv. hatályos szabályai alapján - a biztosított magánszemélynek az összevont adóalapba tartozó jövedelme keletkezik (munkavállaló esetében nem önálló tevékenységből származó jövedelem). Figyelembe véve, hogy e juttatás a munkavállaló nettó jövedelmét terheli [ennek oka, hogy a biztosítási díjból adóelőleg (és járulék) levonására nincs mód, ezért a munkáltató az általa - a munkavállaló helyett - megfizetett adóelőleget (és járulékot) a munkavállalóval szembeni követelésként köteles nyilvántartásba venni, és e követelését a magánszeméllyel szemben fennálló bármely kötelezettségébe beszámíthatja], ezért a kifizetők (munkáltatók) a magánszemélyek javára adóköteles díjú biztosításokat jellemzően nem kötnek.

A 20. §-hoz

A Magyary Program egyszerűsítési programja keretében felülvizsgálatra került a mezőgazdasági őstermelői igazolványok kiállításának folyamata is. Ennek eredményeként megváltozik az igazolványok kiállításával, a kapcsolódó nyilvántartással foglalkozó szervezet jogköre és feladatköre, ami szükségessé teszi az Szja tv. felhatalmazó rendelkezésének módosítását.

A 21. §-hoz

A törvény új rendelkezéssel egészíti ki az Szja tv.-t, amely szerint a mezőgazdasági igazgatási szerv ellenőrzi az őstermelői igazolvány használatának jogszerűségét, a jogszerűtlen használatot jelzi az adóhatóságnak.

A 22. §-hoz

A törvény a biztosítások személyi jövedelemadó-kötelezettségével összefüggésben módosult szabályok alkalmazásához szükséges átmeneti rendelkezéseket tartalmaz.

A biztosításokra vonatkozó személyi jövedelemadó-szabályok újrakodifikálása miatt átmeneti rendelkezések vonatkoznak a 2012. december 31-éig megkötött, az Szja tv. 2012. december 31-én hatályos szabálya alapján adómentes díjúnak tekintett teljes életre szóló kockázati élet- és balesetbiztosításokra. A 2012. december 31-éig megkötött szerződésekre 2015. december 31-éig az Szja tv. 2012. december 31-én hatályos rendelkezéseit kell alkalmazni (vagyis kifizető által magánszemély javára kötött biztosítás esetében a biztosítás díja 2015.. december 31-éig a biztosított magánszemély adómentes jövedelme). Ha a biztosító 2012. december 31-ét követően olyan teljes életre szóló kockázati élet- és balesetbiztosításra teljesít kifizetést, amelynek volt adómentes díja (adómentes díjú a kifizető által 2012. december 31-éig megkötött teljes életre szóló kockázati életbiztosítás díja), úgy a 2014. december 31-éig megfizetett díjra és az ahhoz kapcsolódó biztosítói teljesítésre az Szja tv. 2012. december 31-én hatályos rendelkezéseit kell alkalmazni.

A kamatjövedelem új számítási szabályával összefüggésben átmeneti rendelkezés mondja ki, hogy az Szja tv. 65. § (1) bekezdés d) pontjának alkalmazása során a 2013. január 1-je előtt fizetett kockázati biztosítási díjat figyelmen kívül kell hagyni.

2013. január 1-jétől módosulnak a biztosításból származó kamatjövedelem kedvezményére vonatkozó szabályok is [Szja tv. 65. § (3) bekezdés]. E módosítással függ össze az az átmeneti rendelkezés, mely szerint az Szja tv. 65. § (3) bekezdése ac)-ad) pontjainak alkalmazása során az elvárt díjon felül 2013. január 1-je előtt teljesített díjfizetést figyelmen kívül kell hagyni.

A törvény az egyértelmű jogalkalmazás érdekében rögzíti, hogy az a zárt körben kibocsátott értékpapír, amely 2012. december 31-én jogszerűen TBSZ szerződés Lekötési nyilvántartásában szerepel, az továbbra is ott tartható, továbbá azt, hogy - nem csak az átruházásából származó bevételre, hanem - az e papír hozamára is a TBSZ kedvező adózási szabályait kell alkalmazni.

A 23. §-hoz

A törvény az Szja tv. 1. és 6. számú mellékleteit módosító mellékletről rendelkezik.

A 24. §-hoz

A törvény szövegcserével módosítja az Szja tv. egyes rendelkezéseit az előzőekben ismertetett módosításokhoz kapcsolódóan, illetve a jogszabályi környezet változása miatt.

A 25. §-hoz

Hatályon kívül helyező rendelkezések.

2. A társasági adóról és az osztalékadóról szóló 1996. évi LXXXI. törvény módosítása

A 26. §-hoz

A törvény szerint a bejelentett immateriális jószág fogalma kiterjed arra az esetre is, ha az adózó az immateriális jószágot (szellemi terméket, vagyoni értékű jogot) nem értékesítés keretében szerzi meg, hanem saját maga hozza létre.

A 27. §-hoz

A törvény a lelkiismereti és vallásszabadság jogáról, valamint az egyházak, vallásfelekezetek és vallási közösségek jogállásáról szóló törvénnyel összhangban meghatározza az egyház fogalmát.

A 28. §-hoz

Jogtechnikai jellegű módosítás, a fogalmak megfelelő sorrendiségét biztosítja.

A 29. §-hoz

A törvény az ellenőrzött külföldi társaság fogalmának pontosítását biztosítja arra az esetre nézve, amikor a külföldi személy adózás előtti eredmény nulla vagy negatív összeg és vizsgálni szükséges, hogy a külföldi állam milyen mértékű társasági adónak megfelelő adómértéket alkalmaz. A törvény szerint amennyiben a külföldi állam az adóalap összegétől függően több társasági adónak megfelelő adómértéket alkalmaz, akkor a legkisebb mértéknek kell elérnie a 10 százalékot.

Az ellenőrzött külföldi társaság fogalom tényleges tulajdonosra vonatkozó feltétele tekintetében az adózók nehezen tudják igazolni a 10%-os közvetett tulajdoni hányad (szavazati jog) fennállását (például többszörös kapcsolt vállalkozási viszony fennállása okán). A törvény értelmében ezen feltétel fennállását - az ellenőrzött külföldi társaságra vonatkozó egyéb feltételektől eltérően - nem az adózó köteles igazolni.

A 30. §-hoz

A törvény a foglalkoztatói nyugdíjszolgáltató intézmény fogalmát a foglalkoztatói nyugdíjról és intézményeiről szóló törvénnyel összhangban határozza meg.

A módosítás a szabad vállalkozási zóna fogalmával bővíti a Tao. tv. értelmező rendelkezéseit, tekintettel arra, hogy a jelenértéken legalább 100 millió forint értékű szabad vállalkozási zóna területén megvalósított beruházás után a törvény szerint az adózó fejlesztési adókedvezményt vehet igénybe.

A módosítás jogtechnikai pontosítás, amely a - sportról szóló törvény vonatkozó definíciójának megfelelő kiegészítésével - egyértelművé teszi a látvány-csapatsport támogatás keretében támogatásra jogosult szervezetek közül a sportalapítvány jogállását a támogatás igénybevétele szempontjából.

A 31. §-hoz

A törvény szerint a jövedelem minimum meghatározása során az összes bevételt növeli a tagi kölcsönök napi átlagos állományának a megelőző év utolsó napján kimutatott tagi kölcsön összegének ötven százaléka.

A 32. §-hoz

A törvény szerint a bejelentett részesedés árfolyamnyereségét (apport esetén rendkívüli eredményét) csökkenteni szükséges a cégérték vagy üzleti érték kivezetése következtében elszámolt ráfordítással.

A számvitelről szóló törvény rendelkezései értelmében a hosszú lejáratú kötelezettségeket a lejárat előtti évben át kell sorolni a rövid lejáratú kötelezettségek közé, így a Tao. tv. rendelkezései alapján a korábban adóalap csökkentő tételként figyelembe vett összeggel már ekkor vissza kell növelni az adóalapot, annak ellenére, hogy az árfolyam különbözet nem az átsoroláskor, hanem egy évvel később, a hitel visszafizetésekor (könyvekből való kivezetése során) realizálódik. A törvény biztosítja, hogy a hosszú lejáratú kötelezettségből átsorolt arányos kötelezettség résszel, annak kivezetésekor az árfolyam különbözet tényleges realizálásakor kelljen módosítani az adóalapot.

A 33. §-hoz

A törvény szerint a törvény alkalmazásában korábban munkanélküli személynek a foglalkoztatás elősegítéséről és a munkanélküliek ellátásáról szóló törvényben meghatározott álláskereső minősül.

A módosítás biztosítja, hogy a háromszoros K+F adóalap kedvezmény érvényesíthetősége érdekében a központi költségvetési szervként működő kutatóintézettel, valamint a közvetlenül vagy közvetve többségi állami tulajdonban lévő gazdasági társaság formájában működő kutatóintézetekkel is lehet együttműködési megállapodást kötni.

A 34. §-hoz

A számvitelről szóló törvény rendelkezései értelmében a hosszú lejáratú kötelezettségeket a lejárat előtti évben át kell sorolni a rövid lejáratú kötelezettségek közé, így a Tao. tv. rendelkezései alapján a korábban adóalap csökkentő tételként figyelembe vett összeggel már ekkor vissza kell növelni az adóalapot, annak ellenére, hogy az árfolyam különbözet nem az átsoroláskor, hanem egy évvel később, a hitel visszafizetésekor (könyvekből való kivezetése során) realizálódik. A törvény biztosítja, hogy a hosszú lejáratú kötelezettségből átsorolt arányos kötelezettség résszel, annak kivezetésekor az árfolyam különbözet tényleges realizálásakor kelljen módosítani az adóalapot.

A törvény szerint a bejelentett részesedés árfolyamveszteségét (apport esetén rendkívüli eredményét) növelni szükséges a cégérték vagy üzleti érték kivezetése következtében elszámolt ráfordítással.

A módosítás egyértelműsíti, hogy az alultőkésítési szabály alkalmazásában a kötelezettségek adóévi napi átlagos állománya meghatározása során nem kell figyelemmel lenni az áruszállításból és a szolgáltatásnyújtásból származó kötelezettségek és követelések összegére.

A 35. §-hoz

A veszteségelhatárolásra vonatkozó szabályozás alapján a jogutód abban az esetben jogosult az átvett elhatárolt veszteség felhasználására, ha az átalakulást követő két adóévben a jogelőd által folytatott tevékenységből bevételt, árbevételt szerez. A törvény szerint nem kell e feltételt teljesíteni, ha az adózó átalakulást követő két adóévben jogutód nélkül megszűnik. A törvény továbbá kiválás esetén kiterjeszti ezt a kötelezettséget arra az adózóra is, amelyből a kiválás történt. A módosítás egyértelműsíti, hogy kiválás esetén a fennmaradó adózó vagyonmérleg szerinti részesedése alapján meghatározott elhatárolt vesztesége is korlátozás alá eshet átalakulás esetén. Továbbá, hogy ha a jogelőd tevékenysége vagyonkezelésre irányul, akkor a jogutódnak nem kell a tevékenységi feltételt teljesítenie.

A törvény biztosítja, hogy a csődeljárást vagy felszámolási eljárást lezáró bírósági végzéssel jóváhagyott egyezséget követően tevékenységét továbbfolytató adózónak az egyezséggel összefüggésben ne keletkezzen társasági adófizetési kötelezettségre, ha egyébként elhatárolt veszteséggel rendelkezik.

A 36. §-hoz

Az energiahatékonyságot szolgáló beruházások és a szabad vállalkozási zónák területén megvalósítandó beruházások ösztönzése érdekében a fejlesztési adókedvezmény rendszerében két új jogcím bevezetése indokolt.

A törvény szerint 2013. január 1-jétől a szabad vállalkozási zónák területén üzembe helyezett és üzemeltett jelenértéken legalább 100 millió forint értékű beruházás, valamint a jelenértéken legalább 100 millió forint értékű energiahatékonyságot szolgáló beruházás - külön jogszabályban meghatározott tanúsítvány által igazolt módon - üzembe helyezése és a fejlesztési adókedvezményről szóló 206/2006. (X. 16.) Korm. rendeletben meghatározottak szerinti üzemeltetése esetén az adózó fejlesztési adókedvezmény igénybevételére jogosult.

A törvény a statisztikai adatszolgáltatás minőségének fejlesztése érdekében a fejlesztési adókedvezmény érvényesíthetőségének feltételül szabja, hogy az adózó a beruházás befejezését is bejelentse az adópolitikáért felelős miniszternek.

Környezetvédelmi bírság esetén a fejlesztési adókedvezményt igénybe vevő adózók nem a teljes adókedvezmény igénybe vételétől esnek el, hanem a beruházás üzembe helyezését követő 5 év során csak azokban az adóévekben nem érvényesíthetik az adókedvezményt, amelyekben az adózó a jogszabályban vagy hatósági határozatban megállapított kibocsátási határértéket jogerős határozattal megállapított módon túllépte.

A 37. §-hoz

A törvény normatív módon rögzíti, hogy az adópolitikáért felelős miniszter évente egy alkalommal átadja az állami adóhatóság részére a fejlesztési adókedvezményre vonatkozó adózói bejelentéseket.

A 38. §-hoz

A látvány-csapatsport támogatás alapvető jogosultsági feltételeinek sportszakmai kritériumait egészíti ki, figyelemmel a sportról szóló 2004. évi I. törvénynek a látvány-csapatsport támogatás lehetőségét biztosító szabályok hatályba lépése óta történt, az indulási jogot érintő (annak átruházását új jogcímmel bővítő), a támogatás igénybevételének is közvetlen feltételét jelentő módosítására.

A 39. §-hoz

Átmeneti rendelkezések.

A 40. §-hoz

Az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény (a továbbiakban: Emtv.) alapján, az Európai Bizottság az N 464/2009 határozattal történő elfogadását követően támogatási program valósul meg, mely szerint a nyilvántartott előadó-művészeti szervezetek támogatói, a támogatott előadó-művészeti szervezet jegybevételének 80%-ig társasági adókedvezményt vehetnek igénybe. Az elfogadást követően a programra vonatkozó rendelkezések a Tao tv. 4. § 36., 37., 38. pontjában, valamint a 22. § (1) bekezdésében találhatók.

Tekintettel arra, hogy az előadó-művészeti szervezetek támogatásáról és sajátos foglalkoztatási szabályairól szóló 2008. évi XCIX. törvény módosításáról szóló 2011. évi LXXXVI. törvény elfogadását követően az Emtv. jelentősen módosult, így új végrehajtási rendeletek kiadása vált szükségessé. Az Emtv. a Tao tv. támogatási programhoz kapcsolódva nem tartalmaz felhatalmazást az előadó-művészeti tevékenységhez kapott, a társasági adókedvezményre jogosító támogatások felhasználásáról szóló beszámoltatásra vonatkozóan (hiszen ezen rendelkezések nem e törvényben találhatóak) azonban ennek teljesítése az Európai Bizottság határozata alapján feltétlenül szükséges.

A 41. §-hoz

Szövegcserés módosítások.

A 42. §-hoz

Hatályon kívül helyező rendelkezések.

3. Az egyszerűsített közteherviselési hozzájárulásról szóló 2005. évi CXX. törvény módosítása

A 43-45. §-hoz

A járulékplafon megszüntetése miatt szükséges átvezetéseket tartalmazza a törvényben.

4. A kisadózó vállalkozások tételes adójáról és a kisvállalati adóról szóló 2012. évi CXLVII. törvény módosítása

A 46-65. §-hoz

A kisadózó vállalkozások tételes adójáról és a kisvállalati adóról szóló 2012. évi CXLVII. törvény egyes rendelkezéseinek szövegét pontosítja még azok hatályba lépése előtt a következők szerint:

Tartalmazza, hogy mely esetben nem választható a kisadózó vállalkozások tételes adója. A biztosítási, pénzpiaci ügynöki tevékenységet és az ingatlan bérbeadást végző vállalkozások akkor nem választhatják az új adót, ha ténylegesen bevételük is származik e tevékenységből.

A kisadózó vállalkozások tételes adója szerinti adóalanyiság akkor szűnik meg, ha a vállalkozásnak a biztosítási, pénzpiaci ügynöki tevékenységből vagy ingatlan bérbeadásból ténylegesen bevétele is származik.

Az adminisztrációs terhek csökkentése érdekében megszünteti azt a kötelezettséget, amely szerint a kisadózó vállalkozások a bejelentett kisadózók címének megváltozását is kötelesek bejelenteni az állami adóhatósághoz.

A törvény pontosítja, hogy mely esetekben csökken a 6 millió forintos bevételi határ, amely felett a kisadózó vállalkozás 40 százalékos adó megfizetésére köteles. Ha a kisadózó vállalkozás a tételes adót nem köteles a naptári év minden hónapjára megfizetni - például mert a kisadózó egész hónapban táppénzben részesül - akkor a bevételi határ összegét az adófizetési kötelezettséggel érintett hónapok száma alapján lehet megállapítani: minden hónap, amely után a kisadózó vállalkozás tételes adót köteles fizetni, 500 ezer forinttal növeli a bevételi határt.

A törvény pontosítja, hogy az adatszolgáltatási kötelezettség 1 millió forintos határának vizsgálatakor a kisadózó vállalkozás bevételének fogalmát kell alkalmazni. Így például a kisadózó vállalkozás által felszámított áfa nem számít bele az 1 millió forintba.

Egyértelműsíti, hogy a kisvállalati adó alanyai a számviteli törvény hatálya alá tartoznak, azaz a beszámolási, könyvvezetési és egyéb számviteli kötelezettségeiket a számviteli törvény alapján és azzal összhangban kell teljesíteniük.

Az adóévben újonnan alakuló vállalkozások esetében a törvény lehetővé tette a kisvállalati adó szerinti adóalanyiság évközi választását. Az újonnan létrejövő vállalkozások adóalanyisága a társasági szerződés közokiratba foglalásának, ellenjegyzésének napjával, az első jognyilatkozat megtételének napjával, illetve az adott vállalkozás alapítását szabályozó jogszabály szerinti nappal jön létre. Az adóalanyiság létrejöttének feltétele, hogy az újonnan alakuló vállalkozás a törvény által meghatározott határidőn belül bejelentse az adóhatóságnak a kisvállalati adó szerinti adóalanyiság választását.

A kisvállalati adó pénzforgalmi szemléletével összhangban biztosítja, hogy az újonnan beszerzett, előállított vagy még korábban használatba nem vett, tárgyi eszközök, szellemi termékek és kísérleti fejlesztés aktivált értékéhez kapcsolódó adóévi kifizetések összegét figyelembe lehessen venni csökkentő tételként a következő adóévek adóalapjának megállapítása során, függetlenül attól, hogy az adott eszköz aktiválásra került-e az adóévben.

Pontosítja, hogy a kisvállalati adó alanyai az adóalanyiság első adóévében a megelőző időszakra vonatkozóan teljesített kiadásaik összegét nem vehetik figyelembe a kisvállalati adóalap megállapítása során.

A jogbiztonság érdekében és a jogalkalmazás megkönnyítése céljából egyértelműsíti, hogy azon adóalanyok kötelesek az adóelőleg megállapítási, bevallási, és fizetési kötelezettségüket havonta teljesíteni, amelyek kisvállalati adófizetési kötelezettsége meghaladta az adóévet megelőző évben az 1 millió forintot. A törvény biztosítja, hogy az adóelőleg alapjának megállapítása során - az adóalap megállapításához hasonlóan - a megfizetett adó összegét növelő tételként kell figyelembe venni. Az adóelőleg megállapítási szabályok alkalmazását elősegítő szövegpontosítás.

Az elhunyt egyéni vállalkozók tevékenységét a hozzátartozók folytathatják. A tevékenységet folytató egyéni vállalkozót a kisadózó vállalkozások tételes adója szempontjából új adóalanynak kell tekinteni, ugyanakkor bizonyos szempontokból a személyi jövedelemadó szabályainak rendszerében a tevékenységet folytató magánszemély jogutódja az elhunyt egyéni vállalkozónak. Ezért a személyi jövedelemadóról szóló átmeneti rendelkezések szempontjából szükséges arról is rendelkezni, hogy az elhunyt egyéni vállalkozót és a tevékenységet folytató személyt ugyanazon kötelezettségek terhelik. Így például a kisadózó vállalkozások tételes adójának hatálya alá bejelentkezett, elhunyt egyéni vállalkozó által elhatárolt veszteségnek évente 20-20 százalékát a tevékenységet folytató egyéni vállalkozó is köteles elszámoltnak tekinteni.

Pontosítja, hogy a kisvállalati adóalanyiság választására vonatkozó bejelentés jogszerűségének megállapítása során az állami adó- és vámhatóságnál nyilvántartott adó- és vámtartozásokra is figyelemmel kell lenni. Ezzel összhangban rendelkezik arról is, hogy az adóalanyiság megszűnik, ha a kisvállalati adóalany állami adó- vagy vámhatóságnál nyilvántartott adó- és vámtartozása meghaladja az 1 millió forintot a vizsgált negyedévben. A törvény pontosítja, hogy az üzleti év az adóalanyiság megszűnésének napján zárul le.

5. Az államháztartás egyensúlyát javító különadóról és járadékról szóló 2006. évi LIX. törvény módosítása

A 66. §-hoz

A törvény biztosítja, hogy a devizakölcsönök törlesztési árfolyamának rögzítéséről és a lakóingatlanok kényszerértékesítésének rendjéről szóló 2011. évi LXXV. törvény alapján az árfolyamgát rendszerében az állam által 2013-ra átvállalt összeg 50%-ával megegyező összegű járadékot a hitelintézetek 2013-ban is megtérítsék.

A 67-68. §-hoz

A pénzügyi szervezetek (hitelintézetek és egyéb pénzügyi szervezetek) 2013-ban is kötelezettek a pénzügyi szervezetek különadójának megfizetésére, valamint a törvény rögzíti, hogy a hitelintézetek 2013-ban is kötelezettek a hitelintézeti különadó fizetési kötelezettségük teljesítésére. Mindemellett a módosítás az adóelkerülések megakadályozása érdekében pontosítja a jogutódlással kapcsolatos szabályokat.

A 69. §-hoz

Hatályon kívül helyező rendelkezés.

6. A távhőszolgáltatás versenyképesebbé tételéről szóló 2008. évi LXVII. törvény módosítása

A 70. §-hoz

A társasági adóztatásban is alkalmazott szabályoknak megfelelően a Magyarországon működő vállalkozások külföldön végzett tevékenységének versenyképességét hivatott elősegíteni, növelve a külpiaci versenyképességet is. Az olyan országokból származó külföldi adóalap is mentesül a Távhő tv. szerinti jövedelemadó fizetési kötelezettség alól, amelyekkel Magyarországnak nincs nemzetközi szerződése, feltéve, hogy a külföldi tevékenység végzésére külföldön telephelyet alapítanak.

II. Fejezet

A közvetett adókat érintő módosítások

7. Az energiaadóról szóló 2003. évi LXXXVIII. törvényt érintő módosítások

A 71. §-hoz

A törvény a NAV integrációjának következményeként változó hatásköri szabályoknak megfelelően meghatározza, hogy az energiaadózással kapcsolatos adózási feladatokat főszabályként a NAV adóztatási szerve látja el, s a vámhatóság az importálás esetén alkalmazandó kivetéses adózás kapcsán jár el.

A 72. §-hoz

A NAV integrációjának következményeként változó hatásköri szabályok miatt szükséges módosítás.

A 73. §-hoz

A törvény az adózás rendjéről szóló törvényt, a környezetvédelmi termékdíjról szóló törvényt, az energiaadóról szóló törvényt, valamint a népegészségügyi termékadóról szóló törvényt módosító rendelkezései alapján e három adónemmel kapcsolatos adóztatási feladatok 2013. január 1-jétől a vámhatóság hatásköréből átkerülnek az állami adóhatóság hatáskörébe (a kivetéses formában fizetendő energiaadó kivételével).

A három adónemmel kapcsolatos adóztatási feladatok részét képezi a bevallások, befizetések, környezetvédelmi termékdíj bejelentések feldolgozása. A 2013. január 1-jét megelőző időszakra vonatkozó bevallásokat és a 2012. december 31-éig teljesített környezetvédelmi termékdíj bejelentéseket célszerű a vámhatóság informatikai rendszereiben feldolgozni, ugyanis e bevallások, bejelentések adóhatósági rendszerekben történő feldolgozása az adóhatósági rendszerek indokolatlan nagyságú és költségű informatikai fejlesztését igényelné, mely nem állna arányban az ezzel elérni kívánt céllal. Az informatikai rendszerek átállásának dátuma 2013. február 15-e, ezért a 2013. február 14-éig beérkezett bevallásokat a vámhatóság dolgozza fel. Természetesen előfordulhat, hogy 2013. február 14-ét követően érkezik pótló bevallás a 2013. január 1-jét megelőző időszakra, azonban e bevallások már az újonnan bevezetett, állami adóhatóság által rendszeresített és az adóhatósági rendszerekben feldolgozható nyomtatványokon nyújthatók be.

Tekintettel arra, hogy a fent meghatározott körben a bevallással kapcsolatos nyilvántartási feladatok a vámhatósághoz tartoznak, ezért e bevallásokhoz tartozó befizetésekkel kapcsolatos nyilvántartási feladatokat is indokolt a vámhatóság hatáskörében megtartani.

Az egyéb adóügyek (fizetési könnyítés iránti kérelem, utólagos ellenőrzés lefolytatása stb.) tekintetében nincs szükség átmeneti rendelkezésre, mert az átállás 2013. január 1-jétől megoldott.

A 2013. január 1-jét követően induló jogorvoslati eljárások tekintetében indokolt a felettes szerv meghatározása, mivel ezekben az ügyekben az első fokú vámhatóság döntését vizsgálja felül a másodfokú adóhatóság. A felügyeleti intézkedés, felülellenőrzés esetében szintén ezen indok alapján szükséges megteremteni az adóhatóság eljárási jogosultságát.

8. A regisztrációs adóról szóló 2003. évi CX. törvényt érintő módosítások

A 74. §-hoz

A Rega tv. helytelenül a már hatályon kívül helyezett Áfa tv.-re hivatkozott. A törvény ezt a hibát korrigálja a hatályos Áfa tv.-re való hivatkozással.

A 75. §-hoz

Mivel a gépjárműflotta-üzemeltető által bérbe adott személygépkocsi nem rendelkezik műszaki adatlappal, ezért nem lesz lehetséges az NKH adatbázisából történő ellenőrző lekérdezés, amely nélkül értelmezhetetlen és kivitelezhetetlen az elektronikus eljárás a gépjárműflotta-üzemeltetők tekintetében. A törvény ennek megfelelően módosítja a Rega tv. vonatkozó paragrafusát.

A 76. §-hoz

A vámhatóság által kiállított igazolások megküldésének az elektronikus úton történő továbbítás a leggyorsabb és legegyszerűbb módja. A módosítás további indoka, hogy így kiszűrhetőek lesznek a hamis igazolások, hiszen amennyiben az igazolás a rendőrhatóság számítógépes adatbázisában nem szerepel, úgy azt az eljáró rendőr a közúti ellenőrzés során a jogszerű használat igazolására nem fogadhatja el.

A 77. §-hoz

2009. július 20. óta a 6/1990. (IV. 12.) KöHÉM rendelet (a továbbiakban: KöHÉM r.) szerint a hibrid hajtású gépjárművet az 5. környezetvédelmi osztálynál magasabb - a belsőégésű motorja által meghatározott - környezetvédelmi osztályba kell besorolni, amennyiben a meghajtó belsőégésű motor legalább Euro-III. jóváhagyású.

Ezen rendelkezésből és a Rega tv. 2012. június 20-tól módosult állapot rögzítő szabályának összevetése értelmében a 2012. június 20-tól forgalomba helyezni kért hibrid gépjárművek adómegállapítási eljárása során a KöHÉM r. április 30-án hatályos állapota szerint kiállított műszaki adatlap tartalma az irányadó. Eszerint a legalább Euro-III. jóváhagyású hibrid személygépkocsik belsőégésű motorjának cm3-éhez tartozó adótétellel - s nem a Rega tv. táblázat 9. sora szerinti 76.000 Ft-tal kell a regisztrációs adót megállapítani.

A törvény elhagyja az adótábla hibrid autókra vonatkozó adótételénél a környezetvédelmi osztályra való utalást, így valamennyi hibrid gépjármű - belsőégésű motorjának cm3-étől függetlenül - után azonos lesz a fizetendő regisztrációs adó.

A 78. §-hoz

Hatályon kívül helyező rendelkezések.

9. A jövedéki adóról és a jövedéki termékek forgalmazásának különös szabályairól szóló 2003. évi CXXVII. törvény módosítása

A 79. §-hoz

A törvény megszünteti a belföldi csomagküldő kereskedő nyilvántartásba vételére vonatkozó különös hatásköri szabályokat, így ebben az esetben az általános szabályok érvényesülnek. A csomagküldő kereskedő adóügyi képviselője esetében az illetékes szervek kijelöléséről szóló Korm. rendelet hatáskörébe utalja az eljáró szerv kijelölését.

A 80-81. és 83. §-hoz

A törvény megteremti annak a lehetőségét, hogy az AEO tanúsítvánnyal rendelkező gazdálkodók esetében, a jövedéki biztosíték értékének 10%-át meghaladó mértékű jövedéki vagy adóbírság, illetve adótartozás esetén visszavonható legyen a megbízható státusz.

A repülőgépeken felszolgált, értékesített alkoholok és dohánygyártmányok utántöltése jövedéki adó fizetése nélkül megoldhatóvá válik. Az utántöltést jövedéki engedélyes kereskedő végezheti külön jogszabályban meghatározott feltételek mellett, azaz a tevékenység vámhatóság általi ellenőrzöttsége megoldott. A jövedéki engedélyes kereskedő az egyéb készletétől elkülönítve tárolja az utántöltési tevékenység kapcsán tárolt jövedéki termékeket. Az ilyen tevékenység kapcsán tárolt alkoholok zárjegy, a dohánygyártmányok adójegy nélküliek is lehetnek. A módosítás 2013. január 1-jén lép hatályba..

A 82. §-hoz

A törvény megteremti annak a lehetőségét, hogy a harmadik országba menő repülőgépeken jövedéki adómentesen kerülhessen sor alkohol tartalmú italok és dohánygyártmányok értékesítésére.

A törvény a teljes denaturálást végző magyar piaci szereplők európai uniós versenypozícióját kívánja javítani azáltal, hogy a más tagállamok által bejelentett teljes denaturálási eljárással Magyarországon előállított alkohol is adómentes felhasználásúnak minősül, ha igazoltan kiszállítják az adott teljes denaturálási eljárást bejelentő tagállamba. A végleges mentesülés ilyen esetben a címzett általi átvétel visszaigazolásával következik be.

A 84. §-hoz

A törvény egységesíteni kívánja a papír alapú és az elektronikus adó-visszaigénylések esetén alkalmazandó eljárásokat. Tekintettel arra, hogy elektronikus adó-visszaigénylési kérelem esetén nem szükséges a kérelemhez az annak alapjául szolgáló számlákat, bizonylatokat csatolni, ettől eltekint a papír alapú kérelmek esetében is jelentős mértékben csökkentve a gazdálkodók adminisztrációs terheit.

A 85. §-hoz

Az adóraktári engedélyek hivatalból történő visszavonása körében a 60 napon túli, de már megfizetett tartozással rendelkező engedélyesek esetében nem indokolt az engedély visszavonása, hiszen tartozásuk így megszűnt. Az esetleges megbízható adós minősítésüket a tartozás jellegére figyelemmel a Jöt. egy másik rendelkezése folytán elveszítik, és az általuk nyújtott jövedéki biztosíték összegét felemelik. Ezek a jogkövetkezmények elegendő szankciónak minősülnek ahhoz, hogy az engedélyes jövőbeli adófizetési kötelezettségeit rendben teljesítse.

A 86. §-hoz

Az uniós szabályozás 2013. január 1-jétől hatályba lépő módosulásának megfelelően a 3811 vámtarifaszámú termékek közül az üzemanyag-adalékok ellenőrzött körbe kerülnek. Ennek megfelelően megszűnik ezen termékek megfigyelt termék státusza, valamint a speciális üzemanyag-adalék kategória. Ily módon - valamint tekintettel arra, hogy a biodízel jelenleg is ellenőrzött körbe tartozik - nincs szükség speciális szabályok alkalmazására az adóraktár-engedélyes ezen termékekre vonatkozó nyilvántartási, elszámolási kötelezettsége kapcsán.

A 87. §-hoz

Lásd az 85. §-hoz fűzött indokolást.

A 88. §-hoz

Lásd az 84. §-hoz fűzött indokolást.

A 89. §-hoz

A törvény alapján 2014. január 1-jétől a mezőgazdaságban felhasznált gázolaj utáni adó-visszaigénylési kérelmet már csak elektronikus úton lehet benyújtani.

A 90. §-hoz

A 3811 vámtarifaszámú termékek közül az üzemanyag-adalékok ellenőrzött körbe kerülnek, míg az egyéb termékek maradnak a megfigyelt körben.

A 91. §-hoz

A törvény meghatározza az üzemanyag-adalékok adómértékét, amely a benzin adómértékével egyezik meg, ha benzinhez keverik, a gázolaj adómértékével egyezik meg, ha gázolajhoz keverik, egyéb esetekben, azaz ha nem üzemanyag célra kerül felhasználásra, akkor 0 Ft.

A törvény meghatározza továbbá a tiszta növényi olaj-gyártó adóraktárban előállított ásványolaj adómértékét, mely a gázolaj adómértékének 18%-a.

A 92. §-hoz

A törvény egyértelművé teszi, hogy a kereskedelmi gázolaj adó-visszaigényléséhez kapcsolódóan a vámhatóság által nyilvántartásba vett adatok változásakor mikor szükséges a változást bejelenteni.

A törvény lehetővé teszi továbbá a kereskedelmi gázolaj utáni jövedékiadó-visszaigénylés havonta történő benyújtását.

A 93. §-hoz

A törvény meghatározza, hogy üzemanyag-adalékokat egyébásványolaj-gyártó adóraktárban lehet előállítani, ugyanakkor annak érdekében, hogy a gazdálkodókat ne terhelje aránytalanul nagy teher a jelenlegi szabályozáshoz képest, a kizárólag ilyen termékek előállításával foglalkozó adóraktárak esetében az általánosnál kisebb mértékű jövedéki biztosíték követelményt határoz meg, valamint eltekint a tároló kapacitás követelményétől.

A törvény meghatározza továbbá, hogy tiszta növényi olajat tiszta növényi olaj-gyártó adóraktárban lehet előállítani azzal, hogy ebben az esetben is az általános szabálynál kisebb mértékű jövedéki biztosíték kötelezettséget ír elő. Külön jogszabály határozza meg - a kísérleti előállítást végző üzemhez hasonlóan - az adóraktári engedélyezésre, az adóraktár-engedélyes bizonylatolási, nyilvántartási és elszámolási kötelezettségére vonatkozó szabályokat.

A 94. §-hoz

Az üzemanyag-adalék és a biodízel speciális megfigyelt státuszának megszűnésével a törvény törli az ezen termékek importálására, exportálására és tagállami kereskedelmére vonatkozó speciális rendelkezéseket.

A 95. §-hoz

A légi jármű karbantartása során repülőgép üzemanyag eltávolítása nyilvántartás vezetése mellett, rekultivációs tevékenység során ásványolaj kinyerése pedig bejelentési kötelezettség teljesítése esetén végezhető 2013. január 1-től. Ily módon a vámhatóság a kellő információ birtokában, szükség esetén ellenőrizheti a tevékenységek végzését. Másrészt az ezen tevékenységeket végzők számára is biztonságot nyújt az eddig szabályozatlan és ezért többféle, adott esetben az adózó számára kedvezőtlen értelmezésre lehetőséget adó helyzet tisztázása, egyértelművé tétele.

Az egyes ömlesztetten szállított ásványolajokra vonatkozó bejelentési kötelezettséghez hasonlóan a bejelentési, nyilvántartás-vezetési kötelezettség elmulasztása természetes személy esetén 300 ezer forint, gazdálkodó szervezet esetén pedig 600 ezer forint mulasztási bírsággal sújtható.

A 96. §-hoz

Lásd a 82. §-hoz fűződő indokolást.

A 97. §-hoz

Egy új adóraktár típus, az utasellátó adóraktár látja el a törvény értelmében a harmadik országba közvetlenül repülő repülőgépek fedélzetén az utasoknak felszolgált termékek tárolását.

A zömében kis pálinkamennyiséget előállító kereskedelmi főzdék számára aránytalan terhet jelent a 10 millió forintos jövedéki biztosíték minimum, ezért a kis mennyiséget előállítók számára indokolt a jövedéki kockázatukkal még mindig arányban álló 2 millió forintos jövedéki biztosíték megállapítása, mely megbízható adósnak minősülő kereskedelmi főzdék esetében mindössze 1 millió forint jövedéki biztosítékot jelent.

A 98. §-hoz

A törvény a tömény szeszes italok nagy- és kiskereskedelme esetében is pótolhatóvá teszi a levált, sérült zárjegyet, ezáltal megteremti a levált vagy sérült zárjegyes alkoholtermékek továbbforgalmazásának lehetőségét, valamint javítja a tömény szeszes italok forgalmazását végző gazdálkodók helyzetét. A szeszes ital továbbforgalmazási szándék esetén a kereskedőnek a zárjegy leválását vagy sérülését be kell jelentenie a vámhatósághoz, amely 30 napon belül új zárjegyet helyez a termékre, megteremtve ezzel a továbbforgalmazhatóságot. Az új zárjegy felhelyezéséig a kereskedő általi birtoklás jogszerűségét a bejelentés igazolja.

A 99. §-hoz

A törvény a borászatok termékpalettájának bővítése céljából 2013. január 1-jétől lehetővé teszi saját előállítású szőlőborból legfeljebb évi 10 ezer liter palackos erjesztésű pezsgő előállítását egyszerűsített adóraktárban, azaz a kistermelői pezsgő-előállításhoz a borásznak nem szükséges a későbbiekben külön pezsgőadóraktári engedélyt kérnie.

A 100. §-hoz

A törvény a kistermelői pezsgő-előállítás lehetővé tétele kapcsán módosítja az egyszerűsített adóraktárak nyilvántartási, adózási szabályait: a kistermelői pezsgő is a pincekönyvben tartható nyilván, a kistermelői pezsgő utáni elszámolás, adóbevallás, adófizetés a tárgyévbeli második szőlőbor-elszámolás időpontjához igazodik, a kistermelői pezsgő-előállítás esetén nem kell jövedéki biztosítékot nyújtani.

A 101. §-hoz

Az üzemanyag-adalék fogalmának megszűnése miatt szükséges módosítás.

Lásd a 85. §-hoz tartozó indokolást.

A 102. §-hoz

Az üzemanyag-adalék és a biodízel speciális megfigyelt státuszának megszűnése miatt a törvény törli az ezen termékek jövedéki engedélyes kereskedelmére vonatkozó speciális rendelkezéseket.

A 103. §-hoz

Lásd a 98. §-hoz tartozó indokolást.

A törvény a nem jövedéki engedélyes kereskedelemre vonatkozó rendelkezéseket módosítja az üzemanyag-adalék és a biodízel megfigyelt státuszának megszűnése miatt.

A 104. §-hoz

A törvény összhangba hozza a Jöt. adóbírságra vonatkozó rendelkezését az Art. adóbírság összegének megállapítására vonatkozó rendelkezésével. Így a főszabálytól eltérően, ha az adóhiány a bevétel eltitkolásával, a bizonylatok, könyvek, nyilvántartások meghamisításával, megsemmisítésével függ össze, akkor az adóbírság mértéke 200%. A törvény egyértelműsíti továbbá, hogy a jogosulatlanul benyújtott adó-visszaigénylés esetében - a főszabálynak megfelelően - 100% adóbírság alkalmazandó.

A 105. §-hoz

A törvény egyértelművé teszi, hogy a jövedéki bírság mérséklése, mellőzése kapcsán a jogsértő személy körültekintése csak a mellőzés esetében vizsgálandó, a mérséklés esetében azonban nem.

A 106. §-hoz

A törvény lehetővé teszi a jogerősen még el nem kobzott ásványolajtermékeknek a NAV használatára történő előzetes átadását, amely a tárolás költségeit csökkenti.

A 107. §-hoz

A törvény a 2008/118/EK tanácsi irányelv ellenőrzési és szállítási rendelkezéseinek a 2003/96/EK tanácsi irányelv 20. cikkének (2) bekezdésével egyes adalékokra történő alkalmazásáról szóló 2012/209/EU számú bizottsági végrehajtási határozatnak való megfelelést szolgálja.

A 108. §-hoz

A törvény felhatalmazást ad az adópolitikáért felelős miniszternek arra, hogy rendeletben határozza meg a tiszta növényi olaj engedélyezésének feltételeit, a bioüzemanyag-adóraktár engedélyesére vonatkozó bizonylatolás, nyilvántartás és elszámolás, valamint az előállított tiszta növényi olaj felhasználásának részletes szabályait.

A 109-110. §-hoz

Szövegcserés módosítások és hatályon kívül helyező rendelkezések.

10. Az általános forgalmi adóról szóló 2007. évi CXXVII. törvény módosítása

A 111. §-hoz

A törvény a számlázási irányelvvel összhangban pontosítja, hogy abban az esetben sem keletkezik Közösségen belüli termékmozgatás jogcímén adóztatandó tényállás, amennyiben a terméket az adóalany belföldről másik tagállamba továbbítja, annak érdekében, hogy azon szakértői értékelést végezzenek el, majd ezt követően a termék visszakerül belföldre az azt továbbító adóalanyhoz.

A 112. §-hoz

A törvény rendezi, hogy köztestületek jogszabályban előírt átalakulása nem keletkeztet adófizetési kötelezettséget, feltéve, hogy az átalakulás tartalmában jogutódlásnak minősül.

A 113. §-hoz

A törvény arra irányul, hogy megkönnyítse az üzletágak átruházását azzal, hogy ezen átruházások áfa kezelését egyszerűsíti (nem keletkezik áfa fizetési kötelezettség az átadáskor a törvényben előírt feltételek megléte esetén), és elkerüli, hogy az üzletágat megszerző likviditását olyan aránytalan adóösszeg terhelje, amelyet utólag - az előzetesen felszámított áfa levonásával - úgyis visszakap.

A 114. §-hoz

Az üzletág-átruházásokra vonatkozó egyszerűsítés feltételeit rendezi a törvény.

A 115. §-hoz

A törvény a 2008/8/EK tanácsi irányelvvel összhangban változatja meg a közlekedési eszköz hosszú távú (30, illetve 90 napon túli) nem adóalany részére történő bérbeadására vonatkozó teljesítési helyet, úgy, hogy azt az igénybevevő letelepedése, illetve állandó lakóhelye vagy szokásos tartózkodási helye határozza meg. Jelenleg ezen szolgáltatás teljesítési helyét a szolgáltatásnyújtó gazdasági célú letelepedettsége határozza meg. Ezen túlmenően a törvény különös rendelkezést tartalmaz a kedvtelési célú hajók hosszú távú bérbeadására.

A 116. §-hoz

A számlázási irányelvvel összhangban a törvény előírja, hogy a Közösségen belüli adómentes értékesítésnek minősülő termékértékesítés esetén, amennyiben az az időszak, amelyre az adott részlet vagy elszámolás vonatkozik, hosszabb, mint egy hónap, akkor minden naptári hónap utolsó napján részteljesítés történik. Ez egyrészt azt jelenti, hogy ennek a Közösségen belüli értékesítésnek megfelelő Közösségen belüli beszerzés esetében is minden naptári hónap végén részteljesítés történik, továbbá, hogy az összesítő nyilatkozatokban ezeket a részteljesítéseket - az adófizetési kötelezettség keletkezését magában foglaló időszakban - megfelelően fel kell tüntetni.

A 117. §-hoz

A törvény a számlázási irányelvvel összhangban, a tagállami gyakorlat egységesítése érdekében előírja, hogy a Közösségen belüli termékértékesítéshez adott előleg nem keletkeztet adófizetési kötelezettséget sem az értékesítés, sem az ennek megfelelő Közösségen belüli beszerzés kapcsán. Ennek következményeként az adómentes Közösségen belüli termékértékesítéshez kapott előlegről nem kell számlát kibocsátani és nem kell azt az összesítő nyilatkozatban sem feltüntetni.

A 118. §-hoz

Az Európai Központi Bank által közzétett árfolyam alkalmazhatóságára figyelemmel beépülő módosítás.

A 119. §-hoz

A törvény lehetővé teszi, hogy az adóalany választása szerint az Európai Központi Bank által közzétett árfolyamot alkalmazza az adó forintra történő átszámítására, amennyiben az külföldi pénznemben kifejezett. A választásról az MNB által közzétett árfolyamra vonatkozó választással azonos módon előzetesen az állami adóhatóság részére bejelentést kell tenni, melytől az adóalany a választás évét követő naptári év végéig nem térhet el.

A 120. §-hoz

A törvény pontosítja, hogy a gyermek- és ifjúságvédelem keretében közszolgáltató által teljesített szolgáltatásnyújtások közül az étkeztetés - a bölcsődei, óvodai és általános iskolai étkeztetéshez hasonlóan - adóköteles szolgáltatásnyújtásnak minősül, amennyiben az annak fejében járó ellenérték külön térítendő meg.

A 121. §-hoz

A törvény egyértelművé teszi, hogy az általános szabályok szerint kizárólag az olyan ingatlan bérbeadás adóköteles, mely tartalmában kereskedelmi- szálláshely szolgáltatásnak minősül.

A 122. §-hoz

A törvény az adóhatóság és a vámhatóság egy szervezeten belüli működése következtében az importáló, illetve pénzügyi képviselője által teljesítendő feltételeket módosítja akként, hogy nem szükséges azon feltételek igazolása, melyek teljesítéséről az egy szervezeten belüli működés következtében a vámhatóság közvetlenül tudomást szerezhet.

A 123. §-hoz

A módosítás kiegészíti az adó-visszaigénylés során használható nyelvek körét a szolgáltató jellegű közigazgatás megvalósítása jegyében.

A 124. §-hoz

A törvény pontosítja, hogy az adólevonási jog abban az esetben is megilleti az adóalanyt, amennyiben a terméket, szolgáltatást olyan termékértékesítése, szolgáltatásnyújtása érdekében használja vagy hasznosítja, amely teljesítési helye külföld, de amelyet, ha belföldön teljesítene, adólevonásra jogosítaná.

A 125-126. §-hoz

A törvény megteremteni annak a lehetőségét, hogy a javítási szolgáltatásokat terhelő áfára csak 50%-os levonási korlátozás vonatkozzon. A levonási tilalom részleges feloldásától a személygépkocsi javításokról történő számlaadás ösztönzése, ezáltal a szektor kifehérítése várható.

A 127. §-hoz

A módosítás egyszerűsíti a levonható adó összegében történő utólagos változásra vonatkozó szabályozást arra az esetre, amikor ugyanazon adóalany a levonási jog gyakorlására jogosult és az adófizetésre kötelezett.

A 128. §-hoz

A törvény rendezi, hogy fordított adózás alá tartoznak nem csak az adós és a hitelező, hanem az adós és a hitelező által kijelölt harmadik személyek közötti olyan értékesítések is, melyek dologi biztosítékként lejárt követelés kielégítésének érvényesítésére irányulnak.

Az áfa csalások és kikerülések visszaszorítása érdekében az Áfa tv. 142. §-a szerinti fordított adózás alá vonja az élősertés, a hasított félsertés valamint egyes takarmányként szolgáló termékek kereskedelmét.

A 129. §-hoz

A módosítás eredményeképpen a Nemzeti Adó- és Vámhivatal egyszerűbben és hatékonyabban tudja beszedni a termékimportot terhelő adót azokban az esetekben, amikor vámtartozás keletkezik a vámjogszabályok megsértése miatt. Ilyen esetekben a törvény értelmében ugyanis a vámhatóság szabja ki a termékimport kapcsán felmerülő áfa összegét még akkor is, amikor az adóalany önadózói engedéllyel rendelkezik.

A 130. §-hoz

A törvény a kollízió elkerülése érdekében a számlázási irányelvvel összhangban meghatározza, hogy melyik tagállam szabályait kell alkalmazni határon átnyúlóan teljesített ügyletekről történő számlázás esetében. Ennek során egyrészt figyelembe veszi, hogy ezek a szabályok ne okozzanak túlzott adminisztratív terhet az adóalanyok számára, másrészt megfelelő ellenőrzési feltételeket biztosítsanak az egyes adóigazgatások számára. Ezek a szabályok azonban nem vonatkoznak a számlák megőrzésére. Ennek oka, hogy a tagállamoknak továbbra is biztosítani kell, hogy a joghatóságuk hatálya alatt teljesített ügyleteket megfelelően ellenőrizhessék.

A 131. §-hoz

A törvény kimondja, hogy a Közösségen belüli adómentes termékértékesítéshez kapott előleg esetén nem áll fenn számlakibocsátási kötelezettség.

A 132. §-hoz

A törvény a számlázási irányelvvel összhangban a tagállami gyakorlat egységesítése érdekében előírja, hogy a Közösségen belüli termékértékesítésről, illetve olyan a határon át nyújtott szolgáltatásról, mely esetében a fordított adózás keretében az igénybevevő az adófizetésre kötelezett, a számlát legkésőbb a teljesítést követő hónap 15. napjáig kell kibocsátani.

A 133. §-hoz

A hatályos szabályok szerint az adóalany előzetes megállapodás alapján gyűjtőszámlát bocsáthat ki az ugyanazon személy, szervezet részére nyújtott termékértékesítésekről és szolgáltatásnyújtásokról, amennyiben azokat ugyanazon a napon, vagy a teljesítésre kötelezett ugyanazon adómegállapítási időszakában teljesítették. A Közösségen belüli adómentes értékesítésről, és az olyan határon át nyújtott szolgáltatásról, mely esetében a fordított adózás keretében az igénybevevő az adófizetésre kötelezett, a számlát azonban legkésőbb a teljesítést követő hónap 15. napjáig kell kibocsátani. Annak érdekében, hogy a gyűjtőszámlázás ne írja felül ezt az időbeli kötelezettséget, és ezáltal ne vezethessen eltérő tagállami gyakorlatra, a törvény a számlázási irányelvvel összhangban csak akkor teszi lehetővé az egy hónapnál hosszabb időszakról gyűjtőszámla kibocsátásának lehetőségét, ha abban az adóalany adómentes Közösségen belüli értékesítést, valamint olyan határon átnyúló szolgáltatásnyújtást nem tüntet fel, mely után az igénybevevő adóalany az adófizetésre kötelezett.

A 134. §-hoz

A törvény biztosítja a papír és az elektronikus számlák egységes kezelését azáltal, hogy mindkét típusú számlára kimondja, hogy azokra a kibocsátásuktól kezdve a megőrzésükre vonatkozó időszak végéig biztosítani kell az eredet hitelességét, az adattartalom sértetlenségét és az olvashatóságot. A törvény nem írja elő kötelezően, hogy ennek a feltételnek hogyan lehet eleget tenni.

A 135. §-hoz

A törvény a számla kötelező adattartalmát bővíti, illetve pontosítja a számlázási irányelvvel összhangban. A módosítások hátterében a számlán történő jelölések EU szerte történő egységesítése áll, ezáltal csökkentve az adóalanyoknak az egységes piacon történő működésből fakadó adminisztratív költségeket.

A 136. §-hoz

A számlázási irányelv már nem elektronikus úton kibocsátott számláról, hanem elektronikus számláról rendelkezik. Ez utóbbi olyan adat, melyet elektronikus úton bocsátottak ki és fogadtak be egyaránt. A törvény ezt az irányelvi változtatást vezeti át.

A 137. §-hoz

A törvény az irányelvi változtatásra tekintettel az elektronikus úton kibocsátott számla elnevezés helyett az elektronikus számla fogalmat használja a vonatkozó címben is.

A 138. §-hoz

Az Áfa irányelv korábban kötelező jelleggel írta elő a tagállamoknak, hogy az elektronikus aláírással ellátott számlát, vagy az EDI rendszerben továbbított számlát adózási szempontból el kell fogadniuk. Az elektronikus számlázásra vonatkozó szabályok felülvizsgálata kapcsán a számlázási irányelv már nem ír elő kötelezően követendő eljárást az elektronikus számlák tekintetében, ugyanakkor az adóalanyoknak is segítendő, továbbra is megjelenik ez a két eljárás, mely esetében biztosítható, hogy az elektronikus számla megfeleljen a számlával szemben támasztott általános követelménynek. A törvény ezt az irányelvi változást vezeti át, illetve szintén az irányelvvel összhangban rögzíti, hogy az elektronikus számla alkalmazásához a számlabefogadó beleegyezése szükséges. Ugyancsak az irányelvnek való megfelelés érdekében úgy módosul az elektronikus számlákra vonatkozó előírás, hogy - egyik technológiai megoldásként - az adattartalom sértetlenségének és az eredet hitelességének biztosítása érdekében az elektronikus számlán a fokozott biztonságú elektronikus aláírás és időbélyegző helyett minősített elektronikus aláírás helyezendő el.

A 139. §-hoz

A törvény a számlázási irányelvvel összhangban bővíti azon esetek körét, amely során a számlát egyszerűsített adattartalommal bocsáthatja ki az adóalany.

A 140. §-hoz

A pénztárgépek adóhatóság általi on-line felügyeletének megteremtését szolgáló módosítás.

A 141. §-hoz

A törvény módosítja az okiratok megőrzésére vonatkozó rendelkezéseket.

A 142. §-hoz

A törvény az adóalanyok adminisztrációs kötelezettségének és jogkövető magatartásának egyszerűsítése érdekében az ún. árrésadózástól eltérő adóalanyok számára az Art. szerinti változás-bejelentési kötelezettséget írja elő, mellyel biztosítja, hogy az általános szabályok szerinti adózást választó adóalanyok választott adózási módja a választásuk évét követő második naptári év végének elteltével - eltérő bejelentés hiányában - automatikusan újabb két naptári évvel meghosszabbodjon.

A 143. §-hoz

A módosítás kiegészíti az adó-visszatérítés során használható nyelvek körét a szolgáltató jellegű közigazgatás megvalósítása jegyében.

A 144. §-hoz

A módosítás az Áfa irányelvnek való megfelelés érdekében rögzíti, hogy a belföldön nem letelepedett adóalanyok egy adóvisszatérítési időszakra több kérelmet is benyújthatnak. Azonos adóvisszatérítési időszakban benyújtott kérelmek esetén feltétel, hogy az időben később benyújtott kérelem olyan előzetesen fölszámított adóra vonatkozzon, amire korábban még nem nyújtottak be kérelmet. A módosítás az 1 naptári évre benyújtható kérelmek számát legfeljebb 5 kérelemre korlátozza.

A 145. §-hoz

A törvény a számlával és az üzletággal kapcsolatos értelmező rendelkezéseket tartalmazza.

A 146. §-hoz

Technikai, pontosító jellegű változásokat tartalmaz.

A 147. §-hoz

A törvény a jogharmonizációs záradékot tartalmazza.

A 148. §-hoz

Átmeneti rendelkezések.

A 149. §-hoz

A törvény Horvátországnak az Európai Unióhoz történő csatlakozása során alkalmazandó átmeneti rendelkezéseket is tartalmazza.

A 150. §-hoz

Egyes szolgáltatók a számlák kiállítását jóval a fizetések esedékessége, azaz az adófizetési kötelezettség keletkezését megelőzően bocsátják ki. Ezért előfordulhat, hogy idén bocsátottak/bocsátanak ki jövő évi teljesítési időpontú számlákat, és még nem tudtak maradéktalanul felkészülni az Áfa tv. jövő évtől hatályos módosítására.

Következésképpen indokolt átmeneti rendelkezés keretében egyértelművé tenni, hogy a módosításokkal behozott adattartalomnak maradéktalanul nem megfelelő, még az idei év során kibocsátott számlák alapján a többi feltétel fennállása mellet az adólevonási jog gyakorolható.

Jelenleg Magyarországnak nincs a Horvát Köztársasággal viszonossági szerződése a külföldi adóalanyok áfa-visszatérítésére vonatkozóan. Ha Horvátország a jövő évben az Európai Unió tagjává válik, a Horvátországban letelepedett adóalanyok számára megnyílik ez a lehetőség. Erre tekintettel indokolt átmeneti rendelkezés beiktatása.

A 151. §-hoz

Átmeneti rendelkezések.

A 152. §-hoz

A törvény módosítja az Áfa tv. 4. és 9. mellékletét, az egyszerűsített adóraktározási eljárással, illetve a Horvát Köztársaság csatlakozásával kapcsolatban.

A 153. §-hoz

A törvény a számla adattartalmában lévő változtatások miatt a hivatkozásban történt módosításokat tartalmazza.

A 154. §-hoz

A törvény az irányelvvel összhangban hatályon kívül helyezi azt a rendelkezést, mely az elektronikus számlára vonatkozóan írt elő egyes kritériumokat, mivel most mind a papír, mind az elektronikus számla vonatkozásában egységesen szabályozza ezt.

Továbbá, a módosítás révén már nem lesz szükséges az EDI rendszerben létrehozott és továbbított számlákról semmilyen - papír alapú vagy elektronikus - formában összesítő jelentést készíteni.

III. Fejezet

A helyi adózást és gépjárműadót érintő módosítások

11. A helyi adókról szóló 1990. évi C. törvény módosítása

A 155. §-hoz

A törvény a telekadó-szabályozás fogalmi rendszerének a termőföldről szóló törvény fogalmi rendszerével, valamint az ingatlan-nyilvántartási szabályokkal való összhang megteremtése miatt korrigálja az adókötelezettség keletkezésére vonatkozó szabály megfogalmazását a belterületi, művelési ágban nyilvántartott telek és a (külterületen lévő) termőföld vonatkozásában.

A 156. §-hoz

A törvény a telekadó-szabályozás fogalmi rendszerének a termőföldről szóló törvény fogalmi rendszerével, valamint az ingatlan-nyilvántartási szabályokkal való összhang megteremtése miatt korrigálja az adókötelezettség megszűnésére vonatkozó szabály megfogalmazását a belterületi telek vonatkozásában.

A 157. §-hoz

Az idegenforgalmi adó alól mentesíti az egyházi személyt, ha az egyház tulajdonában lévő épületben, telken, kizárólag az egyház hitéleti tevékenységében való részvétele céljából száll meg.

A 158. §-hoz

A hatályos Htv. szerinti építőipari tevékenység-végzés esetén az ideiglenes jellegű iparűzési tevékenység utáni adókötelezettség időtartamának számítása több esetben vita forrása az adóhatóság és az adózó között. E vitát küszöböli ki a törvény azzal, hogy a felek közti szerződésben foglaltakat alapul véve egyértelművé teszi az ideiglenes jellegű építőipari tevékenységvégzés kapcsán az iparűzési adókötelezettség időtartamának kezdő- és végnapját, azaz az adóköteles tevékenység keletkezésének és befejezésének időpontját.

A 159. §-hoz

A helyi iparűzési adó alapjának változása a 2013. évi költségvetés egyenlegét javító intézkedés végrehajtása miatt szükséges. A vonatkozó kormányhatározat értelmében a nettó árbevétel és a közvetített szolgáltatások együttes értéke legfeljebb a nettó árbevétel 80%-áig vonható le. Azonban - a kisebb adózók kisebb teherviselése érdekében - a levonhatóság korlátozása sávosan, az árbevétel nagyságának függvényében történik meg. Azaz annál kevésbé lehet a nettó árbevételből levonni az elábé és a közvetített szolgáltatások együttes értékét, minél nagyobb az árbevétel összege. Az intézkedés elsősorban a kereskedelmi és energiaszolgáltató társaságokat érinti. Nem vonatkozik azonban semmiféle korlátozás olyan vállalkozásra, amelynek árbevétele nem éri el az 500 millió forintot. A módosítás szerint - az adókijátszás elkerülése érdekében - a kapcsolt vállalkozásoknak elsőül csoportszinten kell megállapítania az adó alapját, majd az egyes vállalkozásoknak az így számított adóalap egészéből a nettó árbevétel arányával azonos módon kell számítani a vállalkozási szintű adóalapot.

A 160. §-hoz

A hatályos Htv. lehetővé teszi, hogy az iparűzési adóalany a foglalkoztatás-növelésre tekintettel az iparűzési adóalapját csökkentse, mégpedig minden egy fő létszámnövekmény után 1 millió forinttal. A létszám alatt a korrigált statisztikai állomnyi létszámot kell érteni, melynek kiszámítása során - a hatályos szabályok szerint - az 1999. január 1-jén hatályos, a KSH által kiadott Útmutató a munkaügy-statisztikai adatszolgáltatáshoz c. kiadványt kell használni.

A törvény - az Útmutató változtatására figyelemmel - a Központi Statisztikai Hivatal aktuális - Útmutató 2009. január 1. napján érvényes állapotát rögzítő - kiadványára való hivatkozással egészíti ki a Htv.-t.

A 161. §-hoz

Egyes adóalany vállalkozások a könyveiket a forinttól eltérő devizanemben vezetik. A Htv. ugyanakkor jelenleg nem tartalmaz rendelkezést arra nézvést, hogy a könyveiket devizában vezető adóalanyok milyen árfolyamon kötelesek átszámítani a könyveikben szereplő adatokat forintra a helyi iparűzési adókötelezettségük megállapításához. Ezt a hiányt pótolja a módosítás akkor, amikor rendezi, hogy a beszámolót, könyvvezetést konvertibilis devizában készítő adózó a helyi iparűzési adóbevallás adatait a Magyar Nemzeti Bank hivatalos - az adóév utolsó napján érvényes - devizaárfolyamának alapulvételével köteles forintra átszámítani. A módosítás arról is rendelkezik, hogy olyan külföldi pénznem esetében, amelynek nincs a Magyar Nemzeti Bank által jegyzett árfolyama, a Magyar Nemzeti Bank által az adóév utolsó napjára vonatkozóan közzétett, euróban megadott árfolyamot kell a forintra történő átszámításkor figyelembe venni.

Az adót - az adózás rendjéről szóló törvény értelmében - forintban kell megfizetni. A törvény - e főszabályhoz képest - lehetővé teszi azt, hogy az idegenforgalmi adó alanya (szállóvendég) az idegenforgalmi adót a szállásadó felé (ahogyan és amilyen pénznemben a szállásdíjat, azzal együtt) külföldi pénznemben is megfizethesse, feltéve, hogy az adott pénznemet az MNB jegyzi. Az idegenforgalmi adó külföldi pénznemben történő megállapítása (vendéggel való közlése) érdekében, valamint azért, hogy a beszedésre kötelezett eleget tehessen a beszedett adó önkormányzati adóhatósághoz forintban teljesítendő befizetési kötelezettségének a törvény az alkalmazandó árfolyamról is rendelkezik.

A 162. §-hoz

A Magyary Program végrehajtása során kiderült, hogy az adófizetési kötelezettség teljesítésének nem akadálya a különféle fizetési módok alkalmazása, alkalmazhatósága. A helyi adókat - tipikusan az önkormányzati adóhatóság határozata alapján - valamennyi önkormányzat esetén meg lehet fizetni átutalással, postai készpénzátutalási megbízás útján, továbbá - amely önkormányzatnál erre lehetőség van - bankkártyával POS terminál segítségével, valamint - bizonyos esetekben - készpénzben. A fizetési módok bővítésére nincs szükség, egyszerűsítésére pedig nincs lehetőség.

Az adófizetési kötelezettség teljesítése kapcsán a fő problémát az jelenti, hogy az adóalany (ingatlan-tulajdonos) nem is tud arról, hogy valamely helyi adót kellene fizetnie lakása, üdülője, garázsa, telke után. Ez még sokszor akkor is így van, ha az adóalany (tulajdonos vagy a vagyoni értékű jog jogosítottja) a településen életvitelszerűen lakik, de különösen akkor nehéz az információhoz jutás, ha a magánszemély az ingatlana szerinti településen csak ritkán, időszakosan, rövid ideig (például nyaralás céljából vagy azért, mert egyszerűen máshol lakik) tartózkodik.

A Magyary Programban foglaltakkal összhangban az adókötelezettség teljesítésének egyszerűsítését szolgálja az a törvény szerinti rendelkezés, amelynek célja egy olyan, a Magyar Államkincstár (Kincstár) által karbantartott nyilvánosan elérhető országos adatbázis létrehozása, mely valamennyi települési önkormányzat vonatozásában tartalmazza az általuk alkalmazott helyi adómértékeket, illetve a helyi adókban alkalmazandó rendeleti mentességeket, kedvezményeket. Ennek eredményeként az adóalanyok egyszerűen, több adminisztrációs lépést (telefonálás, levélírás, email-küldés, honlapok keresése) megspórolva, pusztán egy honlap megnyitásával birtokába jutnak annak az információnak, hogy terheli-e őket valamely helyi adó bármely, az ingatlanuk fekvése vagy vállalkozási tevékenységük végzése szerinti önkormányzat irányába vagy sem.

Tekintettel arra, hogy az adatbázis létrehozását célzó jogszabály hatályba lépésének időpontja a törvény szerint 2012. december 1-je, így az adóhatóságokat - függetlenül attól, hogy helyi adórendeletük ezen időponttal módosult-e vagy sem - 2012. december 20-ig egy egyszeri, a 2013. január 1-jei adómértékeket, adómentességeket, adókedvezményeket közlő adatszolgáltatási kötelezettség is terheli.

Annak érdekében, hogy jogbizonytalanság vagy értelmezési nehézség esetén az adóalany minél hamarabb releváns információhoz jusson, a törvény rögzíti, hogy adatszolgáltatási kötelezettsége teljesítésével egyidejűleg az önkormányzati adóhatóság köteles közölni a Magyar Államkincstárral honlapja címét valamint egy olyan telefonszámot, e-mail címet és levelezési címet, melynek felhívása illetve elektronikus vagy hagyományos levél útján történő megkeresése esetén az adózó információt kaphat a helyi adókat érintő adóügyi kérdésére.

A törvény szerint az önkormányzati adóhatóság adatszolgáltatási kötelezettségét a Magyar Államkincstár felé teljesíti, mégpedig a Magyar Államkincstár által üzemeltetett elektronikus rendszeren keresztül. A Magyar Államkincstár a hozzá beérkezett adatokat és elérhetőségi információkat (honlapcím, telefonszám) feldolgozza és a honlapján - települések szerinti bontásban - első alkalommal - a 2013. január 1-jén hatályos rendeleti adattartalommal - 2013. január 5-jéig közzéteszi. A Kincstár az általa karbantartott, nyilvánosan elérhető adatbázist havonta frissíti. Ez a megoldás biztosítja azt, hogy az országos, helyi adókról szóló adatbázis lényegében „naprakész” legyen, s így léte tényleges segítséget jelentsen az adóalanyok számára.

Szintén az adózók naprakész és tényleges tájékoztatását szolgálja a törvény azzal, hogy előírja valamennyi adóhatóság köteles az önkormányzat honlapján hatályos adórendelete egységes szerkezetbe foglalt szövegét - a Magyar Államkincstár felé történő adatszolgáltatás teljesítésével egyidejűleg - közétenni.

A törvény arról is rendelkezik, hogy az önkormányzati adóhatóságnak közzé kell tennie az általa rendszeresített helyi adó bevallási/bejelentési nyomtatványokat, továbbá az elérhetőségi információkat is.

A 163. §-hoz

Lehetővé teszi a települési önkormányzat számára, hogy rendeletben mentse fel a bevallás-benyújtási kötelezettség alól a vállalkozónak nem minősülő adóalanyt, feltéve, hogy az adott adónemben az adóalanyt nem terheli fizetési kötelezettség. Ez lehetővé teszi, hogy az önkormányzat helyben dönthessen az adminisztrációs terhek csökkentéséről.

Adóhatósági tapasztalat, hogy az ingatlanok tulajdonosai sok esetben alapítanak vagyoni értékű jogot (használati-, haszonélvezeti jogot) az adótárgy ingatlanokon annak érdekében, hogy az azokat terhelő, vagyoni típusú helyi adókat (építményadó, telekadó, magánszemély kommunális adója) elkerüljék. Abban az esetben, ha a vagyoni értékű jog jogosítottja semmilyen jövedelemmel vagy vagyontárgy tulajdonjogával nem rendelkezik, akkor az adóhatóság az adótartozást nem tudja behajtani még ingatlan-végrehajtás útján sem, figyelemmel arra, hogy - az ingatlan-nyilvántartási szabályok értelmében - megterhelni és elárverezni csak az adós tulajdonában álló ingatlanokat lehet.

Annak érdekében, hogy valamely, ingatlant terhelő vagyoni értékű jog alapítása egy esetben sem eredményezze az adóbehajtás lehetetlenségét, a törvény rögzíti, hogy ha az adóalanynak minősülő vagyoni értékű jog jogosítottja adófizetési kötelezettségét nem teljesíti, úgy az adótartozás megfizetésére az adóhatóság az ingatlan tulajdonosát kötelezi határozattal.

Tekintettel arra, hogy ezen - a tulajdonos „mögöttes felelősségét” előíró - jogszabályhely hatályba lépésének időpontja 2013. január 1-je, így a tulajdonosnak - a vagyoni értékű jog jogosítottja mulasztása okán előálló - fizetési kötelezettsége csak a 2012. december 31-e utáni időszakra vonatkozó adó vonatkozásában áll fenn.

A 164. §-hoz

A törvény átmeneti rendelkezésként azt fogalmazza meg, hogy az önkormányzati adóhatóság mikor köteles első ízben a kincstár felé adatot szolgáltatni, továbbá azt, hogy a kincstár mikor teszi közzé először az önkormányzati adóhatóságoktól kapott adatokat.

A 165. §-hoz

A törvény a termőföldről szóló törvény fogalmi rendszerével való összhang megteremtése érdekében korrigálja a Htv. telek fogalmát. A módosítás az adókötelezettséget érintő tartalmi változást nem eredményez. Definiálja továbbá az egyházi személyek fogalmát.

A 166. §-hoz

A törvény - figyelemmel a tulajdonossal szembeni végrehajtás lehetőségére - szövegpontosítást tartalmaz, amellett, hogy egy már nem létező jogszabályra való hivatkozást is megváltoztat.

A 167. §-hoz

A törvény az egyszerűsített iparűzési adó-megállapítással összefüggő eljárás egyszerűsítését fogalmazza meg azáltal, hogy hatályon kívül helyezi azokat a szövegrészeket, amelyek az egyszerűsített adóalap-megállapítás választását az előző évi nettó árbevétel összegéhez köti. törvény technikai deregulációt is megvalósít azzal, hogy a társasági adóról és az osztalékadóról szóló törvénynek nincs 31. § (2) bekezdés c) pontja.

12. A gépjárműadóról szóló 1991. évi LXXXII. törvény módosítása

A 168. §-hoz

A törvény mentessé teszi a cégautóadó alól a Magyar Honvédség üzemeltetésében lévő, rendszámtáblával el nem látott személygépkocsikat.

A 169. §-hoz

A törvény a Gjt. a súlyos mozgáskorlátozottság, a gépjármű forgalomból való kivonása, illetve a lassú jármű és a lassú jármű pótkocsija fogalmát tartalmazó értelmező rendelkezéseket a belső jogszabályokkal való harmonizáció érdekében pontosítja, kiegészíti.

A külföldi rendszámú gépjárművek kapcsán - több esetben - vitát generálhat a cégautóadó mértékének megállapítása, mivel ezen személygépkocsik esetén a közúti járművek forgalomba helyezésének és forgalomban tartásának műszaki feltételeiről szóló 6/1990. (IV. 12.) KöHÉM rendelet szerinti környezetvédelmi osztály-jelzés nem ismert. Ezért a törvény - a probléma orvoslása érdekében - kiegészítő szabályozást állapít meg azzal, hogy részletezi a környezetvédelmi osztály-jelzés megállapításának módját, illetve rögzíti, hogy ha az osztály-jelzés megállapítása nem lehetséges, akkor a személygépkocsit úgy kell tekinteni, mint amelyik a „6” osztály-jelzésbe tartozik.

A 170. §-hoz

A gépjármű-adóztatás hatályos szabályozása szerint a gépjármű átruházása esetén, ha vevő a gépjárművét nem íratja saját nevére, akkor az eladót nem terheli adókötelezettség a következő évtől abban az esetben, ha az eladó az eladás tényét az átruházás évének végéig bejelenti az okmányirodánál. A törvény értelmében - összhangban az ágazati szabályozással - 15 nappal meghosszabbodik az az időtartam, ameddig az eladó ezen bejelentését megteheti.

IV. Fejezet

Népegészségügyi termékadó

13. A népegészségügyi termékadóról szóló 2011. évi CIII. törvény módosítása

A 171-172. §-hoz

Az energiaital fogalmát - a gyártók receptúraváltása miatt - az egészségügy többletforráshoz juttatása érdekében szükséges törvénymódosításokról, valamint egyéb törvények módosításáról szóló 2012. évi CLIV. törvény már módosította.

Ennek értelmében energiaitalnak minősül az az ital - függetlenül annak taurintartalmától - amelynek metil-xantin tartalma a 15 mg/100 ml mennyiséget meghaladja. E változtatással az energiaitalok döntő többsége adóköteles lesz.

A 173. §-hoz

Ugyanazon termék kétszeres népegészségügyi termék-adóztatását elkerülendő a módosítás olyan mentességi rendelkezést iktat be a népegészségügyi termékadóról szóló törvénybe, melynek értelmében mentes az adó alól az adóköteles termék külföldi beszerzése akkor, ha az az adóalany saját adóköteles terméke előállításához úgy használja. fel, hogy a termék előrecsomagolt jellegén nem változtat.

A 174. §-hoz

A törvény az adózás rendjéről szóló törvényt, a környezetvédelmi termékdíjról szóló törvényt, az energiaadóról szóló törvényt, valamint a népegészségügyi termékadóról szóló törvényt módosító rendelkezései alapján e három adónemmel kapcsolatos adóztatási feladatok 2013. január 1-jétől a vámhatóság hatásköréből átkerülnek az állami adóhatóság hatáskörébe (a kivetéses formában fizetendő energiaadó kivételével).

A három adónemmel kapcsolatos adóztatási feladatok részét képezi a bevallások, befizetések, környezetvédelmi termékdíj bejelentések feldolgozása. A 2013. január 1-jét megelőző időszakra vonatkozó bevallásokat és a 2012. december 31-éig teljesített környezetvédelmi termékdíj bejelentéseket célszerű a vámhatóság informatikai rendszereiben feldolgozni, ugyanis e bevallások, bejelentések adóhatósági rendszerekben történő feldolgozása az adóhatósági rendszerek indokolatlan nagyságú és költségű informatikai fejlesztését igényelné, mely nem állna arányban az ezzel elérni kívánt céllal. Az informatikai rendszerek átállásának dátuma 2013. február 15-e, ezért a 2013. február 14-éig beérkezett bevallásokat a vámhatóság dolgozza fel. Természetesen előfordulhat, hogy 2013. február 14-ét követően érkezik pótló bevallás a 2013. január 1-jét megelőző időszakra, azonban e bevallások már az újonnan bevezetett, állami adóhatóság által rendszeresített és az adóhatósági rendszerekben feldolgozható nyomtatványokon nyújthatók be.

Tekintettel arra, hogy a fent meghatározott körben a bevallással kapcsolatos nyilvántartási feladatok a vámhatósághoz tartoznak, ezért e bevallásokhoz tartozó befizetésekkel kapcsolatos nyilvántartási feladatokat is indokolt a vámhatóság hatáskörében megtartani.

Az egyéb adóügyek (fizetési könnyítés iránti kérelem, utólagos ellenőrzés lefolytatása stb.) tekintetében nincs szükség átmeneti rendelkezésre, mert az átállás 2013. január 1-jétől megoldott.

A 2013. január 1-jét követően induló jogorvoslati eljárások tekintetében indokolt a felettes szerv meghatározása, mivel ezekben az ügyekben az első fokú vámhatóság döntését vizsgálja felül a másodfokú adóhatóság. A felügyeleti intézkedés, felülellenőrzés esetében szintén ezen indok alapján szükséges megteremteni az adóhatóság eljárási jogosultságát.

A 175. §-hoz

A módosítás a Nemzeti Adó és Vámhivatal belső hatásköri szabályainak átalakítása indokolja.

A 176. §-hoz

A Neta tv. módosítását a Nemzeti Adó és Vámhivatal belső hatásköri szabályainak átalakítása indokolja.

A 177. §-hoz

Figyelemmel arra, hogy 2013-tól új energiaital-fogalmat vezet be a Neta tv., az egészségügy többletforráshoz jutása érdekében szükséges törvénymódosításokról, valamint egyéb törvények módosításáról szóló 2012. évi CLIV. törvénynek az energiaital fogalmát szintén 2013. január 1-jétőlmódosítani kívánó 10. §-a nem lép hatályba.

V. Fejezet

Illetékek

14. Az illetékekről szóló 1990. évi XCIII. törvény módosítása

A 178. §-hoz

A törvény az Itv. területi hatályát egyértelműsíti azzal, hogy kifejezetten utal az ingó vagyontárgyakra is, így az illetéktörvény tárgyi hatályát illetően nem szükséges a 2. § (2)-(3) bekezdéseinek együttes értelmezése, a 2. § (2) bekezdése rögzíti az általános szabályt.

A 179. §-hoz

A hatályos szabályozás szerint az öröklési és ajándékozási illetéknemek 18-18 kulcsot tartalmaznak, melyek egyrészt a rokonsági kapcsolathoz, másrészt a szerzett vagyon értékéhez igazodnak, a lakástulajdon külön preferálása mellett. Az egyenes ági rokonok közötti ingyenes vagyonszerzések - értékhatár nélkül - illetékmentesek.

A mértékrendszer egyszerűsítése érdekében az ingyenes vagyonszerzésekhez kapcsolódó illetékszabályozásban két illetékkulcs (általános illetékmérték és a lakásszerzésekhez kapcsolódó kedvezményes mérték) bevezetése indokolt. A törvény értelmében az öröklési, illetve ajándékozási illeték kiszabásakor sem a szerzett vagyon, sem a rokonsági kapcsolat nem releváns, ugyanakkor az egyenes ági rokonok közötti ingyenes vagyonszerzések továbbra is illetékmentesek maradnak.

A 180. §-hoz

Az egyenes ági rokonok közötti ajándékozási jogügyletek illetékmentességének bevezetése révén az egyébként kedvező szabály (az ajándékot terhelő adósság és egyéb terhek után az alacsonyabb mértékű visszterhes vagyonátruházási illetéket kell fizetni) hátrányosan érinti azokat az egyenes ági rokonokat (jellemzően gyermekeket), akik adóssággal terhelt ajándékot kapnak, hiszen - szemben a tehermentes ajándék szerzőivel - visszterhes vagyonátruházási illetékfizetésre kötelezettek.

A diszkrimináció megszüntetése érdekében indokolt rögzíteni, hogy az egyenes ági rokonok vagyonszerzései vonatkozásában a szabály nem alkalmazható.

A 181. §-hoz

A jelenlegi öröklési illetékrendelkezések értelmében az özvegy kizárólag a megszerzett örökrész tiszta értékének első 20 millió Ft-jáig mentesül az öröklési illeték alól, a lakástulajdon haszonélvezetének, használatának megszerzése tekintetében biztosított illetékmentesség mellett. Az egyenes ági rokonokat megillető értékhatár nélküli illetékmentességi szabályozás mellett indokolt az özvegyek öröklése tekintetében is értékhatártól független öröklési illetékmentességet bevezetni, annál is inkább mivel az új Ptk. koncepciója szerint a túlélő házastárs öröklési szabályai markánsan megváltoznak (az özvegy is állagörökös lesz) Az örökhagyó mostoha- és nevelt gyermeke, továbbá mostoha- és nevelőszülője vonatkozásában továbbra is a megszerzett örökrész tiszta értékének 20 millió Ft-jáig alkalmazható az illetékmentesség.

A 182. §-hoz

A törvény a túlélő házastárs által megszerzett örökrész tekintetében - értékhatártól független - öröklési illetékmentességet rögzít.

A 183. §-hoz

A hatályos szabályozás ugyan - az ajándékozási illetékszabályozástól eltérően - a visszterhes vagyonátruházási illeték hatálya alá vonja a haszonélvezet fennmaradását, illetve a használati jog megszerzését, ha az ingatlant az átruházását megelőzően már fennállott és az ingatlan-nyilvántartásba bejegyzett haszonélvezettel, használattal terhelten idegenítik el, vagy az elidegenítés az átruházó haszonélvezetének vagy a használat jogának fenntartásával történik, azonban a jogügyletet mentesíti a visszterhes vagyonátruházási illeték alól. A törvény az illetékrendszer egységesítése érdekében a jogügyletet kivonja a visszterhes vagyonátruházási illeték tárgyköre alól, melynek eredményeképpen az állami adóhatóság adminisztrációs terhei is csökkennek.

A 184. §-hoz

A lakások cseréjére vonatkozó speciális szabályok megszüntetése mellett a törvény a lakáscseréhez kapcsolódó illetékkötelezettség tekintetében a cserét pótló vételhez kapcsolódó illetékalap-kedvezmény szabályait rendeli alkalmazni.

A 185. §-hoz

A törvény a termőföld-szerzéshez kapcsolódó visszterhes vagyonátruházási illetékmentesség alanyi körét bővíti ki, melynek révén a kedvező szabályt a családi gazdálkodók is alkalmazhatják. Emellett a mezőgazdasági szektor sajátosságainak figyelembe vételével az illetékmentesség feltételeinek kezdő határideje is módosul, melynek eredményként a vagyonszerzőnek a termőföldet nem a vásárlástól, hanem a birtokbavételtől kell mezőgazdasági célra hasznosítani. A törvény továbbá meghatározza azokat az eseteket (kisajátítás, kisajátítás alapjául szolgáló közérdekű célra történő elidegenítés, a mezőgazdasági tevékenység további folytatása esetén a birtokösszevonási célú önkéntes földcsere), melyek az illetékmentesség alkalmazása tekintetében nem minősülnek elidegenítésnek.

A 186. §-hoz

A törvény egyfelől az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul, másfelől szövegpontosító jellegű módosítást tartalmaz, egyértelművé téve, hogy az illetékmentesség nem csak a sportcélú ingatlan létrehozására alkalmas beépítetlen földrészlet tulajdonjogának, hanem a vagyoni értékű jogának megszerzésekor is alkalmazható.

A 187. §-hoz

A gazdasági válság negatív hatásainak enyhítése érdekében a közteherviselés rendszerének átalakítását célzó törvénymódosításokról szóló 2009. évi LXXVII. törvény az ún. visszlízing-ügyleteket átmenetileg - 2012. december 31-éig - mentesítette a visszterhes vagyonátruházási illeték. A törvény az illetékmentességi szabály további - határidő nélküli - fenntartását célozza.

Emellett az ún. negatív illetékalap után fizetendő visszterhes vagyonátruházási illetékkötelezettséget megszünteti a törvény. Jelenleg ugyanis a cserét pótló vételhez kapcsolódó illetékalap-kedvezmény alkalmazásával ugyan, de a magánszemély vagyonszerzőknek a másik lakástulajdonuk eladását megelőző vagy követő egy éven belül történő lakásvásárlásaik után abban az esetben is keletkezik visszterhes vagyonátruházási illetékkötelezettségük, ha a szerzett lakás forgalmi értéke az eladott lakás forgalmi értékénél kisebb. Tekintve, hogy jellemzően a devizahitel-adósok vásárolnak a korábbi lakásukhoz képest kisebb forgalmi értékű lakást, az illetékmentesség bevezetésére irányuló törvény a devizahitel-adósok helyzetének könnyítését is szolgálja. Az illetékmentesség abban az esetben is alkalmazható, ha a magánszemély a lakástulajdonát kisebb forgalmi értékű lakásra cseréli.

A törvény továbbá az egyenes ági rokonok között realizálódó visszterhes jogügyletek mentesítését is célozza, melynek eredményeként az egyenes ági rokonok valamennyi vagyonszerzése - annak (ingyenes, visszterhes) jellegétől és értékétől függetlenül - mentes lenne a vagyonszerzési illetékek alól.

A 188. §-hoz

Az első lakást szerző fiatalok támogatása érdekében a törvény szerint az Itv. jelenleg hatályos szabályozása szerinti 8 millió Ft-os értékhatárt 15 millió Ft-ra emeli, és az illetékkedvezmény-maximumot megszünteti. Ebből követezően a 35 éven aluli fiatalok első lakásszerzésük után az egyébként fizetendő illeték felét kötelesek megfizetni, amennyiben az egész lakástulajdon forgalmi értéke nem haladja a 15 millió Ft-ot.

A 189. §-hoz

A törvény egyértelművé teszi, hogy a sportcélú ingatlan létrehozására alkalmas beépítetlen földrészlet megszerzéséhez kapcsolódó illetékmentességnek három feltétele van. A telken egyfelől 4 éven belül sportcélú ingatlant kell létrehozni, másfelől az így létrehozott ingatlant az üzembe helyezéstől számított 15 évig nem lehet elidegeníteni, és sport célra kell használni vagy hasznosítani. Az állami adóhatóság a kiszabott, de megfizetés tekintetében felfüggesztett illetéket csak abban az esetben törli, amennyiben a vagyonszerző a mentesség valamennyi kritériumának eleget tett.

A 190. §-hoz

A termőföld-szerzéshez kapcsolódó visszterhes vagyonátruházási illetékmentesség részletszabályainak meghatározása körében a törvény rögzíti azokat az eseteket, melyek nem minősülnek elidegenítésnek, így nem keletkeztetnek pótilleték-kötelezettséget.

A 191. §-hoz

A törvény a magánszemély - korábbi lakástulajdonához képest - kisebb forgalmi értékű lakásszerzése, lakáscseréje tekintetében bevezetett illetékmentesség részletszabályait határozza meg.

A 192. §-hoz

A törvény a lakások cseréjére vonatkozó speciális szabályokat megszünteti és a lakáscseréhez kapcsolódó illetékkötelezettség tekintetében a cserét pótló vételhez kapcsolódó illetékalap-kedvezmény szabályait rendeli alkalmazni.

A 193. §-hoz

A törvény a gazdálkodó szervezetek által az állami adó- és vámhatóságnál fizetési könnyítés, adómérséklés tárgyában kezdeményezett fellebbezési eljárás illetékminimumát határozza meg.

A 194. §-hoz

A törvény a fizetési könnyítésre, adómérséklésre irányuló adóhatósági eljárás illetékét határozza meg arra az esetre, amikor a kérelmező nem magánszemély. Természetes személy kérelmező (ide értve az egyéni vállalkozót is) esetében az eljárás illetékmentes.

A 195. §-hoz

A törvény a csőd- és felszámolási eljárás kezdeményezésekor fizetendő eljárási illetékmértékeket határozza meg.

A 196. §-hoz

A törvény egyértelművé teszi, hogy az adó- és vámhatóságnál indított eljárások illetékét - a másolat, kivonat illetékének kivételével - az illetékes adóhatóság illetékbeszedési számlája javára kell megfizetni, ugyanakkor az Art. szerinti felügyeleti intézkedés iránti kérelemért fizetendő illetéket illetékbélyegben kell leróni, amennyiben az eljárást az adópolitikáért felelős miniszter, illetve a NAV felügyeletére kijelölt miniszter folytatja le.

A 197. §-hoz

Az elektronikus úton kezdeményezett építésügyi hatósági, szakhatósági eljárásokhoz kapcsolódó illeték megfizetésének módját rögzíti a törvény.

A 198. §-hoz

A törvény a „kizárólag” szövegrész beiktatásával megerősíti, hogy nem elengedő a banki átutalási bizonylat benyújtása a bíróságok és közigazgatási hatóságok részére ahhoz, hogy az eljárási illetéket az eljáró szervek megfizetettnek tekintsék. Amennyiben az eljárási illetéket készpénz-átutalási megbízás útján, az állami adóhatóság által meghatározott számlaszámra átutalással, illetőleg bankkártyával fizették meg, a bírósági, közigazgatási hatósági eljárások az állami adóhatóság igazolásával ellátott irat benyújtásával indíthatóak meg. A törvény révén visszaszoríthatóak azok a visszaélések, melyek az adóhatósági igazolás nélkül benyújtott iratok kapcsán tapasztalhatóak.

A 199. §-hoz

A törvény egységesíti a meg nem fizetett illeték törlésének és a megfizetett illeték visszatérítésének határidejét az Art. elévülési szabályaira történő utalással. Emellett a törvény lehetővé teszi az illeték hivatalból történő visszatérítését, illetve törlését, akkor is, ha a vagyonszerzést a bíróság szünteti meg vagy korlátozza a vagyonszerzés időpontjára visszahatóan. Az illeték törlésére, illetve visszatérítésére irányuló kérelmet azonban az adózó is benyújthat továbbra is.

A 200. §-hoz

Az Itv. által taxatíve meghatározott illeték-törlési, valamint -visszatérítési esetek tekintetében szükséges az illetékszabályozás és a polgári jogi szabályozás közötti összhang megteremtése.

A 201. §-hoz

Amennyiben a hatóság a kérelmet érdemi vizsgálat nélkül utasítja el, vagy az eljárást azért szünteti meg, mert a kérelmet érdemi vizsgálat nélkül kellett volna elutasítani, indokolt az ügyfél részére a megfizetett eljárási illeték visszatérítése.

A 202. §-hoz

Amennyiben a hagyatékot nem a közjegyző, hanem a bíróság adja át, a bíróság kötelessége annak bejelentése az állami adóhatóság felé, határozatának megküldésével. A közjegyző bejelentési kötelezettségére vonatkozó szabályozás változatlan.

A 203. §-hoz

Az Itv. hatályos rendelkezései alapján az ingatlanügyi hatóság az ingatlan-nyilvántartási bejegyzés érdekében benyújtott okiratok másolatát - az ingatlan-nyilvántartási eljárás lefolytatásától függetlenül - a beérkezéstől számított 8 napon belül köteles továbbítani az állami adóhatóság részére. Az illetékelőleg jogintézményének eltörlésével azonban szükségtelen az ingatlan-nyilvántartási eljárás befejezése előtt az okiratok megküldése az adóhatóság részére.

A 204. §-hoz

A törvény meghatározza, hogy az Itv. módosuló rendelkezéseit mely ügyekben kell alkalmazni.

A 205. §-hoz

A törvény az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul.

A 206. §-hoz

A termőföld definíciójának módosítása a termőföldről szóló 1994. évi LV. törvény fogalomhasználatával való harmonizáció megteremtése érdekében szükséges.

A 207. §-hoz

Az Itv. Mellékletének módosítására utaló szabály.

A 208. §-hoz

1. A törvény az Itv. és a hagyatéki eljárásról szóló törvény összhangját hivatott biztosítani, tekintve, hogy a hagyatéki eljárás új szabályozás szerint nem a hagyaték tárgyalása, hanem a hagyatéki eljárás során lehetséges az örökség ingyenes átengedése más örökös részére.

2. Az Itv. jelenlegi szabályozása az örökhagyó hitelezőjére vonatkozó speciális rendelkezést (a hitelezőt nem öröklési, hanem visszterhes vagyonátruházási illeték terheli), kizárólag a megszerzett ingatlanhagyaték esetében rendeli alkalmazni. A törvény az örökhagyó hitelezője tekintetében alkalmazandó szabályt a visszterhes vagyonátruházási illeték tárgyát képező ingóhagyatékra is kiterjeszti, tekintve, hogy az örökhagyó hitelezőjének vagyonszerzése nem ingyenes.

3. A törvény értelmében az egyenes ági rokon által megszerzett ajándék után nem csak az illetékfizetési, hanem bejelentési kötelezettség sem keletkezik.

4. Az Itv. hatályos szövege a praxisjog ingyenes szerzéséhez kapcsolódó ajándékozási illetékmentesség alkalmazása érdekében benyújtandó igazolás előterjesztésére határidőt nem állapít meg. A törvény ezt a hiányosságot pótolja.

5. Tekintve, hogy a törvény az özvegy öröklése esetére értékhatár nélküli illetékmentesség bevezetését is célozza, a kisvállalkozói vagyon szerzése kapcsán a túlélő házastárs által igénybe vehető illetékkedvezmény kiüresedik.

6. Szövegpontosító jellegű módosítás.

7. Mivel a törvény szerint az Itv. 21. §-a nem a lakásszerzéshez kapcsolódó illetékmértéket határozza meg, hanem a lakásszerzés esetén a magánszemélyek által alkalmazható kedvezményeket, indokolt az alcím pontosítása is.

8. A törvény a hitelintézetek ingatlanszerzései tekintetében igénybe vehető illetékkedvezményhez kapcsolódó nyilatkozattétel határidejét hosszabbítja meg.

9. A törvény az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul.

10. Az Itv. hatályos szövege a kisajátítás alapjául szolgáló közérdekű célra megvásárolt ingatlan vételárából történő ingatlanvásárláshoz kapcsolódó visszterhes vagyonátruházási illetékmentesség alkalmazása érdekében benyújtandó igazolás előterjesztésére határidőt nem állapít meg. A törvény ezt a hiányosságot pótolja.

11. A törvény az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul.

12. Az Itv. hatályos szövege a praxisjog szerzéséhez kapcsolódó visszterhes vagyonátruházási illetékmentesség alkalmazása érdekében benyújtandó igazolás előterjesztésére határidőt nem állapít meg. A törvény ezt a hiányosságot pótolja.

13-14. A törvény az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul.

15. A törvény a természeti katasztrófa következtében megsemmisült vagy helyrehozhatatlanul megrongálódott lakástulajdon helyett vásárolt másik lakástulajdon szerzéséhez kapcsolódó illetékmentesség alkalmazása érdekében szükséges nyilatkozattétel határidejét hosszabbítja meg.

16. A törvény szerint nem indokolt az eljárási illetékkötelezettség előírása abban az esetben, ha a hatóság a kérelmet érdemi vizsgálat nélkül utasítja el.

17. A törvény szerint nem indokolt az eljárási illetékkötelezettség előírása, ha a hatóság a közigazgatási hatósági eljárást pontosan az eljárási illetékfizetési kötelezettség elmulasztására tekintettel szünteti meg, illetve, amennyiben az eljárás megszüntetésének oka, hogy a kérelmet érdemi vizsgálat nélkül kellett volna elutasítani.

18. A törvény az Art. és az Itv. közötti összhang megteremtését szolgálja.

19. Tekintve, hogy több esetben a bíróság kötelezettsége a vagyonszerzés bejelentése, indokolt utalni ezen esetekre is a forgalmi érték-megállapítás során irányadó időpont kapcsán.

20. A bírósági eljárási illeték utólagos megfizetésének engedélyezése jelenleg a NAV elnökének jogkörébe tartozik. Az engedélyezési eljárást azonban indokolt a gazdálkodó szervezet székhelye szerint illetékes adóigazgatósághoz telepíteni.

21. Szövegpontosító jellegű módosítás.

22. A törvény szerint a gépjármű-illetékeztetésben közreműködő okmányirodáknak szükséges az adózók adóazonosító számát is továbbítani az állami adóhatóság részére, tekintve, hogy a NAV az adóazonosító szám alapján ellenőrzi a gépjárművek, pótkocsik szerzéséhez kapcsolódó illetékkötelezettség teljesítését.

23. A törvény egyértelműen rögzíti, hogy mulasztási bírságot nem csak abban az esetben kell fizetni az adózónak, ha a gépjármű, pótkocsi szerzését késedelmesen jelenti be, hanem akkor is, ha a bejelentést elmulasztja.

24. Az egyenes ági rokonok ingyenes vagyonszerzéseihez kapcsolódó öröklési, ajándékozási illetékmentesség alkalmazása során az állami adóhatóságnak az illetékmentességről nem kell fizetési meghagyást kibocsátania, az illetékmentesség alkalmazásának tényét mindösszesen az ügyiratra kell feljegyezni. Ezt a gyakorlatot indokolt az egyenes ági rokonok visszterhes vagyonszerzései vonatkozásában bevezetendő visszterhes vagyonátruházási illetékmentesség tekintetében is alkalmazni.

25. Tekintve, hogy nem csak az Itv., hanem egyéb törvények is rendelkeznek adott esetben a meg nem fizetett illeték törléséről, valamint a megfizetett illeték visszatérítéséről, indokolt a szabályozás pontosítása.

26. A törvény az Itv. és a sportról szóló 2004. évi I. törvény, valamint az egyes sportcélú ingatlanok tulajdoni helyzetének rendezéséről szóló 1996. évi LXV. törvény fogalom-használatának egységesítésére irányul.

27. Az új lakás szerzéséhez kapcsolódó illetékmentesség részletszabályait tartalmazó rendelkezés 23/A. §-ra vonatkozó pontatlan utalását helyesbíti a törvény.

A 209. §-hoz

(1) bekezdés

1. A hatályos szabályozás az illetékmentességi rendelkezés alkalmazását abban az esetben is lehetővé teszi, ha a gazdálkodó szervezet a számviteli törvény szerinti térítésmentes eszközátruházás keretében szerzi meg a visszterhes vagyonátruházási illeték tárgyát nem képező ingó vagyontárgyat. Tekintve, hogy a számvitelről szóló 2000. évi C. törvény nem rendelkezik a térítésmentes eszközátruházásról, indokolt a számviteli törvényre utaló szövegrész elhagyása az Itv.-ből.

2-3. Tekintve, hogy a törvény - többek között - az özvegy öröklése esetére értékhatár nélküli illetékmentesség bevezetését is célozza, a kisvállalkozói vagyon szerzése kapcsán a túlélő házastárs által igénybe vehető illetékkedvezmény kiüresedik.

4. A törvény a visszterhes vagyonátruházási illetékrendszerben egy illetékkulcs bevezetését célozza, így a praxisjog szerzéséhez kapcsolódó speciális illetékmérték fenntartása nem indokolt.

5-12. Mivel megszűnik a lakásszerzéshez kapcsolódó speciális illetékmérték, indokolt az erre utaló szövegrészek elhagyása az Itv.-ből.

13. A törvény értelmében a természetes személy fizetési könnyítésre, adómérséklésre irányuló kérelme illetékmentes.

14. Az illetékelőleg intézményének megszüntetésével indokolt az illetékelőleghez kapcsolódó speciális szabályok elhagyása az Itv.-ből.

(2) bekezdés

1-2. A mértékrendszer egyszerűsítése érdekében az ingyenes vagyonszerzésekhez kapcsolódó illetékszabályozásban két illetékkulcs (általános illetékmérték és a lakásszerzésekhez kapcsolódó kedvezményes mérték) bevezetése indokolt. A törvény értelmében az öröklési, illetve ajándékozási illeték kiszabásakor sem a szerzett vagyon, sem a rokonsági kapcsolat nem releváns, ugyanakkor az egyenes ági rokonok közötti ingyenes vagyonszerzések továbbra is illetékmentesek maradnak.

3. Nem indokolt fenntartani a takarékbetét ingyenes szerzéséhez kapcsolódó illetékmentességet, tekintve, hogy ezek a jogügyletek döntő többségükben az egyenes ági rokonok között realizálódnak, akik ingyenes vagyonszerzéseik után - értékhatár nélküli - illetékmentességet vehetnek igénybe.

4. Az Itv. 16. § (1) bekezdés e) pontjában foglalt illetékmentességi szabály fenntartása szükségtelen, tekintve, hogy a túlélő házastárs öröklése tekintetében az örökölt vagyontárgy, jogosultság jellegétől, illetve értékétől függetlenül indokolt öröklési illetékmentességet bevezetni (Lásd a 109. §-hoz fűzött indokolást). Az Itv. 16. § (1) bekezdés f) pontjában rögzített illetékmentességi szabály az egyenes ági rokonok öröklése vonatkozásában alkalmazható illetékmentességre tekintettel „kiüresedett”, így indokolt a hatályon kívül helyezése.

5. Nem indokolt fenntartani a takarékbetét ingyenes szerzéséhez kapcsolódó illetékmentességet, tekintve, hogy ezek a jogügyletek döntő többségükben az egyenes ági rokonok között realizálódnak, akik ingyenes vagyonszerzéseik után - értékhatár nélküli - illetékmentességet vehetnek igénybe.

6. A mértékrendszer egyszerűsítése érdekében az ingyenes vagyonszerzésekhez kapcsolódó illetékszabályozásban két illetékkulcs (általános illetékmérték és a lakásszerzésekhez kapcsolódó kedvezményes mérték) bevezetése indokolt. A törvény értelmében az öröklési, illetve ajándékozási illeték kiszabásakor sem a szerzett vagyon, sem a rokonsági kapcsolat nem releváns, ugyanakkor az egyenes ági rokonok közötti ingyenes vagyonszerzések továbbra is illetékmentesek maradnak.

7. Tekintve, hogy a törvény - többek között - az özvegy öröklése esetére értékhatár nélküli illetékmentesség bevezetését is célozza, a kisvállalkozói vagyon szerzése kapcsán a túlélő házastárs által igénybe vehető illetékkedvezmény kiüresedik.

8. A lakások cseréjére vonatkozó speciális szabályok megszüntetése mellett a törvény a lakáscseréhez kapcsolódó illetékkötelezettség tekintetében a cserét pótló vételhez kapcsolódó illetékalap-kedvezmény szabályait rendeli alkalmazni.

9. A hatályos szabályozás szerint amennyiben egy visszterhes ingatlan-szerzés esetén bebizonyosodik, hogy az ellenszolgáltatás értéke nem éri el a forgalmi érték 50%-át, az ellenszolgáltatás és a forgalmi érték 50%-ának különbözete után a szerzésre vonatkozó ajándékozási illetékmérték alkalmazásával kell illetéket fizetni. Az egyenes ági rokonok közötti ajándékozási illetékmentesség bevezetésével azonban a szabályozás gyakorlatilag „kiüresedett”, mivel a feltűnő értékaránytalanság mellett kötött ügyletek jellemzően családon belül valósulnak meg. Emellett a speciális illetékrendelkezés gyakorlati alkalmazása is nehézkes, így indokolt a hatályon kívül helyezése.

10-11. Illetékelőleget ingatlanok ajándékozási és visszterhes vagyonátruházási illeték hatálya alá eső szerzésekor kell fizetni, a földhivatali eljárás eredményétől függetlenül, az ún. bejelentett érték alapján. A jogintézmény 1995-ben történő bevezetését az elhúzódó földhivatali eljárások indokolták. Tekintve azonban, hogy a földhivatali ügyintézés jelentősen gyorsabb és korszerűbb mint 1995-ben, indokolt az illetékelőleg intézményének megszüntetése.

12. Tekintve, hogy 2011. július 15-étől nem tárgya az öröklési illetéknek az önálló orvosi tevékenység működtetési jogának folytatása, a praxisjoggal kapcsolatos bejelentési szabályok „kiüresedtek”, így indokolt hatályon kívül helyezésük.

13. Nem indokolt fenntartani a takarékbetét ingyenes szerzéséhez kapcsolódó illetékmentességet, tekintve, hogy ezek a jogügyletek döntő többségükben az egyenes ági rokonok között realizálódnak, akik ingyenes vagyonszerzéseik után - értékhatár nélküli - illetékmentességet vehetnek igénybe.

VI. Fejezet

A pénzügyi tranzakciós illetéket érintő módosítások

15. A pénzügyi tranzakciós illetékről szóló 2012. évi CXVI. törvény eltérő szöveggel való hatálybaléptetése

A 210. §-hoz

A módosítás eredményeképpen a Pti. hatálya a Magyarországon székhellyel vagy fiókteleppel rendelkező pénzforgalmi szolgáltató mellett kiterjed a pénzváltási tevékenység végzésére (valutaváltásra) jogosult hitelintézetre, valamint a pénzváltás közvetítésére jogosult kiemelt közvetítőre is. A Magyar Nemzeti Bank nem tartozik a Pti. hatálya alá, azaz a Magyar Nemzeti Bankot nem terheli pénzügyi tranzakciós illeték megállapítási, bevallási és fizetési kötelezettség.

A 211. §-hoz

A jogalkalmazás egyszerűbbé tétele és a jogbiztonság biztosítása érdekében módosítja a Pti.-ben meghatározott fogalmak egy részét, emellett pedig a Pti. új rendelkezéseihez kapcsolódóan meghatározza a jutalék- és díjbevételek, a kiemelt közvetítői tevékenység, a korlátozott rendeltetésű fizetési számla, a kölcsöntörlesztés, a nemzetgazdasági számla, a pénzváltási tevékenység és az ügyfél fogalmát.

A 212. §-hoz

A pénzügyi tranzakciós illetékfizetési kötelezettség kiterjed a pénzváltási tevékenységre, a kölcsöntörlesztésre, jutalék- és díjbevételek felszámítására, valamint a hitelkártyával történő készpénzfelvételre is. A közös, illetve legalább részben közös tulajdonú számlákat érintően kedvezményes szabályt fogalmaz meg, abban az esetben ugyanis, ha a terhelendő és jóváírandó számla tulajdonosainak köre legalább részben azonos (például házastársak számlái esetében), akkor nem áll fenn illetékfizetési kötelezettség. Szintén mentesülnek az illetékfizetési kötelezettség alól a korlátozott rendeltetésű fizetési számláról végrehajtott fizetési műveletek, azaz a TBSZ, Start, NYESZ számlákról és a letéti számlákról történő kifizetések. Az Európai Unióba történő befizetések, az Unióból származó támogatások fogadásához kapcsolódó kincstári, illetve egyéb nemzetgazdasági számlatulajdonosok kezelésében lévő uniós számlák, az uniós vámbevételek számla és a nemzetközi szervezetekkel kapcsolatos kifizetések lebonyolítására szolgáló számlák terhelési forgalma után felszámított tranzakciós illetéket csak központi kezelés ű előirányzat terhére lehet továbbhárítani, aminek nincs egyenlegjavító hatása, ezért indokolt a mentesítése. Az államadósság kezelésével összefüggésben a devizafinanszírozással és a deviza-adósságszolgálattal kapcsolatos számlák terhére megvalósított fizetési műveletek esetében a tranzakciós illetéket csak központi kezelésű előirányzat terhére lehet továbbhárítani, aminek nincs egyenlegjavító hatása, ezért indokolt a mentesítése. A törvényi rendelkezés rugalmasságát eredményezi, ha a költségvetési törvény további mentességet határozhat meg az állam közvetlen kiadásait és bevételeit képező központi kezelésű előirányzatok vonatkozásában.

A 213. §-hoz

A módosítás kiterjesztette azon műveletek körét, amelyek illetékfizetési kötelezettséget keletkeztetnek, így egyes, nem fizetési műveletnek minősülő ügyletek is illetékalapot képeznek. Ennek megfelelően szükséges a pontosítás.

A 214. §-hoz

Az Európai Bizottság ajánlásaira tekintettel a törvény kiemeli a pénzügyi tranzakciós illetékfizetésre kötelezettek köréből a Magyar Nemzeti Bankot. Ezzel egyidejűleg illetékfizetésre lesz kötelezett kölcsöntörlesztés esetén a fizetési számlát vezető pénzforgalmi szolgáltató, hitelkártya igénybevételével történő készpénzfelvétel esetén a hitelkártyát kibocsátó pénzforgalmi szolgáltató, jutalék- és díjbevételek esetén a jutalék- és díjak felszámítására jogosult pénzforgalmi szolgáltató, pénzváltási tevékenység esetén a fizetőeszköz eladását kezdeményező hitelintézet, valamint a pénzváltás közvetítésére jogosult kiemelt közvetítő.

A 215. §-hoz

Az illetékfizetésre kötelezettek körében bekövetkezett változásokhoz igazodva meghatározza az egyes új illetékköteles fizetési műveleteknél alkalmazandó illetékalapot. Emellett deklarálja, hogy a külföldi pénznemre szóló fizetési műveletek esetében az illetékkötelezettség alapját képező összeget a teljesítési napon érvényes MNB árfolyamon kell forintra váltani.

A 216. §-hoz

Az elvárt költségvetési bevételek biztosítása érdekében 0,2 százalékra emeli az illeték általános mértékét. A törvény a szürkegazdaságot erősítő készpénzforgalom visszaszorítása érdekében a készpénzfelvételre magasabb, 0,3 százalékos illetékkulcsot vezeti be.

Az illetékfizetésre kötelezettnek - kivéve a pénzváltás közvetítésére jogosult kiemelt közvetítőnek -, a számlakivonaton legalább évente egyszer tájékoztatnia kell ügyfeleit a műveletek után megállapított, az illetékkötelezettet terhelő illeték összegéről.

A kincstár esetében az állampapír forgalmazásra vonatkozóan fizetési műveletenként 6 ezer forint összegű illetékhatár kerül bevezetésre. A kincstárban nincsenek lakossági folyószámlák, így a saját számlák közötti forgalom nem lehetséges. A kincstári értékpapír-nyilvántartási számláról az ügyfél más pénzintézetnél vezetett számlájára történő átutalás esetén előfordulhat, hogy 6 ezer forintot meghaladó mértékű illetékkel kellene terhelni a tranzakciót. Ez kedvezőtlen hatással lehet a kincstári állampapír forgalmazás alakulására. A rendelkezés megteremti a felszámított tranzakciós illeték összegének a kincstári számlatulajdonosok felé történő továbbhárításának lehetőségét.

A rendelkezés megteremti a végső kedvezményezettek részére történő kifizetések után felszámított tranzakciós illeték továbbhárításának lehetőségét a végső kedvezményezettre, vagy a központi kezelésű előirányzat terhére (amennyiben az illeték nem terhelhető a végső kedvezményezettre).

A 217. §-hoz

Rendezi a hibás műveletek problémakörét, így amennyiben a bevallás benyújtását követően derül fény az illetékkel terhelt tranzakció illetékmentességére, az illetékkötelezett a hiba feltárásának napját magába foglaló hónapról szóló bevallásában jogosult figyelembe venni a hibásan teljesített tételt.

Rögzíti, hogy az illeték összegét a számviteli elszámolási elvekkel összhangban, az illeték megfizetésére kötelezett a belső szabályzatában megállapított módon kell megállapítani és az adózás rendjéről szóló törvény rendelkezéseinek megfelelően, ezer forintra kerekítve kell bevallani és megfizetni.

A 218. §-hoz

A módosítás kiterjesztette azon műveletek körét, amelyek illetékfizetési kötelezettséget keletkeztetnek, így egyes pénzforgalmi szolgáltatásnak nem minősülő fizetési műveletek is illetékalapot képeznek. Ennek megfelelően szükséges a pontosítás.

16. A pénzügyi tranzakciós illetékről szóló 2012. évi CXVI. törvény módosítása

A 219-224. §-hoz

A pénzügyi tranzakciós illeték 2014. január 1-jétől hatályos változtatását tartalmazza.

Az Európai Bizottság a pénzügyi tranzakciós adó bevezetésére tett javaslatot. E javaslat nyomán a módosítás kiterjeszti a tranzakciós illeték tárgyi hatályát az értékpapír-ügyletekre, ide értve a származékos (derivatív) ügyleteket is. Az illeték alapja az értékpapírügylet ellenértéke, derivatív ügylet esetén az ún. fiktív érték.

Az illeték mértéke derivatív ügyletek esetén 0,01%, egyéb más értékpapír-ügylet esetén 0,1%.

A módosítás - a vonatkozó rendelkezés hatályon kívül helyezésével - adókötelessé teszi az ügyfélszámlán (az értékpapírügylet lebonyolítását szolgáló) lebonyolított fizetési műveletet is.

A tárgyi hatály kiterjesztése miatt az érték-papírügyletek, derivatív ügyletek utáni illetéket az ügyletet lebonyolító értékpapírszámla vezető fizeti meg. Az ügyfélszámlán lebonyolított fizetési művelet utáni illeték alanya az ügyfélszámla vezetője.

VII. Fejezet

A biztosítási adót érintő módosítások

17. A biztosítási adóról szóló 2012. évi CII. törvény módosítása

A 225. §-hoz

A biztosítási adóról szóló törvény értelmében a biztosítási adó alapja a biztosítási díj. Ugyanakkor a biztosítási gyakorlat szerint létezik olyan - elsősorban a befektetésekkel kombinált életbiztosítások kapcsán alkalmazott - biztosítási konstrukció, amikor a biztosító kockázatvállalása a biztosítási díjjal fedezett kockázatok mellett - a felek megállapodása alapján - más kockázatokra (pl. baleseti kockázatokra) is kiterjed. Ezen kockázatvállalás fedezetét az biztosítja, hogy a biztosítás megtakarítási részéből a biztosító költségei ellentételezésére egy kis összeget elvon. Tekintettel arra, hogy az így elvont összeg kvázi biztosítási díjként szolgál, így - az egyértelmű jogértelmezés érdekében, az adóelkerülést megakadályozandó - indokolt az adóalapként szolgáló biztosítási díj fogalmának kiegészítése azzal, hogy e fogalom alatt érteni kell a számviteli szabályok alapján nem bruttó díjként elszámolt, de a biztosítási szolgáltatás ellenértékének minősülő értéket is.

A 226. §-hoz

A csökkentett adómérték alkalmazását kizárólag azon biztosítók esetében teszi lehetővé, amelyek adóalapja a 8 milliárd forintot adóéven belül nem haladja meg.

A 227. §-hoz

A biztosítási adó 2013. január 1-jei hatályba lépésével egyidejűleg a tűzvédelmi hozzájárulás megszűnik, törvényi szabályai hatályukat vesztik. Ugyanakkor, ha a biztosított a 2013. évre eső biztosítási díjat már a 2012. év folyamán kiegyenlíti, előfordulhat olyan eset, hogy a biztosítót ugyanazon biztosítási díj vonatkozásában mindkét fizetési kötelezettség egyaránt terheli. A kétszeres fizetési kötelezettség elkerülése érdekében célszerű a biztosítási adó tv. olyan módosítása, amely rögzíti, hogy a 2013. évre eső biztosítási díj alapján fizetett tűzvédelmi hozzájárulás összegét a biztosító a 2013. évi biztosítási adójába beszámíthatja.

A hatályos szabályok értelmében a tűzvédelmi hozzájárulás összegét a biztosító a BM OKF számlájára fizeti meg. Tekintettel arra, hogy a biztosítás adóval kapcsolatos adóhatósági feladatokat a NAV látja el, s az előzőekben említettek szerint a biztosítók jogosulttá válnak arra, hogy a tűzvédelmi hozzájárulás kapcsán előálló túlfizetésüket a biztosítási adóba beszámítsák, így indokolt annak törvényi rögzítése is, hogy 2013. január 1-jét követően a tűzvédelmi hozzájárulással kapcsolatos elszámolási feladatokat a NAV látja el. Ez a hatáskör magában foglalja azt is, hogy NAV-hoz kell teljesíteni a 2013-ban esedékes tűzvédelmi hozzájárulással kapcsolatos bevallási és fizetési kötelezettséget is.

VIII. Fejezet

Vámigazgatás

18. A közösségi vámjog végrehajtásáról szóló 2003. évi CXXVI. törvény módosítása

A 228. §-hoz

Szükségessé vált az adózás rendjéről szóló törvényben szereplő adótartozás fogalom és a közösségi vámjog végrehajtásáról szóló törvény (Vtv.) kintlévőség fogalmának összehangolása. A törvény ezért a kintlévőség helyett az új tartozás terminológiát vezeti be. A csőd-, felszámolási vagy végelszámolási eljárás esetleges fennállása tekintetében az ügyfél nyilatkozata helyett, az illetékes cégbíróság megkeresése szükséges.

A 229. §-hoz

A vám utólagos ellenőrzések lefolytatása során gyakorlati problémát okoz, ha a külkereskedelmi tevékenységet folytató ügyfél nem érhető el (pl. székhelyén nem található, megszűnt). Ugyanakkor, ha az ügyfél nevében közvetett képviselő járt el, akkor az ellenőrzés nála is lefolytatható lesz. A Közösségi Vámkódex 5. cikke szerinti közvetett vámjogi képviselő a megbízó érdekében, de saját nevében jár el a vámhatóság előtt. A Közösségi Vámkódex 201. cikk (3) bekezdése értelmében nyilatkozattevőként adóssá válik. A szabad forgalomba bocsátás vámeljárás során ő a vámhatóság által hozott határozat címzettje, az részére kerül kézbesítésre, valamint a megállapított vámtartozás és nem közösségi adók és díjak megfizetésének kötelezettsége is - elsődlegesen - őt terheli. A vámáru-nyilatkozat benyújtása tekintetében őt terhelik a Közösségi Vámkódex végrehajtási rendelet 199. cikk szerinti kötelezettségek, valamint a Közösségi Vámkódex 77. cikk szerinti okmánymegőrzési kötelezettség is. Vagyis a közvetett vámjogi képviselő az importőr érdekében, ám helyette saját nevében jár el a vámhatóság előtt, s teljes körűen intézi a vámeljárással kapcsolatos teendőket, kötelezettséget vállal és jogokat szerez, azaz ügyfélnek tekintendő.

A 230. §-hoz

Tekintettel arra, hogy a kivetéses energiaadóval kapcsolatban megmarad a vámhatósági hatáskör, ezért szükséges annak nevesítése, mert a biztosítékban az ügyfél megfizeti az energiaadót. A környezetvédelmi termékdíjat érintő adóztatási feladatok a vámhatóságtól az állami adóhatóság hatáskörébe kerülnek azzal, hogy egyes operatív ellenőrzési feladatok, valamint a hulladékgazdálkodásra vonatkozó jogszabályokban meghatározott, a környezetvédelmi, vagy más hatóságok hatáskörébe tartozó hatósági ügy kivételével a termékdíjköteles termékekből képződött hulladékokkal kapcsolatos hatósági eljárás továbbra is vámhatóság hatáskörében marad.

A 231. §-hoz

Szükségessé vált az adózás rendjéről szóló törvényben szereplő adótartozás fogalom és a közösségi vámjog végrehajtásáról szóló törvény kintlévőség fogalmának összehangolása. A törvény ezért a kintlévőség helyett az új tartozás terminológiát vezeti be.

A 232. §-hoz

A jogszabályi hely pontosítása a gyakorlati tapasztalatok miatt vált szükségessé.

A 233. §-hoz

A Vtv. 7/N. § (5) bekezdés módosítását az új (6) bekezdés felvétele tette szükségessé.

A 234. §-hoz

Az eljárás lefolytatása egyszerűbbé válik, ha a kapcsolódó vizsgálat időtartama nem számítható bele az alapeljárás idejébe, mivel az utólagos ellenőrzést lefolytató vámszervnek nem kell az eljárás felfüggesztése tárgyában döntést hoznia.

A 235. §-hoz

A vámhatósági eljárás során a határozathozatal előtt esetlegesen utólag felmerülő pontosítások következtében lehetőség nyílik még az alap és/vagy kiegészítő jegyzőkönyvben foglaltak módosítására.

A 236. §-hoz

Felülvizsgálva a tranzitterület hatályos Vtv.-ben foglalt előírásait megállapítható, hogy annak egyes részei nem tükrözik vissza az EU csatlakozással összefüggő változásokat, abba a korábbi, a vámjogról, a vámeljárásról, valamint a vámigazgatásról szóló 1995. évi C. törvényben meghatározottak kerültek kisebb-nagyobb módosítással beépítésre. Ezen túlmenően az elmúlt években a repülőteret üzemeltető gazdálkodó több alkalommal is kérelmezte, hogy ezen üzletekben a repülőtéri dolgozók számára is megengedett legyen a vásárlás.

A 237. §-hoz

Szükséges az áfa biztosítás alóli mentességről szóló engedély feltételeinek kiegészítése a megbízható vámadósi státusszal. A Vtv. 1. § (3) bekezdés 17. pontjában bevezetésre kerülő „tartozás” terminológia átvezetése is szükséges.

A 238. §-hoz

Szükségessé vált az adózás rendjéről szóló törvényben szereplő adótartozás fogalom és a közösségi vámjog végrehajtásáról szóló törvény kintlévőség fogalmának összehangolása. A törvény ezért a kintlévőség helyett az új tartozás terminológiát vezeti be.

A 239. §-hoz

Az áfa biztosítása alóli mentességről szóló engedély megadásához alapvető feltétel, hogy a kérelmező megbízható vámadós legyen, teljesítve ezáltal azt, hogy a kérelem elbírálása vagy a vámhatóság ellenőrzése időpontjában nincs tartozása. További feltétel, hogy a tárgyévet megelőző kettő vagy egy év viszonylatában a kérelmezőnek nem lehetett tartozása. Azonban ennek kevés gazdálkodó felel meg. A szakszerűen eljáró, megfelelő fizetési fegyelemmel rendelkező, nagy forgalmat lebonyolító, megbízható gazdálkodóknál is előfordulhat késedelmes fizetés, így nem kapnának lehetőséget az áfa biztosítása alóli (100% vagy 50%-os) mentességre, ami nem tűnik méltányosnak. A módosítás lehetőséget biztosít arra, hogy a késedelmesen fizető, de tartozással nem rendelkező cégek is kapjanak engedélyt az áfa biztosítása alól. Ennek következtében a gazdaság pilléreit képező, nagy kereskedelmi forgalmat képező cégek olyan könnyítésben részesülnének, amely a likviditásukat, ezáltal forgalomgenerálásukat és a gazdaság élénkítését alapvetően segíti.

Az áfa biztosítás alóli mentesség automatikus megadása indokolt az AEOC (vámjogi egyszerűsítések) és AEOF (vámjogi egyszerűsítések és biztonságvédelmi) tanúsítvánnyal rendelkezők részére, mivel a fiskális kockázat kizárható, ha a gazdálkodók megfeleltek az audit során támasztott követelményeknek.

A 240. §-hoz

Szükségessé vált az adózás rendjéről szóló törvényben szereplő adótartozás fogalom és a közösségi vámjog végrehajtásáról szóló törvény kintlévőség fogalmának összehangolása. A törvény ezért a kintlévőség helyett az új tartozás terminológiát vezeti be.

A 241. §-hoz

Hatásköri változásra tekintettel szükséges módosítás.

IX. Fejezet

Adóigazgatást érintő módosítások

19. Az adózás rendjéről szóló 2003. évi XCII. törvény módosítása

A 242. §-hoz

A Magyary Zoltán Egyszerűsítési Program keretében megvalósuló intézkedés. Az adó-, az együttes adó-, a jövedelem- és az illetőségigazolás esetében az ügyintézési határidő 8 napról 6 napra csökken, ezzel a lakosságra háruló adminisztrációs teher csökken. A fizetési könnyítés iránti kérelem alapján induló hatósági eljárásban az ügyintézési határidő 30 napról 15 napra csökken, amennyiben a kérelmező az adózás rendjéről szóló törvény szerint minősített adózónak minősül és kérte az eljárás sürgősségi elbírálását.

A 243. §-hoz

A módosítás megteremti a kötelező képviselet intézményét az adó feltételes megállapítására irányuló, a feltételes adómegállapítás alkalmazhatóságának megállapítására irányuló, a szokásos piaci ár megállapítására irányuló és az adópolitikáért felelős miniszter vagy a NAV felügyeletére kijelölt miniszter előtt felügyeleti intézkedés iránti kérelem alapján indult eljárásban.

A 244. §-hoz

Értelmezést segítő rendelkezés. A fővárosi és megyei kormányhivatal a korábbiakban is felettes adóhatóságként járt el az önkormányzati adóhatóság elleni jogorvoslati eljárásokban. A módosítás ezt, a normaszövegből értelmezéssel levezethető normatív tartalmat vezeti be a normaszövegbe.

A 245. §-hoz

Az Art. 14. § (4) bekezdés módosítása a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 117. §-a alapján is indokolt, a vezető tisztségviselő kötelezettségeinek meghatározása miatt. A csődeljárásról és a felszámolási eljárásról szóló 1991. évi XLIX. törvény 31. § (1) bekezdésében és a Ctv. 98. § (3) bekezdésében írt iratátadási, tájékoztatási kötelezettség elmulasztása esetén a felszámoló, végelszámoló a felszámolás, végelszámolás kezdő időpontja előtti jogsértés (pl.: a kezdő időpont előtti bevallás benyújtási kötelezettség elmulasztása) miatt nem bírságolhatóak, hiszen iratanyag, illetve információk hiányában nem tudják teljesíteni az adózóra rótt kötelezettségeket. Ilyen esetben, az eljárások kezdő időpontja előtti jogsértés miatt indokolt, hogy a bírság a gazdálkodó szervezet vezetőjét, korábbi vezetőjét terhelje.

A 246. §-hoz

(1) bekezdéshez: A Ctv. és az Art. fogalmainak egységesítése érdekében szükséges módosítás.

(2) bekezdéshez: Az elektronikus számlázás 2013. január 1-jétől hatályos szabályainak végrehajtásával kapcsolatos módosítás.

A 247. §-hoz

A Magyary Zoltán Egyszerűsítési Program keretében megvalósuló intézkedés. A biztosított bejelentésének egyszerűsítésére szolgáló módosítás.

A 248. §-hoz

A civil szervezetek egyablakos rendszerének bevezetésével összefüggésben 2013. január 1-jével több ponton módosul az Art. is. A 2013. január 1-jétől hatályos jogszabályi környezetet áttekintve megállapítható, hogy az Art.-ban nem található olyan egyértelmű szabályozás, amely a civil szervezetek esetére kimondaná, hogy az adószám kérés a bíróság előtt valósul meg, és ezzel a civil szervezet teljesíti az állami adóhatóság felé fennálló bejelentkezési kötelezettségét.

Az Art. 17. § (3) bekezdés a) pontja az elektronikus számlázás 2013. január 1-jétől hatályos szabályainak végrehajtásával kapcsolatban módosul.

Az egyéni vállalkozók tevékenységi köreire vonatkozó bejelentés módjával kapcsolatos rendelkezést az Art. 16. § (3) bekezdés d) pontja már tartalmazza.

A 249. §-hoz

A törvény alapján az adószámot az adóhatóság határozott időre függeszti fel abban az esetben, ha az adózó bevallási vagy adófizetési (adóelőlegfizetési) kötelezettségének határidőtől, illetve esedékességtől számított 365 napon belül nem tesz eleget.

A 250. §-hoz

A törvény értelmében cégek esetében az adószám törlését követően az adóhatóság a megszüntetésre irányuló eljárást kezdeményezi.

A 251. §-hoz

A törvény lehetővé teszi, hogy ha az adóregisztrációs eljárásban a vezető tisztségviselő vagy tag fennálló adótartozása miatt kellene megtagadni az adószám megállapítását, úgy az adótartozás megfizetésével, vagy a tartozás más módon való megszűnésével és ennek kimentési eljárásban való bizonyításával mentesüljön az adózó az adószám megtagadása alól.

A 252. §-hoz

A jelenleg hatályos rendelkezés „az adózó részére kérdőívet küldhet” fordulatából az a következtetés vonható le, hogy az adóhatóság a kérdőív kitöltésére felhívó végzéssel egyidejűleg az adózók részére a kérdőívet papír alapon is postázza. A kérdőív elektronikus úton történő kitöltésének és benyújtásának lehetővé tétele egyszerűbb eljárást jelent az adózók számára.

A módosítás alapján az állami adóhatóság a kockázatelemzési eljárást 1 éven belül, az éves áfa adóbevallásra kötelezettek esetén a benyújtásra nyitva álló határidőt követő 30 napon belül folytatja le. Az állami adóhatóság a kockázatelemzés eredményéről csak akkor értesíti az adózót, ha a fokozott felügyeletét rendeli el az adózónak.

A 253. §-hoz

A törvény az adónyilatkozat tartalmát pontosítja.

A 254. §-hoz

A Magyary Zoltán Egyszerűsítési Program keretében megvalósuló intézkedés. Az egyszerűsített bevallást csak abban az esetben kell visszaküldeni az adóhatóság részére, amennyiben javítás szükséges. Az adózó a személyi jövedelemadó meghatározott részének az adózó rendelkezése szerinti felhasználásáról szóló rendelkező nyilatkozatát az egyszerűsített bevallás választásáról szóló nyilatkozatával egyidejűleg, vagy külön nyomtatványon teheti meg.

A 255. §-hoz

Az alapvető jogok biztosának állásfoglalása figyelembe vételével lehetőséget biztosít a magánszemély számára, hogy a túlvont adó (adóelőleg) iránti igénnyel léphessen fel az állami adóhatóság előtt abban az esetben, ha a munkaadója (kifizetője) a túlvonást követően, de a helyzet rendezését megelőzően jogutód nélkül megszűnik. A túlvont adót (adóelőleget) az állami adóhatóság határozattal állapítja meg a magánszemély javára.

A 256. §-hoz

Az Art. módosításával tartalmazza azt az intézkedést is, mely az adóhatóság ellenőrzési tevékenységének hatékonyságát növeli.

A 257. §-hoz

Az Art. jelenleg nem ír elő speciális, soron kívüli bevallási kötelezettséget arra az esetre, amikor az adózó az üzletvezetési helyét belföldről külföldre helyezi át.

A törvény soron kívüli bevallási kötelezettséget ír elő a tőkeegyesítő társaságok beolvadása esetére is.

A Ctv. jelenleg hatályos rendelkezései alapján kényszertörlési eljárás - végelszámolás után [Ctv. 116. § (1) bekezdés b) pontja], illetve - működő cég esetében [Ctv. 116. § (1) bekezdés a) pontja], - beszámoló benyújtásának elmulasztása, fiktív cég törlése, illetve törvényességi felügyeleti eljárást követően - fordulhat elő. A kényszertörlési eljárás továbbá felszámolási eljárássá fordulhat át [Ctv. 118. § (5) bekezdés]. A felszámolás és a végelszámolás időszaka bevallási kötelezettség tekintetében rendezett, a kényszertörlés esetében azonban szükségessé vált a bevallási, befizetési kötelezettségek rendezése. A törvény ezt a szabályozásbeli hiányosságot kívánja pótolni.

A 258. §-hoz

A 2012. január 1-jétől hatályos szabályok szerint a felszámolás, végelszámolás alatt álló adózók esetében a záró adóbevallásban előterjesztett költségvetési támogatás kiutalását a záróellenőrzés lefolytatására előírt határidőben, tehát egyszerűsített felszámolás/végelszámolás esetén 45, „normál” felszámolás/végelszámolás esetén 60 napon belül kell teljesíteni. E szándék azonban nem tud érvényesülni azokban az esetekben, amikor az adózó él az Art. 37. § (4a) bekezdése szerinti nyilatkozattal. Ezekben az esetekben, a 2012. január 1-jétől hatályos szabályozás érvényesülése érdekében szükséges az Art. 37. § (4a) bekezdésének módosítása, mely alapján az említett esetekben az általános forgalmi adó visszaigénylések általánostól rövidebb kiutalási határidőn belüli kiutalására vonatkozó rendelkezés nem vonatkozik.

A 259. §-hoz

A törvény által egyértelművé válik, hogy az állami adóhatóság által végrehajtás során behajtott összeg tekintetében továbbra is érvényesül a végrehajtási költség kielégítési elsőbbsége, és csak ennek elszámolását követően kerülhet sor a fennmaradó összegnek a jövedelemadó-előleg, levont jövedelemadó, vagy levont járulék címén fennálló tartozásokra történő elszámolására, továbbá rendezi a köztartozásra történő elszámolás kérdését.

A 260. §-hoz

Szövegpontosító rendelkezés.

A 261. §-hoz

A rendelkezés alapján a kifizetés időpontja helyett naptári éven belül az ellátási időszak végén (az utolsó kifizetést követően), illetve a naptári évet követő hónap 31. napjáig ad igazolást a kifizetésekről a társadalombiztosítási szerv.

A 262. §-hoz

Az elektronikus számlázás 2013. január 1-jétől hatályos szabályainak végrehajtásával kapcsolatos módosítás.

A 263. §-hoz

Az adatszolgáltatás- technikai fejlődése indokolttá tette az állami adóhatóság által teljesítendő adatszolgáltatásokra vonatkozó törvényi szabályozás felülvizsgálatát, amelynek eredményeképpen továbbra is az Art. rendelkezik az adatszolgáltatás céljának, jogosultjainak és adatkörének általános meghatározásáról, azonban az adatátadás részletes szabályait, így különösen az átadott adatok - az Art. által meghatározott törvényes keretek között megállapított - pontos körét, az adatátadás határidejét és gyakoriságát kormány rendelet szabályozza. A módosítás célja, hogy a konkrét adatokat tartalmazó adatszolgáltatási struktúra rendeleti szintű szabályozásával a hatóságok közötti pontosabb adatszolgáltatás valósuljon meg, illetve a hatóságok jogszabályban rögzített feladataihoz igazoldó adatstruktúra kerüljön kialakításra. Az állami adóhatóság ellenőrzéseinek hatékonysága növelése érdekében a törvény biztosítja azt, hogy az élelmiszerlánc-felügyeleti hatóság az állami adóhatóság egyedi megkeresésére adatot szolgáltasson az állami adóhatóság részére.

A bírósági végrehajtásról szóló 1994. évi LIII. törvény (a továbbiakban: Vht.) 2012. szeptember 1-jén hatályba lépett 79/G. §-a alapján a bank és a takarékszövetkezet az adós pénzforgalmi szolgáltatónál kezelt összegeinek a felkutatása iránti végrehajtói intézkedések fogadása és a végrehajtói megkeresések megválaszolása érdekében a Vht. szerinti elektronikus kapcsolattartásra köteles. Az ehhez kapcsolódó végrehajtási rendelet alapján az elektronikus kapcsolattartásra létrehozott ún. kézbesítési rendszert a kamara működteti.

A végrehajtási eljárás során alkalmazandó kézbesítési rendszer mintájára a törvény alapján az állami adó- és vámhatóság és a pénzügyi intézmény, a pénzforgalmi intézmény és a befektetési vállalkozás között szintén elektronikus rendszeren keresztül kerül sor a megkeresések továbbítására A pénzügyi intézmény, a pénzforgalmi intézmény és a befektetési vállalkozás részéről ugyanis alappal merülhet fel az igény, hogy ne csak a végrehajtó eljárása, hanem az állami adó- és vámhatóság eljárása során küldött megkeresések intézése a költséghatékonyabb és gyorsabb, e célra létrehozott elektronikus rendszeren keresztül történjen. A rendszer teljes kiépítéséhez szükséges idő miatt a rendelkezés 2013. július 1-jén lép hatályba.

A 264. §-hoz

Az Art. 54. § (5) bekezdésében felsorolt adatkör nincs összhangban az Art. 2012. január 1-jétől hatályos 24/B. §-ának és 174/A. §-ának rendelkezéseivel. Az adószám ettől az időponttól ezen törvényi tényállások alapján is törölhető. Az érintett adózók és üzletfeleik érdeke, hogy adószámuk törölt státuszáról az állami adóhatóság honlapjáról minden esetben értesülhessenek, ne csak akkor, ha a törlés oka az Art. 24/A. § (4) bekezdése.

Az élelmiszerláncról és hatósági felügyeletéről szóló 2008. évi XLVI. törvény 38. § (6) bekezdése előírja, hogy az állami adóhatóság megkeresésre adatot szolgáltat az élelmiszerlánc-felügyeleti szervnek a felügyeleti díj bevallásának és megfizetésének ellenőrzése céljából. A két törvény összhangja érdekében az Art.-ben is szükséges előírni azt, hogy az adótitok körbe tartozó adatokat az adóhatóság átadhassa az élelmiszerlánc-felügyeleti szerv részére.

A 265. §-hoz

A módosítás alapján az önkormányzati adóhatóság a korábbi rendelkezés céljának megfelelően, az arányos és a közérdek által indokolt módon szűkíti az adózók adótitokhoz fűződő jogait.

A 266. §-hoz

A Magyary Zoltán Egyszerűsítési Program egyik célja az adóigazolás, együttes adóigazolás és a jövedelemigazolás kiállítására irányuló eljárással kapcsolatos lakossági adminisztráció csökkentése. A törvény a Magyary Zoltán Egyszerűsítési Programnak megfelelően közérthető formában, logikus szerkezetben szabályozza újra az adóhatósági igazolás jogintézményét.

A hatályos jogszabályok alapján az adózó számos eljárásban köteles nemleges adóigazolás vagy együttes adóigazolás benyújtására. A módosítás célja e kötelezettség megszűntetése. A törvény az adóigazolással és az együttes adóigazolással kapcsolatos eljárások egyszerűsítését célozza.

A módosítás bevezeti ezen túl a köztartozásmentes adózói minősítésről szóló igazolás fogalmát is.

A 267. §-hoz

A módosítás indoka, hogy a vámhatóság ellenőrzési jogosultsága valamennyi adóval kapcsolatosan hatékony az egyes adókötelezettségek ellenőrzése és az adatgyűjtésre irányuló ellenőrzés területén, figyelemmel a meglévő szaktudásra, különös tekintettel a népegészségügyi termékadó, energiaadó és környezetvédelmi termékdíj ellenőrzése kapcsán.

A 268. §-hoz

A jelenleg hatályos szabályozás nem sorol fel ellenőrzési szempontokat, amelyek megsértése esetén az Állami Számvevőszék elnöke, illetőleg az önkormányzat képviselő-testülete jogosult lenne ellenőrzést elrendelni. A módosítás erre tekintettel rögzíti, hogy az Állami Számvevőszék elnöke, illetőleg az önkormányzat képviselő-testülete akkor rendelhet el ellenőrzést, ha a rendelkezésére álló adatok, körülmények arra utalnak, hogy az adóhatóság a megkülönböztetés nélküli eljárás elvének megsértésével mellőzi valamely adózó vagy adózói csoport vizsgálatát, illetőleg a lefolytatott ellenőrzések eredménytelensége mögött a megkülönböztetés nélküli eljárás elvének megsértése áll.

A 269. §-hoz

A módosítás létrehozza az önellenőrzésre történő felhívás jogintézményét. A jogintézmény lényege, hogy az adóhatóság amennyiben a vállalkozói tevékenységet nem folytató magánszemély adózó terhére mutatkozó eltérést állapít meg az adózó bevallásai és az adóhatóság rendelkezésére álló adatai alapján, az eltérés összegének megjelölésével ellenőrzési moratórium biztosításával lehetőséget nyújt az önellenőrzésre. A törvény az előzőeken túl a Magyary Program Egyszerűsítési Programjának részét képező, a személyi jövedelemadó bevallásának egyszerűsítését célzó programpont megvalósítása érdekében kezdeményezett módosítás is.

A 270. §-hoz

A törvény értelmében az ellenőrzési határidőre nincs kihatással, ha az adózó nyilatkozatának hitelessége utólag megdől, és a kiutalási határidő utólag 75 napra módosul.

Az Art. 92. § (2) bekezdésének d) pontja szerint az ellenőrzési határidő a költségvetési támogatás kiutalását megelőző ellenőrzés esetében fő szabály szerint a kiutalásra nyitva álló határidő. Tekintettel arra, hogy e rendelkezés alapján az ellenőrzési határidő megegyezik a kiutalásra nyitva álló határidővel, így a jelenlegi jogszabályi környezetben, az ellenőrzési határidőre vonatkozó kisegítő szabály hiányában nem alkalmazható az Art. 37. § (4) bekezdésének c) pontja, mely szerint az ellenőrzés lezárásától - a jegyzőkönyv átadásától - kell számítani a kiutalási (ellenőrzési) határidőt. A módosítás ezt rendezi.

A törvény alapján amennyiben a kapcsolódó vizsgálat során beszerzett adatok, bizonyítékok alapján az alapügy tényállása tisztázott, akkor az alapellenőrzés a kapcsolódó ellenőrzés befejésétől függetlenül lezárható.

A módosítás lehetővé teszi még, hogy a valamilyen okból elhúzódó kapcsolódó vizsgálatok esetében az adóhatóság adott esetben dönthessen a konkrét ügy körülményeit mérlegelve az alapellenőrzésnek a rendelkezésére álló adatok alapján való befejezéséről.

A 271. §-hoz

Szövegpontosító rendelkezés.

A 272. §-hoz

A módosítás alapján főszabállyá válik a jelenlegi speciális eljárás, amelyet az iratok megsemmisítésének, vagy az üzleti tevékenység körülményei megváltoztatásának a veszélye esetén az állami adóhatóság alkalmaz.

A 273. §-hoz

A módosítás szükségességét a népegészségügyi termékadó ellenőrzésének gyakorlati tapasztalatai indokolják, tekintettel arra, hogy egyes adófizetési kötelezettségek megállapításához elengedhetetlenül szükséges az adózással érintett termékkörből mintát venni. A módosítás egyértelművé teszi mind az adózó, mind az adóhatóság számára a mintavétellel kapcsolatos jogokat, illetve kötelezettségeket.

A 274. §-hoz

Az Art. 92. § (11) bekezdésének módosításához kapcsolódó pontosítás.

A 275. §-hoz

A környezetvédelmi termékdíjra vonatkozó jelenleg hatályos szabályoknak az Art.-be történő beépítése indokolt, mert az Art. szerinti ellenőrzésbe integrálódik a jelenleg a Ket. szerinti hatósági ellenőrzés keretében végzett eljárás.

A 276. §-hoz

A módosítás alapján költségmentesség tárgyában hozandó első fokon az elsőfokú adóhatóság dönt.

A 277. §-hoz

A törvény alapján nemcsak papír alapon, hanem elektronikus úton is lehetőség nyílik a meghatalmazottal rendelkező adózónak és képviselőjének történő kézbesítésre, illetve a kézbesítés joghatásainak szabályozására.

A 278. §-hoz

A Kúria már több eseti döntésében rögzítette, hogy az Art. 35. § (2) bekezdésén és az Art. 131. § (1)-(3) bekezdésein alapuló határozatok meghozatalakor a Ptk. 679. § (1) bekezdésének alkalmazásától nem lehet eltekinteni. A bírósági gyakorlatra tekintettel az elhunyt személyek adóját megállapító és az örökös(öke)t fizetésre kötelező határozatok meghozatalakor figyelemmel kell lenni arra is, hogy az örökös(ök), mint mögöttes felelősök felelősségére vonatkozó szabályokat az Art. nem tartalmaz, ezért ebben a kérdésben a Ptk. szabályait kell alkalmazni. Ebből az következik, hogy az örökös elsősorban a hagyaték tárgyaival és annak hasznaival felel az elhunyt személy adótartozásáért, saját vagyonával az örökrésze erejéig pedig csak akkor, ha a hagyaték tárgyai, illetve annak hasznai már nincsenek az örökös birtokában. Amennyiben több örökös van, akkor a felelősségük az örökrészük arányában alakul. A Kúria álláspontjából következően az adótartozás megfizetésére úgy kell kötelezni az örököst, hogy a teljesítés elmaradása esetén a végrehajtás csak a hagyaték tárgyaira, illetve azok hasznaira terjedhet ki, illetve abban az esetben, ha a hagyaték tárgyai vagy annak hasznai már nincsenek az örökös birtokában, a végrehajtás az örökrésze erejéig az örökös vagyontárgyaira is folytatható. Több örökös esetén pedig az örökösöket örökrészük arányában kell az adótartozás megfizetésére kötelezni. A módosítás a Kúria álláspontjának megfelelően pontosítja a rendelkezést.

A Ptk. az államot a törvényes örökösök közé sorolja. Ebből következően az állam, mint örökös éppen úgy felel a hagyatéki tartozásokért, mint más örökös. Tekintettel arra, hogy a Magyar Állam öröklése esetén ugyanaz a jogalany (az állam) lesz egyszerre a jogosult és a kötelezett, ezért az általános jogelvek alapján ilyenkor a kötelezettség megszűnik. Ennek érdekében szükséges rendelkezni arról, hogy amennyiben az adózó halála esetén - más örökös hiányában - a hagyaték az államra száll, az adóhatóság határozattal törli az államot, mint örököst terhelő tartozást, illetve az államot mint örököst megillető költségvetési támogatást, adó-visszaigénylést, adó-visszatérítést.

A 279. §-hoz

A feltételes adómegállapítás rendelkezéseinek hatályát a törvény kiterjeszti a jövőbeni ügyletnek nem minősülő ügyletekre is. Ezen ügyletek tekintetében szigorú feltételeket határoz meg a módosítás: ezen kérelmek tekintetében szűkül az adómegállapítással érintett adónemek köre, csak SZJA, TAO, HIPA és kisvállalati adókötelezettség lehet a kérelem tárgya. A kérelem csak olyan ügylet vonatkozásában nyújtható be, amellyel kapcsolatban az adózót (kérelmezőt) a kérelemmel érintett adónem és adómegállapítási időszak tekintetében bevallási kötelezettség a kérelem benyújtásakor még nem terhelte. A jövőbeni ügyletnek nem minősülő ügyeltekre vonatkozó kérelem díja az általános mérték kétszerese.

A 280. §-hoz

A módosítás célja a joggyakorlatban nehézséget okozó időbeli hatály kiterjesztésére irányuló eljárás egyszerűsítése. A törvény értelmében az adózók kérhetik a már jogerős határozat rendelkező részének vagy annak egyes pontjai alkalmazhatóságának kimondását. Az eljárásért fizetendő díj esetén egyértelműen rögzítésre kerül, hogy ha az alapeljárásban sürgősségi kérelem benyújtására is sor került, akkor az alkalmazhatóság megállapítása iránti eljárás díja kiszámításánál ezt figyelmen kívül kell hagyni.

A 281. §-hoz

A törvény fellebbezéssel megtámadható döntésként nevesíti a költségmentességi kérelemre hozott elsőfokú végzést.

A rendelkezés alapján az adózó fellebbezésének elkésettsége, a nem a jogosulttól származó fellebbezés benyújtása és az önálló fellebbezéssel meg nem támadható végzés elleni fellebbezés benyújtása esetén az adóhatóság a fellebbezést formális döntéssel utasítja el.

A 282. §-hoz

A törvény értelmében az adópolitikáért felelős miniszter, illetve a NAV felügyeletére kijelölt miniszter csak abban az esetben bírálja el a felügyeleti intézkedés iránti kérelmet, ha azt megelőzően az adóhatóság elnöke, mint felettes szerv már döntött az ügyben.

A 283. §-hoz

Az Art. 102. § (3) bekezdése 2012. szeptember 1. napjától lehetővé teszi, hogy az adóellenőrt a helyszíni ellenőrzés során akadályozó adózó esetén a NAV hivatásos állományú tagjai biztosítsák az adóeljárás zavartalan lefolytatását.

Ennek, az ellenőrzésre kialakított szabálynak a végrehajtási eljárás során is létjogosultsága van, erre tekintettel a módosítás megteremti ennek a lehetőségét.

A 284. §-hoz

A törvény megteremti a jogi alapját annak, hogy a végrehajtási eljárás - figyelemmel a fizetési kedvezmény lehetőségére - rendkívül kivételes esetekben az adós kérelmére felfüggeszthető legyen.

Emellett a törvény célja, hogy azokat az adózókat, akiknél az adóhatóság végrehajtási cselekményként hatósági átutalási megbízást bocsátott ki, és még annak teljesítése előtt esetükben a végrehajtási eljárás szünetelése megkezdődött vagy a felfüggesztéséről született döntés, a hatósági átutalási megbízás miatt, tekintettel arra, hogy a végrehajtási eljárás kimenetele az eljárás e szakaszában még nem ismert, ne érje kár. Ennek érdekében a törvény elrendeli, hogy a végrehajtás felfüggesztés elrendelése napján, illetve a végrehajtási eljárás szünetelésének első napján már foganatosított hatósági átutalási megbízást, abban az esetben, ha a pénzintézet azt még nem teljesítette, az adóhatóságnak haladéktalanul vissza kell vonnia, amennyiben a pénzintézet teljesítette a hatósági átutalási megbízást, és át is utalta az adóhatóságnak, akkor annak visszatérítéséről az adóhatóságnak 8 napon belül kell intézkednie.

A 285. §-hoz

A törvény célja, hogy a már kiadmányozott, de még nem jogerős fizetési könnyítési, adómérséklési döntés jogerőre emelkedését megelőzően már ne kerülhessen sor a nem jogerős döntéssel érintett adótartozás tekintetében végrehajtási cselekmény lefolytatására.

A 286. §-hoz

A törvény célja, hogy azokban az esetekben, amikor az adózó olyan hibát tár fel, mely miatt az adót az eredeti bevallási időszakban elmulasztotta bevallani és megfizetni, de a későbbi bevallási időszakban ezt pótolja, akkor a jogkövetkezményt nem az önellenőrzés benyújtásának napjáig, hanem csak az adó bevallását és megfizetését rendező későbbi bevallásig kell alkalmazni.

A 287. §-hoz

Az Art. 24/F. § (6) bekezdésének a) pontja szerinti jogkövetkezmény, azaz az adószám törlésének elrendelése nem minden esetben áll arányban a kérdőív visszaküldésének elmulasztásával okozott adóérdek sérelmével. Az adószám-törlés helyett első esetben bírság kiszabása indokolt, majd - amennyiben a bírság kiszabásáról szóló jogerős határozatban megadott határidőn belül sem pótolja mulasztását az adózó - indokolttá válik az adószám törlése.

Az Art. 14. § (4) bekezdésére vonatkozó módosításhoz kapcsolódó rendelkezés.

A 288. §-hoz

Az adatszolgáltatás- technikai fejlődése indokolttá tette az állami adóhatóság által teljesítendő adatszolgáltatásokra vonatkozó törvényi szabályozás felülvizsgálatát, amelynek eredményeképpen továbbra is az Art. rendelkezik az adatszolgáltatás céljának, jogosultjainak és adatkörének általános meghatározásáról, azonban az adatátadás részletes szabályait, így különösen az átadott adatok - az Art. által meghatározott törvényes keretek között megállapított - pontos körét, az adatátadás határidejét és gyakoriságát kormány rendelet szabályozza. A módosítás célja, hogy a konkrét adatokat tartalmazó adatszolgáltatási struktúra rendeleti szintű szabályozásával a hatóságok közötti pontosabb adatszolgáltatás valósuljon meg, illetve a hatóságok jogszabályban rögzített feladataihoz igazoldó adatstruktúra kerüljön kialakításra. Az állami adóhatóság ellenőrzéseinek hatékonysága növelése érdekében a törvény biztosítja azt, hogy az élelmiszerlánc-felügyeleti hatóság az állami adóhatóság egyedi megkeresésére adatot szolgáltasson az állami adóhatóság részére.

A 289. §-hoz

A Diákhitel Központ Zrt. ügyfeleivel szemben fennálló követelései adók módjára behajtandó köztartozásnak minősülnek, melyek behajtását - a Diákhitel Központ Zrt. megkeresésére - az állami adóhatóság végzi. A tör vény az állami adóhatóság útján nem érvényesíthető követelések esetén biztosítja a Diákhitel Központ Zrt polgári peres eljárásban történő igényérvényesítésének lehetőségét.

A 290. §-hoz

(1) bekezdéshez: A törvény célja, hogy a folyamatos teljesítésű jogügylet fogalmát kiterjessze az olyan típusú szerződésekre is, amikor a szerződés időtartama alatt az egyik fél folyamatos készenléttel, rendelkezésre állással tartozik.

(2) bekezdéshez: A törvény alapján a jövőben az az adózó sem minősül minősített adózónak, aki kényszervégelszámolási és a kényszertörlési eljárás alatt állt, illetve áll.

(3) bekezdéshez: A feltételes adómegállapítási eljárásokkal összefüggő, jogalkalmazást segítő rendelkezések.

A 291. §-hoz

Az Art. mellékleteire vonatkozó módosítások.

A 292. §-hoz

Átmeneti rendelkezések.

A 293-294. §-hoz

Szövegcserés módosítások és hatályon kívül helyező rendelkezések.

X. Fejezet

A társadalombiztosítás pénzügyi alapjait megillető egyes befizetéseket érintő módosítások

20. Az egészségügyi hozzájárulásról szóló 1998. évi LXVI. törvény módosítása

A 295. §-hoz

A 2013. évi hiánycéltartási kötelezettségre tekintettel a béren kívüli juttatások utáni ehó mértéke 10%-ról 14%-ra nő.

A 296. §-hoz

A törvény a Tbj.-ben 2010-ig hatályos előíráshoz hasonlóan lehetővé teszi, hogy például külföldi anyacégtől kapott munkavállalói juttatás után a belföldi foglalkoztató átvállalhassa az e juttatás utáni egészségügyi hozzájárulás megfizetését.

A 297. §-hoz

Az önkéntes kölcsönös biztosítópénztár által a magánszemély javára jóváírt támogatói adomány tekintetében megszűnik az egészségügyi hozzájárulás alóli mentesség. Az e jövedelem utáni 27 százalékos ehót a magánszemély az éves bevallásakor köteles bevallani és megfizetni.

21. A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 298. §-hoz

A törvény szerint a nem biztosítottak által fizetendő egészségügyi szolgáltatási járulék az infláció mértékével emelkedik.

A 299. §-hoz

A törvény szerint a központi költségvetés 2013-ban havi 5790 forint járulékot fizet a kiskorúak, a nyugdíjasok és más tb- vagy szociális ellátásban részesülők után.

A 300. §-hoz

A törvény szerint a magán-nyugdíjpénztári tagok is köthetnek megállapodást a nyugdíjbiztosítóval szolgálati idő szerzése érdekében, a pénztártagsággal nem rendelkezőkkel azonos módon.

A 301. §-hoz

2012-re megszünt a kötelező magán-nyugdíjpénztári tagdíjfizetés, ezért a törvény megszünteti az adóhatóság pénztárak felé történő adatszolgáltatási kötelezettségét is.

A 302. §-hoz

2012-re megszünt a kötelező magán-nyugdíjpénztári tagdíjfizetés, ezért indokolt megszüntetni a kincstár által vezetett magán-nyugdíjpénztári számlákat is. A törvény rendelkezik a számlák jogutódlásának kérdéseiről.

A 303. §-hoz

Az egyéni nyugdíjjárulék-plafon megszüntetésével összefüggő átmeneti szabályt tartalmazza.

A 304. §-hoz

A szövegpontosítás egyértelművé teszi, hogy a kötelező társadalombiztosítási hatálya - főszabályként - a Magyarországon munkát végző természetes személyekre terjed ki.

A 305. §-hoz

Az új munka törvénykönyve szerint a bedolgozói jogviszony is munkaviszony, ezért a tb-kötelezettségeket is a munkaviszonyra irányadó szabályok szerint kell elbírálni.

2012-re megszűnt a kötelező magán-nyugdíjpénztári tagdíjfizetés, ezért indokolt megszűntetni a munkavállaló és a munkáltató ezzel összefüggő bejelentési, illetve nyilvántartási kötelezettségét is.

22. A társadalombiztosítási nyugellátásról szóló 1997. évi LXXXI. törvény módosítása

A 306. §-hoz

Az adatszolgáltatás- technikai fejlődése indokolttá tette az állami adóhatóság által teljesítendő adatszolgáltatásokra vonatkozó törvényi szabályozás felülvizsgálatát, amelynek eredményeképpen továbbra is az Art. rendelkezik az adatszolgáltatás céljának, jogosultjainak és adatkörének általános meghatározásáról, azonban az adatátadás részletes szabályait, így különösen az átadott adatok - az Art. által meghatározott törvényes keretek között megállapított - pontos körét, az adatátadás határidejét és gyakoriságát kormány rendelet szabályozza. A módosítás célja, hogy a konkrét adatokat tartalmazó adatszolgáltatási struktúra rendeleti szintű szabályozásával a hatóságok közötti pontosabb adatszolgáltatás valósuljon meg, illetve a hatóságok jogszabályban rögzített feladataihoz igazoldó adatstruktúra kerüljön kialakításra. Az állami adóhatóság ellenőrzéseinek hatékonysága növelése érdekében a törvény biztosítja azt, hogy az élelmiszerlánc-felügyeleti hatóság az állami adóhatóság egyedi megkeresésére adatot szolgáltasson az állami adóhatóság részére.

XI. Fejezet

A számvitelt és a könyvvizsgálatot érintő módosítások

23. A számvitelről szóló 2000. évi C. törvény módosítása

A 307. §-hoz

A nagyobb méretű, magas mérlegfőösszeggel rendelkező társaságok számára a számviteli törvény jelentős összegű hibára vonatkozó, 500 millió forintos alsó korlátja lényegesen kevesebb, mint az általános, a mérlegfőösszeg 2 százalékából számított összeg, így ezen vállalkozásoknál nagyobb valószínűséggel kell a hatályos szabályok miatt az előző év(ek) módosításait tartalmazó, háromoszlopos beszámolót készíteni. A vállalkozás méretéhez mérten alacsony 500 millió forintos korlátból következően az érintettek a beszámolókból téves következtetéseket vonhatnak le a szabályos működéssel kapcsolatban, ezért indokolt az alsó korlátot átalakítani a szabályozásban.

A törvény szerint annál a vállalkozásnál, amelynél a mérlegfőösszeg 2 százaléka nem haladja meg az 1 millió forintot, a jelentős összegű hiba számítására vonatkozó metódus szerinti jelentős összegű hiba-minősítés nem a mérlegfőösszeg 2 százalékánál, hanem csak magasabb értéken, 1 millió forintnál lép be. A törvény szerinti módosítás így egyszerre csökkenti a nagyobb és a kisebb vállalkozások adminisztrációs terheit.

A 308-309. §-hoz

A vállalkozói adminisztratív terhek csökkentésére irányuló Egyszerű Állam középtávú kormányzati program [a 1405/2011. (XI. 25.) Korm. határozat] melléklete 12. intézkedésének végrehajtása érdekében a kettős könyvvitelt vezető legkisebb gazdasági társaságok, egyéni cégek, egyéb vállalkozók a 2013. üzleti évtől saját elhatározásuk alapján beszámolási kötelezettségük teljesítésére az egyszerűsített éves beszámoló tovább egyszerűsített formáját is választhatják, ezt a törvény mikrogazdálkodói egyszerűsített éves beszámolónak definiálja. Mikrogazdálkodói egyszerűsített éves beszámolót azok a vállalkozók készíthetnek, amelyek könyvvizsgálatra nem kötelezettek. A törvény ennek érdekében rögzíti, hogy a vállalkozók milyen értékhatárok mellett választhatják ezt az egyszerűbb beszámolási formát, illetve kiköti, hogy annak választása esetén legalább 3 üzleti évig a választás szerinti beszámolót kell a vállalkozónak elkészítenie, és csak azt követően térhet el attól. A mikrogazdálkodói egyszerűsített éves beszámolót a számviteli törvény szabályai alapján, kormányrendeletben rögzített sajátosságok szerint kell elkészíteni. A törvény egyben megadja az ebben a tárgyban kiadásra kerülő kormányrendelethez szükséges felhatalmazást is a kormány számára.

A 310. §-hoz

A cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 2012. március 1-jétől hatályos 116. §-ának (1) bekezdése rendelkezései alapján kényszertörlési eljárásra kerülhet sor. A Ctv. 118. § (5) bekezdése szerint a kényszertörlési eljárás felszámolási eljárássá fordulhat át.

Az számviteli törvény hatályos rendelkezései alapján a felszámoláshoz és a végelszámoláshoz kapcsolódó beszámolási kötelezettség rendezett, míg a kényszertörlési eljárásra vonatkozóan nincsenek előírások. A törvény ezt a szabályozásbeli hiányosságot pótolja.

A kényszertörlési eljárással összefüggő beszámolási kötelezettség teljesítése, a számviteli beszámoló alapján elkészített adóbevallások teljesítése érdekében szükséges a számviteli törvény módosítása.

A 311. §-hoz

A szellemi termékek hatályos tartalmát korszerűsíteni szükséges, mert az elmúlt években változott a szellemi termékekre vonatkozó jogszabályi környezet, és emiatt az egyes hatályos elnevezések már nem fedik le a teljes szabályozandó tartalmat.

A 312. §-hoz

A számviteli törvény hatályos szövege alapján nem sorolhatók be egyértelműen azok az eszközök, amelyeket a vállalkozó értékesítési célra szerez be, de átmenetileg használatba veszi azokat. Ide tartozhatnak például az autókereskedések által használt bemutató autók, reprezentációs célú autók, egyes kereskedelmi, bemutatási, kipróbálási célt szolgáló berendezések, vagy egyes speciális, egyedi megrendelésen alapuló munkafolyamat elvégzéséhez szükséges gépek, gyártó eszközök, informatikai eszközök. Ezeket az eszközöket a későbbiekben általában beszerzési értékük alatt, de az eredeti beszerzési ár közelében értékesítik.

A törvény az egyértelmű besorolás érdekében ezen eszközöket a készletek közé, áruként rendeli elszámolni, függetlenül attól, hogy ezen eszközök beszerzése, előállítása és értékesítése között megvalósul azok használata.

A 313. §-hoz

A támogatásból beszerzett, illetve a térítés nélkül kapott eszközökhöz a számvitelben halasztott bevétel elszámolás kapcsolódik. Ezen eszközök későbbi esetleges felújításakor, illetve átalakulás során történő felértékelésekor a hatályos előírásokból nem következik, hogy a felértékelés során keletkező többletet figyelembe kell-e venni a halasztott bevétel feloldása során.

A törvény szerint ezen többletértéket nem kell figyelembe venni a feloldás során tekintettel arra, hogy ez esetben elválna az eszköz eredeti bekerülési értéke és a hozzá kapcsolódó halasztott bevétel, új feloldási arányok alakulnának ki, így bonyolultabbá válna a halasztott bevétel feloldásának szabálya, jelentős adminisztrációt eredményezve. A törvény tartalmazza továbbá, hogy ha a hasznos élettartam a halasztott bevétel képzésekor tervezettekhez képest meghosszabbodik, akkor a halasztott bevétel feloldásánál az eredeti hasznos élettartamot kell figyelembe venni, a hasznos élettartam meghosszabbítását figyelmen kívül kell hagyni.

A 314. §-hoz

Az olyan beszerzett eszközök tekintetében, ahol a vállalkozó rendelkezésére álló információk alapján az értékelés időpontjában a múltbeli adatok, illetve jövőbeni várakozások szerint a piaci érték (a várhatóan megtérülő érték) és a könyv szerinti érték közötti különbözet jelentős összegű, azonban ez a különbözet nem támasztható alá legalább egy éves adatokkal, az értékváltozás tartóssága akkor is megállapítható, ha az értékkülönbözet véglegesnek mondható. A törvény ennek lehetőségét biztosítja az eszközök üzleti év végi értékelésekor.

A 315. §-hoz

A földgáz, a villamosenergia beszerzéséhez kapcsolódó díjak egyszerűsített elszámolását indokolt az egyetemes szolgáltatótól való beszerzés mellett a földgázkereskedőtől, a villamosenergia-kereskedőtől történő beszerzés esetére is kiterjeszteni tekintettel arra, hogy számos fogyasztó (végfelhasználó) nem egyetemes szolgáltatóval, hanem energiakereskedővel van szerződéses kapcsolatban.

A 316. §-hoz

A törvény szerint egy adott eszköz üzembe helyezésének (aktiválásának) időpontja az adott eszköz szokásos vállalkozási tevékenység keretében történő rendeltetésszerű hasznosításának a kezdő időpontja, vagyis az az időpont, amikor az eszközzel az üzemszerű tevékenység megkezdésre kerül. A törvény ezzel lehetővé teszi, hogy egyes, a rendeltetésszerű használatot nem érintő hatósági engedélyek hiánya (a hatósági eljárás elhúzódása) esetén is sor kerülhessen az üzembe helyezésre (aktiválásra) és így megvalósulhasson a végzett tevékenység megfelelő költségelszámolása.

A 317. §-hoz

A gyakorlati alkalmazás során tapasztalt bizonytalanság miatt szükséges jogszabályi előírással egyértelművé tenni, hogy negatív tárgyévi adózott eredmény esetében, amennyiben történik osztalékfizetés, és ahhoz a szabad eredménytartalékból is használnak fel összeget, az eredménytartalékból felhasznált, eredménykimutatásban bemutatott összeg az osztalékként, részesedésként, kamatozó részvény utáni kamatként az eredménykimutatásba beállított összeggel egyezik meg, ezáltal a mérleg szerinti eredmény a negatív tárgyévi adózott eredménnyel azonos összegű lesz.

A 318. §-hoz

A számviteli konszolidációs mentesítési szabályok pontosítását (szűkítését) tartalmazza a törvény azon vállalkozások tekintetében, amelyek az összevont (konszolidált) éves beszámolójukat az IFRS-ek szerint készítik el, mivel esetükben a konszolidálási kört nem a számviteli törvény, hanem az IFRS-ek határozzák meg.

A 319. §-hoz

A törvény a módosításokkal összefüggő átmenti rendelkezéseket tartalmazza.

A 320. §-hoz

Lásd a 308. §-hoz tartozó indokolást.

A 321. §-hoz

A módosítás a számviteli törvény 2012. január 1-jei, a visszavásárolt saját részvény, saját üzletrész bevonására vonatkozó módosításával összefüggésben szükséges pontosításokat tartalmazza a cash-flow kimutatásra vonatkozó előírások egyértelmű végrehajtása érdekében.

A 322. §-hoz

A mögöttes jogszabályok változásából következő, szövegpontosító módosítások.

A 323. §-hoz

A magyar vállalati gyakorlatban az ismételt közzétételt közzétételre kerülő beszámolók száma elhanyagolható, így az arra vonatkozó szabályokat - átmenettel - a vállalati adminisztráció egyszerűsítése érdekében a törvény törli.

A mikrogazdálkodói egyszerűsített éves beszámolóra vonatkozó, a 2013. üzleti évtől alkalmazható szabályok, közöttük a 2013-ig sajátos egyszerűsített éves beszámolót készítőkre vonatkozó rendelkezések is kormányrendeletbe kerülnek, ezért a sajátos egyszerűsített éves beszámolót készítőkre vonatkozó különös rendelkezéseket a törvény törli a számviteli törvényből.

Az általános forgalmi adóról szóló 2007. évi CXXVII. törvény elektronikus számlára vonatkozó szabályainak változása miatt a számviteli törvény elektronikus aláírásra, időbélyegzőre vonatkozó rendelkezését törölni szükséges.

Az Országos Számviteli Bizottság létrehozásáról, feladatairól, működéséről jelenleg az Szt. rendelkezik. A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott feladatok végrehajtásáról szóló 1452/2011. (XII. 22.) Korm. határozat 2. számú melléklete alapján az Országos Számviteli Bizottságot kormányhatározati szinten kell újraszabályozni, ezért az Országos Számviteli Bizottságra vonatkozó számviteli törvényi rendelkezéseket törölni szükséges.

24. A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló 2007. évi LXXV. törvény módosítása

A 324. §-hoz

A Magyar Könyvvizsgálói Kamaráról, a könyvvizsgálói tevékenységről, valamint a könyvvizsgálói közfelügyeletről szóló törvény meghatározza, hogy a könyvvizsgálók milyen esetekben kaphatnak engedélyt (minősítést) a speciális szakértelmet igénylő gazdálkodók jogszabályi kötelezettségen alapuló könyvvizsgálatának ellátásához. E szabályok a korábbiakban kizárólag a speciális szaktudást igénylő gazdálkodókkal kapcsolatban szerzett gyakorlathoz kötötték e minősítések kiadását. A módosítás értelmében lehetőség van - három év általános könyvvizsgálói gyakorlat mellett - arra is, hogy a szaktudást lemérő, úgynevezett szakmai minősítő vizsga sikeres teljesítése esetén is megszerezhető legyen a minősítés. A szakmai minősítő vizsga tartalmi követelményeit, az eljárási és az értékelési szabályokat a kamara külön szabályzatban határozza meg.

A 325. §-hoz

A törvény a Könyvvizsgálói Közfelügyeleti Bizottság új tagjainak kinevezése és a korábbi tagok jogviszonyának megszűnése közötti átmeneti időszakot szabályozza.

Amennyiben a benyújtott pályázatok alapján nem lehet új tagokat kinevezni, illetve az eljárás elhúzódása miatt a feladatok ellátására nincs kinevezett személy a miniszter a korábban kinevezett tagok megbízatását átmenetileg meghosszabbíthatja.

XII. Fejezet

Egyéb kapcsolódó törvények módosítása

25. Az Önkéntes Kölcsönös Biztosító Pénztárakról szóló 1993. évi XCVI. törvény módosítása

26. A magánnyugdíjról és a magánnyugdíjpénztárakról szóló 1997. évi LXXXII. törvény módosítása

A 326-354. §-hoz

A módosítások alapvetően a pénztárak adminisztrációs terheit, így közvetve költségeit csökkentik (közgyűlések számának kettőről egyre csökkentése, okiratok elektronikus kézbesítésének, átadásának lehetősége, tagszervezési költségek csökkentése, pénzforgalmi számla változása esetén az új számla mellett a régi megtartásának lehetősége 6 hónapig), valamint a működést, tisztségviselővé választást egyértelműsítő szabályokat tartalmaznak.

Egyértelművé válik az is, hogy a küldöttközgyűlésen a pénztár tagja részt vehet tanácskozási joggal, valamint pontosításra kerül az ellenőrző bizottság felelőssége.

A munkáltató által munkavállalói részére adható támogatói adomány kérdésében a törvény egyértelműsítő rendelkezéseket tartalmaz, így különösen a célzott támogatás pénztár és munkáltatói tag között kötendő szerződésének speciális tartalmi követelményeit.

Az önsegélyező pénztárakra vonatkozó szabályozás bevezet több új szolgáltatási kört, a pénztártagi igényekhez igazodva, erősítve az önsegélyező pénztárak öngondoskodó jellegét (gyermek születéséhez kapcsolódó ellátások kiegészítése, felsőoktatás keretében fizetendő költségtérítés, kollégiumi díj megtéríthetősége, közüzemi díjak finanszírozásának támogatása, lakáscélú devizaalapú jelzáloghitel törlesztésének támogatása, otthoni gondozás, idősgondozás szolgáltatás nyújtásának támogatása).

A magánnyugdíjpénztári törvény módosításának indoka egyrészről az, hogy a tavalyi átadáshoz hasonlóan az idei átlépőkre jutó, a PGA által kezelt eszközök nyugdíjreform alap részére történő átadása is törvényi szinten kerüljön rendezésre, hogy az Alap tulajdonszerzéséhez szükséges jogcím adott legyen, másrészt rendezni szükséges a Pénztárak Központi Nyilvántartásának (PKN) további helyzetét is. A PKN szerepe az önkéntes tagdíjfizetési elven működő magánnyugdíj pénztári rendszerben jelentősen megváltozott, a kifizetésekre vonatkozó állami garancia megszűnt.

27. A biztosítókról és a biztosítási tevékenységről szóló 2003. évi LX. törvény módosítása

A 355. §-hoz

A biztosítókról és a biztosítási tevékenységről szóló 2003. évi LX. törvény a közérdeklődésre számot tartó biztosítókra vonatkozó módosítása 2013. január 1-jén lép hatályba. Ennek értelmében a közérdeklődésre számot tartó biztosító köteles audit bizottságot létrehozni, melynek legalább egy tagja független és számviteli és/vagy könyvvizsgálói szakképzettséggel rendelkezik. A hatályba lépő módosítás azonban jogértelmezési problémákat vet fel, a nem nyilvános részvénytársasági formában működő biztosítók, a kölcsönös biztosító egyesületek és biztosító szövetkezetek esetében nem alkalmazhatók megfelelően a gazdasági társaságokról szóló törvény háttérszabályai.

28. A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény

A 356. §-hoz

Az egyszerűsített bevallás szabályai módosulnak az adózás rendjében szóló törvényben, melyhez igazodóan változnak a személyi jövedelemadó meghatározott részéről rendelkező nyilatkozat adóhatósághoz történő benyújtásának szabályai.

29. A közúti közlekedési nyilvántartásról szóló 1999. évi LXXXIV. törvény

A 357. §-hoz

A törvény rögzíti, hogy a közúti közlekedési nyilvántartás a járművezető (üzembentartó) adóazonosító számát is tartalmazza. A nyilvántartás adatainak kiegészítése a gépjárművek, pótkocsik szerzéséhez kapcsolódó illetékeztetés hatékonyságának növelését szolgálja

30. A gazdasági kamarákról szóló 1999. évi CXXI. törvény módosítása

A 358-360. §-hoz

A törvény új közfeladattal egészíti ki az országos gazdasági kamara feladatait, amely a külkereskedelem fejlesztésében való közreműködésre, valamint a külkereskedelem fellendítését elősegítő gazdálkodó szervezetek rendszerének kialakításában és működtetésében való részvételre irányul.

Az operatív működés megkönnyítése érdekében a 2013. évtől kezdődően a Kárpát Régió Üzleti Hálózat egy új struktúrában kerül működtetésre. Ennek keretében biztosítandó, hogy az üzleti hálózat önálló jogi személyiséggel rendelkezzen, egy zártkörűen működő részvénytársaság formájában.

A Magyar Állam társasági részesedésének 80%-ával kapcsolatos tulajdonosi jogait a gazdaságpolitikáért felelős miniszter, a Magyar Állam társasági részesedésének 20%-ával kapcsolatos tulajdonosi jogait az agrár-vidékfejlesztésért felelős miniszter gyakorolja.

A Magyar Állam, valamint az országos gazdasági kamara a külkereskedelem fejlesztése és a külkereskedelem fellendítését elősegítő gazdálkodó szervezetek rendszerének kialakítása céljából - legalább 51%-os állami tulajdonrésszel - zártkörűen működő részvénytársaságot alapíthat. A részvénytársaságban a Magyar Állam alapítói és tulajdonosi jogait a gazdaságpolitikáért felelős miniszter gyakorolja.

A 361. §-hoz

Az adózás rendjéről szóló 2003. évi XCII. törvény (a továbbiakban: Art.) 161. § (1) bekezdés hatályos szövege alapján az adók módjára behajtandó köztartozás jogosultja csak abban az esetben kérheti az adóhatóságtól a köztartozás behajtását, ha annak összege a 10 000 forintot eléri vagy meghaladja. A Gktv. által 2012. január 1-jétől bevezetett évi 5000 forint kamarai hozzájárulás a törvény alapján adók módjára behajtandó köztartozásnak minősül, melynek behajtására az Art. hatályos rendelkezése alapján gyakorlatilag csak több évi nemfizetés esetén van lehetőség. A törvény értelmében, amennyiben a meg nem fizetett kamarai hozzájárulás az 5000 forintot eléri vagy meghaladja, annak adók módjára történő behajtása kezdeményezhető.

31. A kötelező gépjármű-felelősségbiztosításról szóló 2009. évi LXII. törvény módosítása

A 362. §-hoz

A módosítás elsődleges célja az, hogy a szakmai szervezetek tapasztalatait is beépítve az állam hatékonyabban léphessen fel a feketegazdasággal, közelebbről annak egy speciális - alábbiakban vázolt gyakorlatra épülő - „ágazatával”, az illegális javítóműhelyek rendszerével szemben.

Ennek fő eszköze a a feketegazdaság elleni küzdelmet motiváló azon elv, hogy a gépjárművek megjavíttatása csak és kizárólag számla ellenében történhet. A hatályos szabályozásban találhatóak olyan rendelkezések, amelyek teret engedhetnek a számla nélküli kárrendezésnek, ez pedig bizonyos esetekben visszaélésekre adhat okot. A törvény egyik fő célja az, hogy ezeket a szabályozási következetlenségeket kiküszöbölje, és ténylegesen csak számla ellenében legyen lehetősége a biztosítónak a javítási költségeket megtéríteni. Ez visszaszorítja a számla nélkül, olcsóbban, ám többnyire illegálisan és megkérdőjelezhető szakmai minőséggel dolgozó javítóműhelyeket, és azt is biztosítja, hogy csak olyan járművek kerüljenek vissza a forgalomba javítás után, amelyek igazolt szakmai kompetenciákkal rendelkező, legálisan működő, adófizető, bejelentett munkáltatókat foglalkoztató javítóműhelyekben kerültek javításra.

32. A sportról szóló 2004. évi I. törvény módosítása

A 363. §-hoz

A jogtechnikai jellegű módosítás egyértelművé teszi, hogy a látvány-csapatsport támogatás keretében a sportigazgatási szerv feladatai hatósági és a támogatások felhasználásának elszámolásával kapcsolatos ellenőrzési feladatokból tevődnek össze.

33. Az egyes adótörvények és azzal összefüggő egyéb törvények módosításáról szóló 2011. évi CLVI. törvény módosítása

A 364. §-hoz

A módosítás pontosítja az összesítő jelentés benyújtására vonatkozó rendelkezéseket arra az esetre, ha a számlát kibocsátó adóalany pénzforgalmi elszámolást választott.

A 365. §-hoz

A törvény egyrészt előírja, hogy az Art. 31. § (2) bekezdés szerinti bevallás benyújtására kötelezettek, valamint az áfa belföldi összesítő jelentés, valamint összesítő nyilatkozat benyújtására kötelezett adózók az adóigazolási kérelmüket csak elektronikus úton nyújthatják be, másrészt előírja, hogy a fizetési könnyítés iránti kérelem rövidebb ügyintézési határidőn belüli elbírálását csak elektronikus úton előterjesztett kérelem esetén lehet igényelni

A 366. §-hoz

A törvény a Tbj. és annak végrehajtási rendelete szabályaival való összhangot teremti meg, és rendezi például azt az esetet, amikor a külföldi kiküldetésre hó közben kerül sor, mivel ekkor a belföldön adóztatható jövedelem mellett az alapbérnek (vagy alapbérátlagnak) csak a külföldön történő adózás időtartamával arányos részét kell figyelembe venni a tárgyhavi adóalap megállapításakor.

A 367-371. §-hoz

A munkahelyvédelmi akcióterv alapján kidolgozott, kisgyermekes munkavállalók után járó adókedvezmény már kihirdetett szabályaihoz kapcsolódik, az egységes jogalkalmazás érdekében egy olyan átmeneti rendelkezés, amely egyértelművé teszi, hogy az olyan kisgyermekes munkavállalók után is jár munkáltatói adókedvezmény, akiknél az anyasági ellátás (gyed, gyes, gyet) lejártát követő vagy az ellátás melletti foglalkoztatás már 2013. január 1-je (vagyis az új kedvezmény hatályba lépése) előtt megkezdődött. E szabály ugyanakkor nem befolyásolja azt, hogy az új adókedvezmény (már 2013 előtt munkába visszatért kisgyermekes munkavállalók esetében is) legkorábban a 2013. január 1-jével kezdődő adómegállapítási időszakra érvényesíthető, továbbá a három éves foglalkoztatási időtartam onnantól számítandó, amikor az anyasági ellátás lejártát követően, illetve az ellátás igénybevétele mellett a foglalkoztatás megkezdődött.

Két új adókedvezmény kerül bevezetésre a foglalkoztatás bővítésének elősegítése érdekében. A társasági adótörvény szerinti fejlesztési adókedvezményre jogosult, szabad vállalkozási zónában működő vállalkozás a beruházás üzembe helyezését követő 5 éven belül szociális hozzájárulási adó kedvezményt érvényesíthet, ha bővíti a munkavállalóinak létszámát. A. kedvezmény a foglalkoztatás első két évében havi 100 ezer forint bruttó bérig érvényesíthető 1.00%-os kedvezményt jelent a szociális hozzájárulási adó és a szakképzési hozzájárulás tekintetében. Az új munkaerő foglalkoztatásának 3. évében a szociális hozzájárulási adó kedvezmény egyenlő a bruttó bér 14,5%-ával. 2013-tól a hazai vállalkozások kutatási-, fejlesztési tevékenységét szociális hozzájárulási adó kedvezmény is segíti. A törvény szerint a vállalkozások által foglalkoztatott, tudományos fokozattal, vagy tudományos címmel rendelkező kutatók után adókedvezmény érvényesíthető. Az adókedvezmény igénybevételével a bér után fizetendő szociális hozzájárulási adó mértéke 0% (27% helyett), amelyet havi bruttó 500 ezer forint munkabérig lehet érvényesíteni. A kedvezményt vállalkozási kutatóhelyek vehetik igénybe.

A törvény továbbá egy átmeneti szabályt tartalmaz azzal az új előírással összefüggésben, amely alapján a külföldi fióktelepeken alkalmazott, a magyar társadalombiztosítás hatálya alá nem tartozó munkavállalók után a magyarországi vállalkozásoknak nem keletkezik szociális hozzájárulási adó fizetési kötelezettsége.

A 372. §-hoz

Az új munka törvénykönyve a személyi alapbér helyett az alapbér fogalmat használja, ezért a szociális hozzájárulási adóról szóló fejezetben is szükséges ennek átvezetése.

A 373. §-hoz

A módosítás a pornográf tartalmú televíziós csatornák, műsorok közvetítésére irányuló szolgáltatás adóköteles szolgáltatásává tételével a kulturális adó hatályát kiterjeszti azokra a televíziós kábelszolgáltatókra, műholdas műsorelosztókra, illetve földi terjesztésű műsorelosztókra akik/amelyek - az általuk nyújtott műsorszolgáltatás keretén belül - pornográf tartalmú csatorna hozzáférését teszik lehetővé előfizetőik részére, azaz kínálatukban olyan csomagajánlat is szerepel, amely legalább egy pornócsatornát magában foglal.

A 374. §-hoz

A biztosítókról és a biztosítási tevékenységről szóló 2003. évi LX. törvény módosításával függ össze.

34. Az adózást érintő egyes törvények módosításáról szóló 2012. évi LXIX. törvény módosítása

A 375. §-hoz

A törvény egyértelműsíti, hogy az ellenérték számításánál az áfa összegével növelt, vagyis bruttó összeget kell vizsgálni.

A 376. §-hoz

A törvény megteremti annak lehetőségét, hogy mulasztási bírsággal sújthassa az adóhatóság az ellenértéket átvevő, más pénzforgalmi számla nyitásra kötelezett adózót is.

A 377. §-hoz

A gazdasági válság negatív hatásainak enyhítése és a költségvetési hiánycélra vonatkozó prognózis tartásának elősegítése érdekében az energiaellátók jövedelemadója 31 százalékra emelkedik. Kedvező szabály ugyanakkor, hogy az új beruházásokra tekintettel az energiaellátók jövedelemadójából is érvényesíthető adókedvezmény a jövőben, legfeljebb a számított adó 50 százalékáig.

A 378. §-hoz

A számla adattartalmára vonatkozó módosításokat a törvény rendezi, ezért a korábban elfogadott törvényből az azonos tartalmú rendelkezés nem lép hatályba.

35. A cégnyilvánosságról, a bírósági cégeljárásról és a végelszámolásról szóló 2006. évi V. törvény módosítása

A 379. §-hoz

Az Art. 2012. január 1. napján, az adószám törlésére vonatkozóan hatályba lépett változásai, valamint az így hatékonyabbá váló adóhatósági ellenőrzések eredményeként a közelmúltban ugrásszerűen megnőtt azon vállalkozások száma, amelyek az adóhatósági törlést követően adószámmal már nem, ám a Cégjegyzékből való törlés híján jogalanyisággal még rendelkeznek, így a törölt adószám ellenére adóköteles tevékenységet végeznek.

Tekintettel arra, hogy a vállalkozásoknak a vázolt körülmények között történő működése a tapasztalatok alapján számos visszaélésre ad alkalmat (behajthatatlan adókülönbözet felhalmozása, nem valós gazdasági eseményekről számlák kibocsátása, stb.), a gazdasági élet tisztaságának, valamint a költségvetés érdekeinek védelmében különösen indokolt, hogy azon vállalkozások esetében, amelyeknél az adószám törlésére jellemzően a cég elérhetetlensége miatt került sor, az adószám törlése és a Cégjegyzékből való törlés között a lehető legrövidebb idő teljen el.

A végzést nem csak bíró, hanem fogalmazó, vagy bírósági ügyintéző is kiadhatja a törvényben meghatározott feltételek esetén.

A 380. §-hoz

Az (3) bekezdés biztosítja, hogy a kényszertörlési eljárás alatt is legyen a cégnél olyan személy, akit az Art. szerinti együttműködési kötelezettség, az adókötelezettségek teljesítésének kényszere terhel.

A 381. §-hoz

Az első bekezdésben Ctv. 91. §-ára vonatkozó módosítás beemelésével indokolt a kényszertörlési eljárás megindítása elrendelésének fentiek szerinti kiegészítése.

A második bekezdés szerint a kényszertörlési eljárás alatt - az eljárás lényegéből fakadóan - szükséges, hogy a jogszabály egyértelműen tiltsa a működést. E célt hivatott szolgálni a bekezdés kiegészítése.

A 382. §-hoz

A módosítás célja, hogy az ún. egyablakos rendszeren keresztül a NAV adatátadás útján megkapja a Ctv. 26. § (1) bekezdése szerinti kényszertörlési eljárás kezdő és befejező időpontjára vonatkozó adatokat.

A 383. §-hoz

A törvény egyértelműsíti az együttműködésre köteles személy (volt végelszámoló, vezető tisztségviselő) feladatait a kényszertörlési eljárásban.

A törvény elrendeli, hogy a kényszertörlési eljárás elrendelését megelőző időszakot beszámoló, valamint adóbevallás benyújtásával kell lezárni.

A 384. §-hoz

A törvény rendezi a cégnél nyitott jogviszonnyal rendelkezők jogi sorsát, oly módon, hogy felszámolási eljárás elrendelését írja elő.

36. A civil szervezetek bírósági nyilvántartásáról és az ezzel összefüggő eljárási szabályokról szóló 2011. évi CLXXXI. törvény módosítása

A 385. §-hoz

Kizárólag a civil szervezetek egyablakos bejelentkezéséhez kapcsolódóan került módosításra a szakasz.

37. Az igazságügyi és közigazgatási tárgyú törvények módosításáról szóló 2012. évi CXVII. törvény módosítása

A 386. §-hoz

A civil szervezetek egyablakos bejelentkezéséhez kapcsolódó módosítás.

XIII. Fejezet

Szerencsejáték

38. A szerencsejáték szervezéséről szóló 1991. évi XXXIV. törvény módosításáról

A 387. §-hoz

A törvény a felügyeleti díjfizetési kötelezettség megsértése esetére pontosítja a szerencsejáték szervezéséről szóló 1991. évi XXXIV. törvény (Szjtv.) 12. § (3) bekezdés a) pontja szerint, 50 ezertől 500 ezer forintig terjedő bírság kiszabásáról szóló rendelkezést a szerencsejáték felügyeleti díj újraszabályozására tekintettel.

A 388. §-hoz

A játékkaszinó üzemeltetésére kötött koncessziós szerződés esetén alkalmazható díjminimum mértékét a hatályos szabályozás szerint az ágazati törvény, az Szjtv. 27. § (5) bekezdése határozza meg. A díj mértéke a nem I. kategóriájú játékkaszinókra 2000. január 1. napja óta, az I. kategóriájú játékkaszinókra pedig 2006. január 1. napja óta változatlan (Budapesten és Pest megyében I. kategóriájú játékkaszinóra 600 millió forint, II. kategóriájú játékkaszinóra 350 millió forint, egyéb esetben I. kategóriájú játékkaszinóra 500 millió forint, II. kategóriájú játékkaszinóra 50 millió forint évente). Az állami vagyonnal való felelős gazdálkodás elvére is figyelemmel a törvény a koncessziós díjminimum meghatározására új módszert vezet be: 2013. január 1-től a tárgyévi díjminimum mértékét a tárgyévi központi költségvetési törvény határozza majd meg. Garanciális okból a törvény a díjminimum meghatározását az Szjtv. 2012. január 1-jén hatályos 27. § (5) bekezdése szerinti díjminimum értékekből kiindulva írja elő. A törvény Szjtv. 27. § (6) bekezdését módosító rendelkezése pontosító jellegű: a valorizációs kötelezettség esetén a módosítás egyértelművé teszi, hogy az Szjtv.-ben előírt számítási módszer csak a szerződés szerinti díjakra vonatkozik. A díjfizetési kötelezettség esedékességét külön mondatban helyezi el a törvény, így egyértelművé válik, hogy ez a rendelkezés a szerződésben kikötött és a jogszabályi díjminimum szerinti koncessziós díj teljesítésére is vonatkozik.

A 389. §-hoz

Az Szjtv. 35. §-ának módosítása az Szjtv. 35. §-a 2005. december 31-én hatályos állapotának megfelelő szöveggel módosítja a játékkaszinók játékadójáról szóló rendelékezést. Ennek megfelelően az I. és II. kategóriájú játékkaszinók, az adóalap - azaz a borravaló 50%-ával növelt tiszta játékbevétel - nagyságától függetlenül egységesen 30%-os mértékű játékadó fizetésére kötelesek. Az adózás rendjéről szóló 2003. évi XCII. törvény 2. melléklet I/Határidők/6. Játékadó pont 6.1. alpontja egyértelműen szabályozza a bevallási- és adófizetési kötelezettség gyakoriságát és esedékességét, ezért e kérdésről az Szjtv.-ben nem szükséges külön rendelkezni. A játékkaszinó játékadójának elszámolási időszaka ezek szerint változatlanul egy hónap, a bevallási és adófizetési kötelezettséget továbbra is a tárgyhónapot követő hónap 20. napjáig kell teljesíteni az állami adóhatósághoz. Mivel az egykulcsos játékadó mértéke nem függ az adóévi tiszta játékbevétel nagyságának alakulásától, a módosítás a tárgyhavi játékadó számításánál az adóévi tiszta játékbevétel figyelembevételére vonatkozó rendelkezéseket is hatályon kívül helyezi.

Az elszámolási időszakok (tárgyhónapok) egységes kezelése érdekében a Szjtv. 40. § (7) bekezdésében szereplő rendelkezés egyértelművé teszi, hogy az egykulcsos játékadó rendelkezéseit az e rendelkezések hatálybalépést követő tárgyhónapra kell első alkalommal alkalmazni.

A 390. §-hoz

Az Szjtv. IV. fejezete a törvény alapján új, a szerencsejáték felügyeleti díjról szóló címmel bővül. A hatályos szabályozás szerint az állami adóhatóság felügyeleti tevékenységéért fizetett felügyeleti díj igazgatási szolgáltatási díjnak minősül, szabályozását főként rendeleti szintű jogforrások tartalmazzák. A törvény a felügyeleti díjak egyértelmű közpénzügyi besorolása érdekében a felügyeleti díjakat a Magyarország gazdasági stabilitásáról szóló 2011. évi CXCIV. törvény (a továbbiakban: Stabtv.) 28. § (1) bekezdés a) pontja szerinti egyéb fizetési kötelezettségként szabályozza, a fizetésre kötelezettek körét, a fizetési kötelezettség mértékét a Stabtv. 29. § (1) bekezdésének megfelelően törvényi szinten meghatározva.

A törvény a fizetésre kötelezettek körét és a fizetési kötelezettség mértékét a hatályos rendeleti szintű szabályokkal összhangban szabályozza az Szjtv. 36/C. § (1)-(2) bekezdéseiben azzal a kiegészítéssel, hogy minden kötelezettre kiterjeszti a tételes minimum és maximum értékek előírását, valamint az egységes szabályozás érdekében az eddig felügyeleti díj fizetésére nem kötelezett játékautomata üzemeltetőket is a kötelezetti körbe vonja.

A törvény új eleme, hogy a fizetési kötelezettség teljesítésének azonosíthatósága, hatékony hatósági ellenőrzése és nyilvántartása érdekében a fizetési kötelezettséghez egyidejű nyilatkozattételi kötelezettséget is társít. A kötelezettek adminisztratív terheinek minimalizálását szem előtt tartva a törvény a fizetési és nyilatkozattételi kötelezettség esedékességét a negyedéves gyakoriság fenntartása mellett főszabály szerint az e kötelezettségek teljesítését alátámasztó általános elszámolási kötelezettség teljesítésének esedékességéhez igazítja. Ennek következtében a felügyeleti díjat főszabály szerint negyedévente, a negyedévet követő hónap utolsó napjáig kell megfizetni az állami adóhatósághoz (kivételt a speciális elszámolású sorsolás, fogadás és játékautomata üzemeltetés jelent). A nyilatkozattételi kötelezettség részletes formai feltételeit rendeleti szintű szabályok határozzák meg, a nyilatkozatot az állami adóhatóság által rendszeresített formanyomtatványon kell teljesíteni.

A felügyeleti díjfizetési kötelezettség elszámolásával kapcsolatban a törvény új elemként tartalmazza az 1000 forintra kerekítés szabályát, valamint a túlfizetés átvezetésének, visszautalásának rendjét is. A fizetési és nyilatkozattételi kötelezettség megsértése esetére a törvény új szankcióként bevezeti a késedelmi pótlék jogintézményét, valamint kifejezetten lehetővé teszi az állami adóhatóság részére a nyilatkozattételi vagy fizetési kötelezettség elmulasztása esetén a fizetési kötelezettség hatósági megállapítását.

Új alcímként kerülnek a törvénybe a közigazgatási eljárásban alkalmazható elkobzásról szóló rendelkezések, amely alapján az állami adóhatóság szerencsejáték üggyel kapcsolatos közigazgatási eljárásban az illegális szerencsejáték szervezéshez használt dolgot (ingó dolgot, ideértve a pénzt és értékpapírt) elkobozhatja. A közigazgatási jogi intézkedéssel az állami adóhatóság az illegális szerencsejáték eszközét, valamint a tétként és nyereményként szolgáló ingó dolgokat is elkobozhatja. Az elkobzás alá eső dolgot az állami adóhatóság a helyszíni ellenőrzés során - jogorvoslatra tekintet nélküli intézkedéssel - azonnal lefoglalhatja. Az elkobzással a dolog tulajdonjoga az államra száll, az elkobzásról szóló rendelkezés azonban nem előzetesen végrehajtható, mivel e magántulajdont elvonó döntéssel szemben a tényleges jogorvoslatot biztosítani szükséges (ennek következtében a tényleges értékesítésre, megsemmisítésre is a jogorvoslattól függően kerülhet sor). Az elkobzott dolgot az állami adóhatóság elsődlegesen az Art. végrehajtásról szóló rendelkezései megfelelő alkalmazásával értékesíti, ennek sikertelensége esetén megsemmisíti. Garanciális szabályként rendelkezést tartalmaz a jogszerűtlenül elkobzott dolog esetén az állami adóhatóságot terhelő visszafizetési kötelezettségről [Szjtv. 36/F. § (5) bekezdés], valamint az eljárás költségelemeinek tételes és igazolt költségekre bontásáról [Szjtv. 36/F. § (8) bekezdés]. Szintén garanciális rendelkezés az elkobzást elrendelő döntés hirdetményi közlése abban az esetben, ha az elkobzás alá eső dolog tulajdonosa nem ismert. Az intézkedés hatékony eszközként szolgálhat az állami adóhatóság ellenőrzési-felügyeleti eljárásában különösen a játékkaszinón kívül, illegálisan üzemeltetett pénznyerő automaták elleni fellépésben.

A 391. §-hoz

Az Szjtv. 38. § (2) bekezdés új j) pontjával a törvény a szerencsejáték felügyeleti díj törvényi szintre emelt szabályozásához ad felhatalmazó rendelkezést a részletes szabályok rendeleti szintű megalkotására.

A 392. §-hoz

A játékkaszinók egykulcsos adóztatásához kapcsolódóan az elszámolási időszakok (tárgyhónapok) egységes kezelése érdekében a Szjtv. 40. § (7) bekezdésében szereplő rendelkezés egyértelművé teszi, hogy az egykulcsos játékadó rendelkezéseit az e rendelkezések hatálybalépést követő tárgyhónapra kell első alkalommal alkalmazni.

Az Szjtv. 40. §-ának (8)-(9) bekezdését megállapító rendelkezések - a visszamenőleges hatály tilalmára tekintettel - a 2012. december 31. napját követően keletkező szerencsejáték díjfizetési kötelezettségekkel kapcsolatban teszi alkalmazhatóvá az Szjtv. új szerencsejáték felügyeleti díjról szóló alcímét, valamint 2012. december 31. napját követően induló eljárásokban teszi lehetővé a tulajdon elvonást eredményező elkobzási szabályok alkalmazását.

A 393. §-hoz

A törvény a szerencsejáték felügyeleti díj egyéb kötelezettségként való szabályozása következtében a felügyeleti díj igazgatási szolgáltatási díjként való besorolására utaló rendelkezéseket módosítja az Szjtv. 11. § (1) bekezdésében és 38. § (2) bekezdésében.

A 394. §-hoz

A törvény a szerencsejáték felügyeleti díj egyéb kötelezettségként való szabályozása következtében a felügyeleti díj igazgatási szolgáltatási díjként való besorolására utaló, illetve a 38. § (2) bekezdéshez képest ismétlést tartalmazó rendelkezéseket helyez hatályon kívül az Szjtv. 11. §-ában, valamint a szerver alapú szerencsejátékok kivezetésére tekintettel hatályon kívül helyezi az e szerencsejátékok adóztatása körében alkalmazandó adóalapot meghatározó rendelkezést.

A 395. §-hoz

A törvény a szerencsejáték felügyeleti díj egyéb kötelezettségként való szabályozása következtében a felügyeleti díj igazgatási szolgáltatási díjként való besorolására utaló rendelkezéseket módosítja a NAVtv. 13. § (2) bekezdésében és 67. § (1) bekezdésében.

XIV. Fejezet

Környezetvédelmi termékdíj

39. A környezetvédelmi termékdíjról szóló 2011. évi LXXXV. törvény módosítása

A 396. §-hoz

A törvény értelmében - a NAV integrációjának hatásköri szabályokat érintő változásának következtében - a környezetvédelmi termékdíjat érintő adóztatási feladatok a vámhatóságtól az állami adóhatóság hatáskörébe kerülnek azzal, hogy egyes operatív ellenőrzési feladatok, valamint a hulladékgazdálkodásra vonatkozó jogszabályokban meghatározott, a környezetvédelmi, vagy más hatóságok hatáskörébe tartozó hatósági ügy kivételével a termékdíjköteles termékekből képződött hulladékokkal kapcsolatos hatósági eljárás továbbra is vámhatóság hatáskörében marad.

A 397. §-hoz

Az eljárások egységesítését követően a környezetvédelmi termékdíj ügyekben az adózás rendjéről szóló törvény képviseleti szabályait kell alkalmazni. Az Art. szerint a pénzügyi képviselő megbízása nem kötelező, ezért a speciális rendelkezés hatályban tartása indokolt a Ktdt.-ben.

A 398. §-hoz

Az átvállalás lehetősége kibővül a csomagolószer esetében az azt változatlan formában és állapotban, vagy más kiszerelésben továbbértékesítő első belföldi vevő számára, a csomagolóanyag esetében az azt anyagában, méretében, megjelenésében továbbfeldolgozott csomagolóanyag, csomagolóeszköz, illetve csomagolási segédanyag előállítására felhasználók számára, továbbá a 3920 vámtarifaszám alá tartozó csomagolóanyag esetében az azt változatlan formában és állapotban, vagy más kiszerelésben, kiskereskedelmi értékesítés keretében továbbértékesítő vevők számára.

A 399. §-hoz

A hatásköri szabályok változása miatt szükséges módosítás. A környezetvédelmi termékdíjat érintő egyes speciális szabályok, amelyek az Art. rendszerébe nem illeszthetőek be (mintavétel speciális szabályai, a folyamatos jelenléttel történő ellenőrzés), továbbra is Ktdt.-ben lesznek megtalálhatóak.

A 400. §-hoz

A hatósági felügyelet szabályai beépülnek a hulladékgazdálkodásra vonatkozó ellenőrzési szabályok közé is.

A 401-405. §-hoz

Lásd a 396. §-hoz fűzött indokolást.

XV. Fejezet

A szakképzési hozzájárulás

40. A szakképzési hozzájárulásról és a képzés fejlesztésének támogatásáról szóló 2011. évi CLV. törvény módosítása

A 406-425. §-hoz

A módosítás a bevezetés óta eltelt időszak tapasztalatain, valamint a szakképzési hozzájárulásra kötelezett vállalkozások igényein alapul.

A szakmai és vizsgakövetelmények jelentős számú szakképesítés esetében összefüggő szakmai gyakorlatot írnak elő, melyek számottevő része együttműködési megállapodás keretében (nem tanulószerződés alapján) valósul meg. A jelenleg hatályos törvény nem teszi lehetővé, hogy együttműködési megállapodás keretében és tanulószerződés alapján folytatott gyakorlati képzés együttesen figyelembe vehető legyen a hozzájárulási kötelezettség elszámolásánál, illetve a kötelezettséget csökkentő tételek együttesen is alkalmazásra kerülhessenek.

A módosítás biztosítja a szakmai és vizsgakövetelmények által előírt, többnyire együttműködési megállapodás keretében megvalósuló összefüggő szakmai gyakorlat és a tanulószerződés alapján folytatott gyakorlati képzés együttesen történő figyelembe vételét a szakképzési hozzájárulási kötelezettség elszámolása során.

Együttműködési megállapodás keretében a nyári szakmai gyakorlat valósul meg (a folyamatos gyakorlati képzés döntően tanulószerződés alapján folyik). A Nemzetgazdasági Minisztériumtól (NGM) kapott 2011. évi összesített bevallási adatokból kimutatható, hogy 1.423 tanuló gyakorlati képzésére került sor együttműködési megállapodás keretében. A 280/2011. (XII. 20.) Korm. rendelet alapján ennek a költsége 96,3 millió forint (440 000/130 napi normatíva x 20 nap x 1423 fő).

Feltételezve, hogy amennyiben a vállalkozások e képzések költségeit elszámolhatják, az engedő szabályozás miatt akár kétszeresére is emelkedhet ez a létszám. Ennél nagyobb mértékű növekedés nem valószínűsíthető, így a bevételkiesés legfeljebb 190 millió forint összegben becsülhető. A módosítás eredményeképpen várhatóan minden tanulónak vállalati körülmények között lesz megvalósítható az összefüggő nyári szakmai gyakorlata.

A törvény tartalmazza a saját munkavállalók képzésére fordított költségek elszámolhatóságának újbóli bevezetését, azonban azt csak lényegesen megváltozott feltételek teljesítése (gyakorlati képzés vállalása) esetén teszi lehetővé és az elszámolható kötelezettséghányad is a korábbi mérték felére csökken.

A saját munkavállalók képzési költségei azon kötelezettek esetében  elszámolhatóak, akik havonta legalább 45 fő tanulószerződéses tanuló gyakorlati képzését végzik. Az elszámolható mérték a gyakorlati képzés alapján számított csökkentő tétel, de legfeljebb a bruttó kötelezettség 16,5%-a. A gyakorlati képzésre és saját dolgozók képzésére elszámolható költségek együttes összege legfeljebb a kötelezettség mértékéig terjedhet.

A saját dolgozók képzési költségei elszámolhatóságának bevezetése a Nemzeti Foglalkoztatási Alap (NFA) számára bevételkiesés jelent, mértékét tekintve a következő számítások szerint. Feltételezve, hogy a szakképzési hozzájárulásra kötelezett a 45 fős tanulószerződéses gyakorlati képzés csökkentő tételét teljes mértékben elszámolja, ez azt jelenti, hogy átlagosan 26,7 millió forint fölötti bruttó kötelezettség esetén van lehetősége a saját dolgozók képzési költségeit elszámolni. Továbbá, a kettős korlát (a gyakorlati képzésre elszámolt csökkentő tétel vagy a 16,5%-os korlát) közül a 16,5% az általánosan mértékadó, mert a csökkentő tétel összege csak olyan magas hozzájárulási kötelezettség esetén számolható el a saját dolgozók képzésére, hogy arra csak néhány kötelezett esetében lenne lehetőség.

Az NGM-től kapott 2011. évi összesített bevallási adatokat megvizsgálva a 6000 bevallást benyújtó közül 160 vállalkozás végezte tanulószerződés keretében legalább 45 fő gyakorlati képzését, közülük 36-nak a bruttó kötelezettsége haladta meg a 26,7 millió forintot. E cégek saját munkavállalóik képzésére 1,1 milliárd forintot fordítottak szakképzési hozzájárulási kötelezettségük terhére.

A leírt kiindulási feltételek alapján a saját munkavállalók képzésére fordítható kötelezettség elméleti felső határára 1,7 milliárd forint számítható (a feltételrendszernek megfelelő saját dolgozói képzés elszámolására képes vállalatok kötelezettségének 16,5%-a). Ugyanakkor e vállalkozások hozzájárulási kötelezettségét vizsgálva, valamint a 2011. évi bevallások alapján e cégek saját dolgozóik képzésére elszámolt tényleges kötelezettségét figyelembe véve, reálisan 1,4-1,5 milliárd forint bevételkiesést prognosztizálható.

A fenti két bevételcsökkentő tétel (együttműködési megállapodás alapján folytatott gyakorlati képzés és saját dolgozók képzésének elszámolása) együttes becsült összege 1,7 milliárd forint, a 2013. évi költségvetési törvény tervezetben szereplő 52,5 milliárd forintos bevétel 3%-a, ugyanakkor elszámolhatóságuk lehetővé tétele jelentős mértékben ösztönzi a vállalkozásokat a gyakorlati képzésbe való bekapcsolódásra.

Az NGM-től kapott adatok szerint a 2012. évben tervezett 52,7 milliárd forinttal szemben az I-X. hónapban 66,5 milliárd szakképzési hozzájárulás folyt be, 26%-kal már meghaladva a tervezettet. Az év végéig - a számítások szerint - 77 milliárd forint kötelezettség kerül befizetésre, így a tervhez képest lényegesen nagyobb bevétel várható.

A 2013. évre tervezett 52,5 milliárd forint szakképzési hozzájárulási bevételből levonva - a saját dolgozók képzése és az együttműködési megállapodás keretében végzett gyakorlati képzés költségeinek elszámolása miatti - összesen 1,7 milliárd forint bevételcsökkenést, de figyelembe véve a befizetési fegyelmet és az ebből következő többletbevételt, az Szht. jelen módosításában megfogalmazott változtatások nem teszik szükségessé a 2013. évi költségvetési törvény LXIII. Nemzeti Foglalkoztatási Alap (NFA) Szakképzési hozzájárulás bevételi előirányzatának módosítását.

Az egyedi kormánydöntés alapján nyújtható támogatások tekintetében a módosítás feloldja azt a jelenlegi kötöttséget, miszerint csak tanműhely létesítése esetén nyújtható eszközbeszerzési támogatás. A törvény lehetővé teszi a kötelezett már meglévő saját tanműhelyében folytatott gyakorlati képzés tárgyi feltételeinek fejlesztésére irányuló beruházás támogatását.

A jogszabályok alapján a szakképzési hozzájárulás terhére történő költség elszámolás, valamint a képzési alaprészből nyújtott támogatások, illetve a felnőttképzési célokra nyújtott támogatások felhasználásának rendszeres ellenőrzése szükséges, ugyanakkor ezekre az ezt a feladatot végző szervezetek központi költségvetésből történő támogatására szolgáló forrás nem áll rendelkezésre. Ezért az NFA-ból célszerű megteremteni az e rendszerben nyújtott vagy elszámolt támogatások ellenőrzésének finanszírozási forrását.

Az alaprészből nyújtott támogatások ellenőrzésével kapcsolatos feladatokra az alaprész kiadási előirányzatának 0,3%-a, a saját munkavállalók képzési költségeinek elszámolásával kapcsolatos ellenőrzési feladatokra az alaprész kiadási előirányzatának 0,2%-a, az akkreditált felnőttképzést folytató intézmények támogatott képzésének indításáról szóló bejelentésén alapuló ellenőrzési feladatokra az alaprész kiadási előirányzatának 0,3%-a, a Nemzeti Szakképzési és Felnőttképzési Tanács működtetésére, továbbá a szakképzési és felnőttképzési szaklapok szerkesztésével és kiadásával összefüggő feladatokra az alaprész kiadási előirányzatának 0,5%-a kerülhet elkülönítésre. Az ellenőrzésekre és működtetésre a képzési alaprész kiadási előirányzatának összesen 1,3%-a kerülhet felhasználásra az NFA képzési alaprész terhére, amely az NFA képzési alaprész 2013. évi kiadási előirányzata alapján összesen 357,5 millió forintot jelent. E források mértéke minimálisan, de biztosítja a támogatások szükséges és megfelelő arányú ellenőrzését.

A törvény módosítja a szakiskolai tanulmányi ösztöndíj folyósításának a képzésre vonatkozó feltételeit, lehetőséget biztosít a támogatások ellenőrzéséhez szükséges forrás megteremtésére, valamint módosítja a szakképzési hozzájárulásra kötelezettek körét a felsőoktatási intézmények által alapított társaságok tekintetében.

A 426-427. §-hoz

Szövegpontosító és hatályát vesztő rendelkezések.

XVI. Fejezet

Innovációs járulék

41. A Kutatási és Technológiai Innovációs Alapról szóló 2003. évi XC. törvény módosítása

A 428. §-hoz

Az innovációs járulék feltöltési kötelezettséghez kapcsolódóan a törvény rögzíti, hogy a IV. negyedévre vonatkozó járulék előleg fizetési kötelezettséget az adóév utolsó hónapjának 20. napjáig teljesítendő járulék-kiegészítési kötelezettség megfizetésével egyidejűleg teljesíteni kell.

A 429. §-hoz

A jogszabályok közti kohézió érdekében biztosítja, hogy az innovációs járulék alapját az adózó már a 2012. évben is megállapíthatja úgy, hogy figyelmen kívül hagyja a külföldön létesített telephelyre jutó helyi iparűzési adóalaprész összegét.

-----STARTING---POINT---VEGE---

XVII. Fejezet

Záró rendelkezések

42. Hatálybaléptető rendelkezés

A 430. §-hoz

A törvény rögzíti, hogy hatálybalépésnek időpontja - főszabály szerint - 2013. január 1-je.

A főszabálytól eltérően - annak érdekében, hogy az adózók a 2013. január 15-én esedékes bevallási kötelezettségük teljesítésekor már birtokában legyenek annak az információnak, hogy terheli-e őket valamely önkormányzat irányába helyi adókötelezettség - a helyi adókról szóló országos adatbázis létrehozásáról, illetve az annak létrehozásához szükséges önkormányzati adatszolgáltatásról szóló § hatályba lépésének időpontja 2012. december 1-je.

43. A jogalkotásra vonatkozó európai uniós követelményekre történő utalás

A 431. §-hoz

Jogharmonizációs záradék.

A 432. §-hoz

Állami támogatási záradék.