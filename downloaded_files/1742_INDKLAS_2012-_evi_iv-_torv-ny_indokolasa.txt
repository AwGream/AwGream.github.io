2012. évi IV. törvény indokolása

Magyarország Kormánya és a Szerb Köztársaság Kormánya között a közúti a vasúti és a vízi határforgalom ellenőrzéséről szóló Megállapodás kihirdetéséről

Általános indokolás

A jelen törvény célja Magyarország Kormánya és a Szerb Köztársaság Kormánya között a közúti, a vasúti és a vízi határforgalom ellenőrzéséről szóló Megállapodás (a továbbiakban: Megállapodás) kötelező hatályának elismeréséhez és kihirdetéséhez szükséges felhatalmazás megszerzése.

A Megállapodás elsődleges célja, hogy a két állam a már ténylegesen működő határátkelőhelyek nemzetközi jogi státuszát nemzetközi szerződésben rendezze. A Megállapodás tartalmazza a határforgalom-ellenőrző szervek együttműködésének elveit, szabályait, és megállapítja a határátkelőhelyek helyét, a használat rendjét, a nyitva tartásuk idejét, valamint a forgalom jellegét.

A Megállapodás létrehozása kiemelt feladat, mivel a két állam között jelenleg nincs hatályban határforgalom ellenőrzését szabályozó egységes és korszerű nemzetközi szerződés. A személy- és áruforgalom ellenőrzésének szabályai, módszerei az elmúlt években jelentősen változtak, különösen Magyarország Európai Unióhoz, majd a schengeni övezethez csatlakozása miatt. E mellett a határátkelőhelyek jellegének módosítása, a nemzetközi forgalom számára történő bővítése is több esetben indokolt. Továbbá a két fél közötti, a határforgalom ellenőrzést csak részben érintő hatályos kétoldalú egyezmények és megállapodások előírásai részint Magyarország Európai Unióhoz csatlakozását követően, részint Jugoszlávia megszűnése és a bekövetkezett változások miatt elavulttá váltak, erre figyelemmel is szükségessé vált a vasúti, közúti és folyami határforgalom-ellenőrzésről egy nemzetközi megállapodásban rendelkezni.

A Megállapodás kötelező hatályának elismerésére a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (1) bekezdés a) pontja és (3) bekezdése b) pontja értelmében az Országgyűlésnek kell felhatalmazást adnia, tekintettel arra, hogy a Megállapodás olyan tárgykört szabályoz, amelyről törvény (az államhatárról szóló 2007. évi LXXXIX. törvény) rendelkezik. A Megállapodást az Nsztv. 9. §-ának megfelelően törvényben kell kihirdetni.

Részletes indokolás

Az 1. §-hoz

A Megállapodás kötelező hatályának elismerésére az Nsztv. 7. § (1) bekezdés a) pontja és (3) bekezdése b) pontja értelmében az Országgyűlésnek kell felhatalmazást adnia, tekintettel arra, hogy a Megállapodás olyan tárgykört szabályoz, amelyről törvény (az államhatárról szóló 2007. évi LXXXIX. törvény) rendelkezik.

A 2. §-hoz

A Megállapodás szövegének végleges megállapítását követően, az Nsztv. 9. §-a értelmében, a Megállapodást törvényben kell kihirdetni.

A 3. §-hoz

A Megállapodás I. Része az általános rendelkezéseket tartalmazza: a fogalom-meghatározásokat (1. cikk) valamint az együttműködés elveit és lényeges szabályait (2-6. cikkek). A Megállapodás 3. cikk (2) bekezdése többek között elősegíti az egészségügyi veszélyhelyzetek esetén szükséges szigorító intézkedések lehetőségével a Nemzetközi Egészségügyi Rendszabályok végrehajtását. A 4. cikk értelmében a közúti, a vasúti és a vízi határátkelőhelyeken a határforgalom-ellenőrzés a Szerződő Felek államának területén önállóan történik, amennyiben a Megállapodás másként nem rendelkezik.

A Megállapodás 6. cikke szerint azokban az esetekben, amikor ezt a gazdasági vagy társadalmi érdekek indokolják, a Szerződő Felek határforgalom-ellenőrző illetékes szervei - a vonatkozó jogszabályaikkal összhangban - engedélyezhetik az államhatáron ideiglenes határátkelőhely megnyitását, a személyek, a személyek birtokában lévő közlekedési eszközök és tárgyak, valamint szállítmányok (áru) határátkelőhelyen kívüli átléptetése céljából.

A Megállapodás II-IV. Része tartalmazza a jelenleg működő határátkelőhelyeket, azok forgalmi jellegét és nyitvatartási idejüket. A magyar-szerb határszakaszt érintő határátkelőhely fejlesztések vonatkozásában - a Megállapodás 11. és 13. cikke szerint - a szerződő felek megállapodnak abban, hogy Ásotthalom és Bački Vinograd (Bácsszőlős) között közúti határátkelőhelyet létesítenek Magyarország területén, közös helyen történő határforgalom-ellenőrzés mellett, valamint Röszke-Horgoš (Horgos) régi határátkelőhely vonatkozásában a felek illetékes hatóságai a megfelelő technikai és infrastrukturális feltételek biztosítását követően engedélyezik az autópályáról letiltott nemzetközi járműforgalmat, a gyalogos és kerékpáros forgalmat, valamint időlegesen a személygépjárművek és utasok forgalmát Magyarország területén, közös helyen történő határforgalom-ellenőrzés mellett. Ezen új határátkelőhely megnyitására azonban csak a megfelelő személyi, technikai és infrastrukturális feltételeknek - mind a magyar, mind a szerb fél általi - biztosítását követően kerülhet sor.

A Megállapodás V. része szerint a rendészeti szervek nemzetközi együttműködése és az információcsere fejlesztése céljából közös kapcsolattartási szolgálati hely kerül Röszke-Horgos (Horgos) nemzetközi személy- és áruforgalmi autópálya határátkelőhelyen létrehozásra.

A 4. §-hoz

A Megállapodás 24. cikke értelmében a Szerződő Felek diplomáciai úton értesítik egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A Megállapodás a későbbi jegyzék kézhezvételétől számított 30. (harmincadik) napon lép hatályba. A 4. § rendelkezik továbbá a Megállapodás 24. cikk (6) bekezdésével hatályát vesztő nemzetközi szerződéseket kihirdető belső jogszabályok [a Magyar Népköztársaság Kormánya és a Jugoszláv Szocialista Szövetségi Köztársaság Képviselőházának Szövetségi Végrehajtó Tanácsa között, a dunai határforgalomnak Mohácson és Bezdánban való ellenőrzéséről szóló, Pécsett, az 1983. évi április hó 28. napján aláírt Egyezmény kihirdetéséről szóló 13/1986. (V. 6.) MT rendelet, valamint a Magyar Köztársaság Kormánya és a Jugoszláv Szövetségi Köztársaság Szövetségi Kormánya között Szabadkán, 2000. június 1-jén aláírt Röszke-Horgos határátkelőhely létesítéséről és megépítéséről szóló Megállapodás kihirdetéséről szóló 165/2002. (VIII. 2.) Korm. rendelet] hatályon kívül helyezéséről.

A Megállapodás hatálybalépésének naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett egyedi közleményével állapítja meg.

A törvény végrehajtásáról a határrendészetért felelős miniszter gondoskodik.