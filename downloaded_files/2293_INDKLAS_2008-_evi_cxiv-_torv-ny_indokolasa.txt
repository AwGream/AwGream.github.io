2008. évi CXIV. törvény indokolása

a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosításáról

-----STARTING---POINT---ALTALANOS--- 

A 2007. évi XVII. törvény (a továbbiakban: Tv.) 2007. április 7-i hatálybalépése óta a végrehajtás során felmerülő számos kérdés indokolja a törvény szerinti szabályozás pontosítását, kiegészítését, különös tekintettel a kérelem benyújtásának, módosításának, a monitoring-adatszolgáltatási kötelezettség teljesítésének módjára, a jogutódlás eseteinek valamint a mezőgazdasági vagyoni értékű jogokkal kapcsolatos szabályozáskezelésére vonatkozóan.

A törvény módosításának egyik legfontosabb oka azonban a kölcsönös megfeleltetés bevezetéséhez szükséges intézményi háttér biztosítása.

A kölcsönös megfeleltetés az egyes közösségi mezőgazdasági támogatások teljes összegéhez való hozzájutáshoz betartandó egységes (közösségi) szakmai előírások és követelmények összessége, illetve az ezekhez kapcsolódó ellenőrzési és szankciórendszer.

A kölcsönös megfeleltetés (a továbbiakban: KM) rendszerét a Közös Agrárpolitika 2003. évi reformja teremtette meg.

A bevezetésről rendelkező 1782/2003/EK tanácsi rendelet preambulumának (2) pontja szerint „a közvetlen támogatás teljes kifizetését a mezőgazdasági földterülettel, a mezőgazdasági termeléssel és tevékenységekkel kapcsolatos szabályok betartásához kell kötni. E szabályok célja a környezetre, az élelmiszer-biztonságra, az állategészségügyre és az állatok kíméletére, valamint a mezőgazdasági földterület jó mezőgazdasági és ökológiai állapotára vonatkozó alapvető előírásoknak a közös piacszervezés keretébe való beillesztése. Ezen alapvető előírások be nem tartása esetén a tagállamoknak arányos, objektív és a progresszivitás elvén alapuló ismérvek szerint részben vagy egészben vissza kell vonniuk a közvetlen támogatást. A támogatás ilyen alapon történő visszavonása nem sértheti a közösségi vagy a nemzeti jog alapján e rendeletben vagy a jövőben megállapításra kerülő szankciókat.”

A közösségi jogszabályok a KM alkalmazását folyamatosan terjesztik ki, így lett alkalmazandó bizonyos, az EMVA hatálya alá tartozó intézkedésekre is.

Az 1782/2003/EK rendelet rendelkező részének I. Fejezete a KM-ről szól. A 3. cikk alapján a feltételrendszer két nagy részre osztható fel:

- a Helyes Mezőgazdasági és Környezeti Állapot (HMKÁ) fenntartására vonatkozó előírásokra, amelyek az alapvető mezőgazdasági földterület-hasznosítási műveletek elvégzését írják elő;

- a Jogszabályban Foglalt Gazdálkodási Követelményekre (JFGK), amelyek bizonyos köz-, állat-, és növény-egészségügyi, környezetvédelmi és állatjóléti feltételeket fogalmaznak meg.

A KM előírásai nem újak, jelenleg is hatályosak és betartandók, érvényes, közösségi rendeletben, irányelvben, illetve ahhoz kapcsolódó nemzeti jogszabályokban előírt követelmények, amelyek teljesülését az illetékes hatósági szervezetek ma is ellenőrzik.

A KM bevezetése által megteremtett újdonság az, hogy kapcsolatot kell teremteni a mezőgazdasági támogatások odaítélése (kifizetése) és a kölcsönös megfeleltetés feltételeinek betartása, ellenőrzése között. Amennyiben a kölcsönös megfeleltetés feltételrendszerének betartásában hiányosság mutatkozik, akkor a meglévő hatósági szankciók mellett a támogatási összeget is csökkenteni, szankcionálni kell. Azaz gyakorlatilag a közösségi joganyag környezetvédelemi, élelmiszer-biztonsági, állategészségügyi és állatvédelmi szabályainak, illetve a mezőgazdasági és vidékfejlesztési támogatások odaítélése szabályainak egymással történő összekapcsolásáról van szó.

A vonatkozó uniós szabályok alapján a KM általános működtetéséért a kifizető ügynökség, ugyanakkor a kapcsolódó ellenőrzések elvégzéséért a tagállam által kijelölt ún. hatáskörrel rendelkező hatóság a felelős. A kölcsönös megfeleltetés bevezetését célzó intézményi felkészülési munka kritikus eleme az együttműködő hivatalok ellenőrzési rendszerei közötti összhang megteremtése (alapnyilvántartások egységesítése, eljárások harmonizálása, adatbázisok és alkalmazások kompatibilitásának megteremtése).

A KM szabályainak végrehajtása érdekében kell létrehozni az Egységes Mezőgazdasági Ügyfél-nyilvántartási Rendszert (a továbbiakban: ügyfél-nyilvántartási rendszer), amely egy közös törzsadatbázist tartalmazó, a mezőgazdasági és vidékfejlesztési támogatási szerv és a hatáskörrel rendelkező hatóság által használt közös, ágazati nyilvántartási rendszer. A nyilvántartási rendszerbe történő regisztrálást jelentő regisztrációs számot a mezőgazdasági és vidékfejlesztési támogatási szerv adja ki. Regisztrációs számmal valamennyi ügyfélnek rendelkeznie kell. A közös ágazati partnertörzs adattartalmát a mezőgazdasági és vidékfejlesztési támogatási szerv működteti, tartja karban. A mezőgazdasági és vidékfejlesztési támogatási szerv és a hatáskörrel rendelkező hatóság is használja e közös törzsadatbázis adatait a saját eljárásaikban. A két szervezet nem két külön nyilvántartást vezet, hanem a közös ágazati törzsadat-rendszert használja az előtte folyó eljárásokban. A szakrendszer, amelynek fogalmát a tervezet meghatározza, a két szervezetnek az ügyfélnyilvántartáshoz kapcsolódóan kialakított nyilvántartási alrendszere. Tehát minden ágazati nyilvántartás ugyanazt a partnertörzset használja az ügyfél beazonosítására, így például nem fordulhat elő, hogy valamely KM keretébe tartozó ellenőrzési eredmény a redundáns és adatkörében eltérő, vagy hiányos különböző partnernyilvántartások miatt nem tud érvényesülni a közvetlen kifizetések, vagy vidékfejlesztési támogatások szankciórendszerében.

Lényeges változást jelent továbbá a szándékosság és a gondatlanság, mint a szabálytalanság különböző „elkövetési módozatainak” definiálása, amelyet több jogcím közösségi szabályozása (pl. közvetlen kifizetések esetén a 796/2004/EK rendelet 53. cikke a területek szándékos túligényléséről), valamint a kölcsönös megfeleltetés rendelkezéseinek alkalmazása is indokol (pl. a 796/2004/EK rendelet 67. cikke a szándékos meg nem felelés esetén alkalmazandó csökkentésekről és kizárásokról).

A végrehajtási tapasztalatok alapján jelentősen egyszerűsödik a mezőgazdasági vagyoni értékű jogokhoz kapcsolódó szabályozás, a jövőben nem lesz szükség hatósági jóváhagyásra a szerződés érvényességéhez, bővül a jogutódláshoz kapcsolódó rendelkezések köre a végrehajtás egyes lépéseinek részletesebb kidolgozásával, valamint az öröklés mellett a nem természetes személyek közti jogutódlás következetes szabályozásával. Az eljárás egyes cselekményei szintén pontosításra kerültek.

Kivételek alkalmazásának lehetősége mellett kötelező jelleggel írja elő a módosítás a kérelmek elektronikus úton történő benyújtását, amely módot korábban egyes intézkedések esetében eredményesen alkalmazott és alkalmaz a mezőgazdasági és vidékfejlesztési támogatási szerv. Ez összhangban van azon törekvéssel, hogy mind szélesebb körben nyíljon lehetőség a technika fejlődése által nyújtott lehetőségek alkalmazására. Az elektronikus úton történő benyújtási mód használata jelentősen csökkenti az adatminőségből eredő hibák számát (pl. hiányok, helytelen számítási adatok, kérelem összefüggő adatainak inkonzisztenciája), ezáltal egyszerűsíti és gyorsítja, valamint olcsóbbá tesz az eljárást mind az ügyfelek, mind a közigazgatás számára. Természetesen szükséges a kivétel lehetőségének megteremtése is, annak érdekében, hogy az eltérő prioritású igények alapján megvalósítandó fejlesztések „beérhessék” egymást, illetve ahol célszerűbb, ott a más módon történő kérelembenyújtás legyen alkalmazható.

-----STARTING---POINT---RESZLETES---

Az 1. §-hoz

A jogbiztonság és a közösségi támogatási összegek szabályszerű felhasználása érdekében kerül meghatározásra, hogy az ügyfél hátrányára nem lehet módosítani a pályázati és kifizetési feltételeket és határidőket.

A 2. §-hoz

A törvény hatálya alá tartozó több, közösségi, illetve hazai jogszabály által használt fogalom tartalma tisztázatlan volt, ami jelentősen megnehezítette a jogalkalmazást, ezért a törvény fogalom-magyarázó része kiegészítésre kerül többek között az Európai Mezőgazdasági Vidékfejlesztési Alap intézkedéseinek végrehajtása, és a közösségi előírásoknak való megfelelés érdekében a monitoring (amely általánosan a fogalomban meghatározott közösségi jogszabályokban előírt mutatók figyelemmel kísérését jelenti) rendszerhez, valamint az egységes mezőgazdasági ügyfél-nyilvántartási rendszerre épülő informatikai rendszer kiépítéséhez, a támogatás megállapításához (keretkimerülés, támogatási jogosultság) szükséges fogalmakkal. A de minimis támogatásokról rendelkező közösségi jogszabályok változása miatt módosításra került a mezőgazdasági csekély összegű (de minimis) fogalom is.

A Tv. 9. §-a kiegészítésre került többek között az intézkedések körében elkövetett szabálytalanságokhoz kapcsolható fogalmakkal, a szándékosság valamint a gondatlanság definíciójával. Minderre egyrészt azért volt szükség, mert a vonatkozó közösségi szabályozás (különösen: a Tanács 2003. szeptember 29-i, a közös agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról, továbbá a 2019/93/EGK, 1452/2001/EK, 1453/2001/EK, 1454/2001/EK, 1868/94/EK, 1251/1999/EK, 1254/1999/EK, 1673/2000/EK, 2358/71/EGK és a 2529/2001/EK rendelet módosításáról szóló 1782/2003/EK számú rendelete, a Bizottság 2004. április 21-i, a közös agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról szóló, 2003. szeptember 29-i 1782/2003/EK tanácsi rendelet által előírt kölcsönös megfeleltetés, moduláció, valamint integrált igazgatási és ellenőrzési rendszer végrehajtására vonatkozó részletes szabályok megállapításáról szóló 796/2004/EK számú rendelete, a Tanács 2005. szeptember 20-i, az Európai Mezőgazdasági Vidékfejlesztési Alapból (EMVA) nyújtandó vidékfejlesztési támogatásról szóló 1698/2005/EK számú rendelete, valamint a Bizottság 2006. december 7-i, a vidékfejlesztési támogatási intézkedésekre vonatkozó ellenőrzési eljárások, valamint a kölcsönös megfeleltetés végrehajtása tekintetében az 1698/2005/EK tanácsi rendelet végrehajtására vonatkozó részletes szabályok megállapításáról szóló 1975/2006/EK számú rendelete) megkülönbözteti, és eltérő szankciókat kapcsol azokhoz az esetekhez, ha a feltárt szabálytalanságot a termelő szándékosan vagy pedig gondatlanságból követte el, másrészt a kölcsönös megfeleltetés szabályainak alkalmazása indokolja a fogalmak meghatározását.

Figyelemmel arra, hogy a jogkövetkezmények tekintetében a súlyos gondatlanság és a szándékosság azonos súlyúnak minősül, ezért a törvény a két magatartásforma között nem tesz különbséget.

Kiemelendő, hogy amennyiben a szabálytalanság feltárásra kerül, úgy az 1782/2003/EK rendelet alapján a vélelem az, hogy azt a termelő gondatlanságból követte el, tehát a közösségi szabályok szerinti szándékossághoz kapcsolódó szankciók alkalmazása csak akkor szükséges, ha bizonyítást nyer a cselekmény szándékossága, ennek hiányában a gondatlansághoz kapcsolódó jogkövetkezményeket kell alkalmazni.

A törvény meghatározza továbbá a kölcsönös megfeleltetés szabályainak végrehajtása érdekében kialakítandó, az egységes ügyféltörzshöz kapcsolódó szakrendszer fogalmát. Az Egységes Mezőgazdasági Ügyfél-nyilvántartási Rendszer egy közös törzsadatbázist tartalmazó, a mezőgazdasági és vidékfejlesztési támogatási szerv és a hatáskörrel rendelkező hatóság által használt közös nyilvántartási rendszer. A nyilvántartási rendszerbe történő regisztrálást jelentő regisztrációs számot a mezőgazdasági és vidékfejlesztési támogatási szerv adja ki. Regisztrációs számmal valamennyi ügyfélnek rendelkeznie kell. A közös ágazati partnertörzs adattartalmát a mezőgazdasági és vidékfejlesztési támogatási szerv működteti, tartja karban. A mezőgazdasági és vidékfejlesztési támogatási szerv és a hatáskörrel rendelkező hatóság is használja e közös törzsadatbázis adatait a saját eljárásaikban. A két szervezet nem két külön nyilvántartást vezet, hanem a közös ágazati törzsadat-rendszert használja az előtte folyó eljárásokban. A szakrendszer, amelynek fogalmát a tervezet meghatározza, a két szervezet valamennyi, az ügyfélnyilvántartáshoz kapcsolódó nyilvántartása. A két szervezet a hatáskörükbe tartozó szakrendszereit, mint nyilvántartási alrendszereket az ügyfél-nyilvántartási rendszerhez kapcsolódóan alakítja ki.

A 3. §-hoz

A törvény személyi hatálya kiterjesztésre kerül Európai Unió bármely tagállamában székhellyel, telephellyel rendelkező jogi személyre, illetve jogi személyiséggel nem rendelkező szervezetre, továbbá az Európai Unió bármely tagállamában lakóhellyel, szokásos tartózkodási hellyel rendelkező természetes személyre, valamint a törvény tárgyi hatálya bővítésre kerül az intervenciós intézkedésekkel.

A 4. §-hoz

A törvény hatálya alá tartozó végrehajtási szervek közül pontosításra kerül a helyi akciócsoport megnevezése, tekintettel arra, hogy a folyamatban lévő kiválasztás során e szervezetek pontos megnevezése LEADER helyi akciócsoport.

A nem közigazgatási feladat ellátására létrehozott szervezet, köztestület vagy személy átruházott feladatot ellátó vagy együttműködő szervezetként való kormányrendeleti szintű kijelöléséről történő rendelkezés a mezőgazdasági és vidékfejlesztési támogatási szerv egyes feladatainak végrehajtásához kapcsolódó, más, nem közigazgatási feladat ellátására létrehozott szervezetek megfelelő szintű kijelölését teszi lehetővé, mely például a tejkvóta-rendszer működtetéséhez szükséges.

A Tv. 11. §-a kiegészítésre kerül az export-engedélyezéssel kapcsolatos eljárással.

Az Egységes Mezőgazdasági Ügyfél-nyilvántartási Rendszer, mely egy közös törzsadatbázist tartalmazó, a mezőgazdasági és vidékfejlesztési támogatási szerv és a hatáskörrel rendelkező hatóság által használt közös ügyfél-nyilvántartási rendszerben történő nyilvántartási kötelezettség, a két hatóság valamennyi ügyfelére kiterjed, mert csak így biztosítható a kölcsönös megfeleltetéssel kapcsolatos ellenőrzések eredményessége.

Az 5. §-hoz

Az elektronikus ügyintézésre lehetőséget a törvény vagy törvény felhatalmazása alapján kiadott jogszabály biztosít, szemben a hatályos Tv.-ben előírt törvényi vagy kormányrendeleti szabályozási szinttel.

Jogszabályban meghatározott esetben az elektronikus benyújtás válik kötelezővé a mezőgazdasági és vidékfejlesztési támogatási szerv eljárásaiban, melyhez a kiterjedt mezőgazdasági szaktanácsadói szolgálatok és ügyfélszolgálati hálózat segítségét bármikor igénybe lehet venni, és amely lehetővé teszi a meglehetősen komplex, több százezres nagyságrendű kérelmek pontos benyújtását, mert az elektronikus felületen elvégzett adathelyességi és konzisztencia-vizsgálatok miatt a kérelmek adatminősége nagymértékben javul, ezáltal a hiánypótlások száma csökken és az ügyfelek azonnali visszajelzést kapnak a kérelmük helyességéről. Mindez elősegíti a gyorsabb döntéshozatalt, és a támogatás gyorsabb kifizetését is.

A 6. §-hoz

A kölcsönös megfeleltetés szabályainak ellenőrzése érdekében az egységes ügyféltörzshöz kapcsolódó szakrendszereket, azok működését szükséges más, az ágazaton belüli információs rendszerekkel összhangba hozni.

A 7. §-hoz

Az irányító hatóság jogköre bővül a Tanács az Európai Halászati Alapról szóló 1198/2006/EK rendeletében és a Tanács az Európai Mezőgazdasági Vidékfejlesztési Alapból (EMVA) nyújtandó vidékfejlesztési támogatásról szóló 1698/2005/EK rendeletében előírt monitoring adatszolgáltatási feladatok ellátásához, az ehhez kapcsolódó adatátvételhez és -kezeléshez szükséges feladattal, mely elengedhetetlen a végrehajtott intézkedések hatékonyságának és hatásának méréséhez, mely a közös monitoring és értékelési keretszabályozás alapján történő fokozott, így különösen a programok előkészítésének, végrehajtásának és befejezésének értékelését jelenti.

A 8. §-hoz

A mezőgazdasági és vidékfejlesztési támogatási szerv jogköre bővül a Tanács az Európai Halászati Alapról szóló 1198/2006/EK rendeletében és a Tanács az Európai Mezőgazdasági Vidékfejlesztési Alapból (EMVA) nyújtandó vidékfejlesztési támogatásról szóló 1698/2005/EK rendeletében előírt monitoring adatszolgáltatási feladatok ellátásához, az ehhez kapcsolódó adatgyűjtéshez és -kezeléshez szükséges feladattal.

A 9. §-hoz

Pontosításra kerül az integrált informatikai rendszer adattartalma, illetve a kölcsönös megfeleltetés körébe tartozó ellenőrzésekhez kapcsolódó nyilvántartási rendszerek működtetéséhez szükséges adatok átadásának szabálya.

A 10. §-hoz

A módosítás pontosítást tartalmaz, valamint a szabályozás kiegészítésre kerül az EMVA monitoring rendszer működtetéséhez kapcsolódó feladat és hatáskörök meghatározásával, valamint a kölcsönös megfeleltetés körébe tartozó ellenőrzésekhez kapcsolódó nyilvántartási rendszerek működtetéséhez szükséges adatok átadásának szabályával.

A 11. §-hoz

A nyilvános támogatási adatok közzétételével kapcsolatos szabályokat a Bizottság az 1290/2005/EK tanácsi rendeletnek az Európai Mezőgazdasági Garancia Alapból (EMGA) és az Európai Mezőgazdasági Vidékfejlesztési Alapból (EMVA) származó pénzeszközök kedvezményezettjeire vonatkozó információk nyilvánosságra hozatalának tekintetében történő alkalmazása részletes szabályainak megállapításáról szóló 259/2008/EK rendelet szabályaival összhangba kell hozni, ezért a közzétételi szabályok a közösségi jogszabály felhatalmazása alapján kerülnek módosításra, kiegészítve a közösségi szabályozást az abban foglalt kereteknek megfelelően.

A 12. §-hoz

A módosítás pontosításokat tartalmaz, valamint a célhoz kötöttség jegyében kiegészíti azokat a rendelkezéseket a Magyar Államkincstár feltüntetésével, amikor nem nyilvános támogatási adatot a mezőgazdasági és vidékfejlesztési támogatási szerven kívül más szervek, illetve szervezetek is megismerhetik.

A 13. §-hoz

A mezőgazdasági és vidékfejlesztési támogatási szerv által működtetett nyilvántartási rendszerek kiegészülnek, valamint az intézkedések hatékony ellenőrzése érdekében kiegészítésre kerül azon nyilvántartások köre, amelyekből adatok vehetők át.

A 14. §-hoz

A módosítás pontosításokat tartalmaz annak érdekében, hogy a mezőgazdasági és vidékfejlesztési támogatási szerv által működtetett egységes informatikai struktúra hatékonyan tudja szolgálni a nagy számú kérelem megfelelő színvonalú feldolgozását, valamint az intézkedések hatékony ellenőrzését.

A 15. §-hoz

A kölcsönös megfeleltetési és az egységes támogatási rendszer bevezetése szükségessé teszi az ügyfél-nyilvántartási rendszerrel kapcsolatos szabályozás átalakítását, ezért szükségessé válik e változásnak az ügyfél-nyilvántartási rendszerrel kapcsolatos szabályokat tartalmazó alcím elnevezésében való megjelenítése is.

A 16. §-hoz

A kölcsönös megfeleltetési és egységes támogatási rendszer bevezetése az ügyfél-nyilvántartási rendszer átalakítását is maga után vonja. Az ügyfél-nyilvántartási rendszert érintő módosítások azon szándékot jelzik, hogy a nyilvántartási rendszer az ágazat partnernyilvántartása lehessen.

A bekérendő adatok körének bővítésére a minél pontosabb keresztellenőrzések lefolytatása miatt van szükség. A Tv. 28. § (3) bekezdése a mezőgazdasági és vidékfejlesztési támogatási szerv részére az általa vezetett nyilvántartáshoz kapcsolódóan meghatározott feladatokat ír elő, a Tv. 28/A. § (4) bekezdése az ügyfélnyilvántartás egyes adatköreit rögzíti.

A 17. §-hoz

Az egységes ügyfél-nyilvántartási rendszerben tárolandó adatok köre úgy kerül meghatározásra, hogy az csak az ügyfélnek az eljárásokhoz szükséges alapadatait tartalmazza, az egyes eljárásokhoz szükséges speciális adatok az ún. szakrendszerekbe kerülnek. Ilyen például a bankszámlaszám, amelyet a Tv. 28/A. §-a szerint a mezőgazdasági és vidékfejlesztési támogatási szerv által működtetett, a támogatások lebonyolítását támogató rendszer tart nyilván. A törvény egyértelmű előírást tartalmaz arra vonatkozóan, hogy a mezőgazdasági és vidékfejlesztési támogatási szerv által vezetett ügyfél-nyilvántartásba csak az ügyfél nevére szóló bankszámlaszámot lehet bejelenteni. Az ügyfél-nyilvántartásra vonatkozó szabályozás kiegészítésre kerül olyan új eljárási elemekkel, amellyel a nyilvántartási rendszer naprakészségét lehet biztosítani.

A 18. §-hoz

Amint az a 16. §-hoz fűzött indokolásban szerepel, az ügyfél-nyilvántartásra vonatkozó szabályozás kiegészítésre kerül olyan új eljárási elemekkel, amellyel a nyilvántartási rendszer naprakészségét lehet biztosítani. Ezek között megemlítendő a mezőgazdasági és vidékfejlesztési támogatási szerv által kibocsátandó felszólítás (végzés), amelyet akkor bocsát ki, ha tudomást szerez az ügyfél ügyfél-nyilvántartási rendszerben szereplő adatainak változásáról, és ha a §-ban előírt, önkéntes teljesítésre szabott határidő eredménytelenül telik el. A törvény a hatáskörrel rendelkező hatóság észlelése esetén (tekintettel az Egységes Mezőgazdasági Ügyfél-nyilvántartási Rendszerre) ugyanezt az eljárást irányozza elő, azzal, hogy a felszólítást (végzést) ebben az esetben is a mezőgazdasági és vidékfejlesztési támogatási szerv bocsátja ki, mivel a törvény alapján az ügyfél-nyilvántartási rendszer vezetése e szerv feladata. A módosítás tovább bővíti a változás-bejelentésre kötelezettek körét, amennyiben az ügyfél csődeljárással, felszámolási, végelszámolási, illetőleg adósságrendezési eljárással érintett. Az Európai Unió Közös Agrárpolitikája magyarországi végrehajtásában, illetve a nemzeti agrártámogatási rendszerben érintett ügyfelekkel összefüggő ügyfélregiszter létrehozásáról és az ezzel kapcsolatos nyilvántartásba vételről szóló 141/2003. (IX. 9.) Korm. rendelet hatályon kívül helyezése miatt szükségessé válik az ügyfél-nyilvántartási rendszerbe bejelentett bankszámlaszám módosítására vonatkozó szabályok rögzítése, amennyiben a módosítás az ügyfél és a pénzügyi intézmény(ek) közötti finanszírozási (hitel) kapcsolat miatt válik szükségessé.

A 19. §-hoz

A törvény kiegészítésre kerül a 29/A. §-sal, amely - az adatvédelmi szabályokkal összhangban - az intézkedésekben való részvétel megalapozottságának ellenőrzését segíti elő, valamint az esetleges adategyeztetéshez szükséges eljárást rögzíti. A Tv. 29/A. § (3) bekezdése az 1058/2008. (IX. 9.) Korm. határozat 16. pontjának megfelelően a párhuzamos nyilvántartások elkerülése érdekében került bele a törvénybe.

A 20. §-hoz

A Tv. 30. §-ának (2) és (4) bekezdései kiegészítésére a hatáskörrel rendelkező hatóság megnevezésével az Egységes Mezőgazdasági Ügyfél-nyilvántartási Rendszer létrehozása miatt van szükség annak érdekében, hogy a nyilvántartási rendszer működése zavartalan legyen.

A 21. §-hoz

Az ügyfél-nyilvántartással kapcsolatban az ügyfelek változás-bejelentési kötelezettségének ösztönzésére a mezőgazdasági és vidékfejlesztési támogatási szerv valamint a hatáskörrel rendelkező hatóság által - az egyes szervek hatáskörébe tartozóan indult eljárások során alkalmazandó - egységes szankciók kerülnek kialakításra a nyilvántartás naprakész jellegének megőrzése érdekében, valamint annak ismeretében, hogy a regisztrációs alapadatok elengedhetetlenül szükségesek az egyes ügyfelek azonosításához, és amelyek hiánya vagy pontatlansága az eljárás során elkövetett hibákhoz vezethet.

Az adatszolgáltatás teljesítése, valamint a mulasztási bírság teljesítése nem biztos, hogy egybeesik. Egy döntésben kerül sor a mulasztási bírság kiszabására és az adatszolgáltatási kötelezettség teljesítésére történő felszólításra. Abban az esetben, ha nem kerül előírásra, hogy e két feltétel együttes teljesítéséig (illetve mindkettő teljesítéséig) állnak fenn a szankciók, akkor az az ügyfélnek a jogszabályi előírások alól történő kibúvásra ad lehetőséget.

A 22. §-hoz

A § nyelvhelyességi, stilisztikai okokból kerül pontosításra.

A 23. §-hoz

Az intervenciós raktár-regiszter országos adatbázis, melynek célja a tárolók és a hozzájuk kapcsolódó raktártelepek olyan részletességű nyilvántartása, amely valós adatokat nyújt a tárolók és a hozzájuk kapcsolódó raktártelepek kapacitásáról, elhelyezkedéséről, és műszaki jellemzőiről. Az 1290/2005/EK rendelet részletes alkalmazási szabályainak a közraktározás formájában megvalósuló intervenciós intézkedések Európai Mezőgazdasági Garancia Alap (EMGA) általi finanszírozása, és a tagállamok kifizető ügynökségei által végrehajtott közraktározási műveletek könyvelése tekintetében történő megállapításáról szóló, a Bizottság 884/2006/EK rendelete (2006. június 21.) alapján a kifizető ügynökség kötelezettsége a raktározás területén, hogy naprakész jegyzéket (nyilvántartást) vezessen azokról a raktározókról, akikkel a raktározás keretében szerződést kötött. E nyilvántartásnak tartalmaznia kell minden raktározási helyszín, raktározási kapacitás, valamint a raktárcsarnokok, hűtőházak vagy silók számának, illetve azok tervrajzának és alaprajzának a pontos azonosítását; továbbá a kifizető ügynökségnek a készletekről olyan központi számítógépes készletnyilvántartást kell vezetnie, amely tartalmaz minden raktározási helyszínt, minden terméket, a különböző termékek minden mennyiségi és minőségi adatát és mindegyik termék esetében a tömeget (adott esetben a nettó vagy bruttó tömeget) vagy a térfogatot. A Bizottság 884/2006/EK rendelete kimondja azt is, hogy az intervenciós termékek raktározásához, megőrzéséhez, szállításához vagy átadásához kapcsolódó valamennyi műveletet a közösségi és nemzeti jogszabályoknak megfelelően kell elvégezni. Ezért kiegészítésre kerül a mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény III. fejezete, amely előírja, hogy a mezőgazdasági és vidékfejlesztési támogatási szerv intervenciós raktárregisztert köteles vezetni.

A Tv. 31/B. §-a nevesíti a Tv. 26. § (1) bekezdésében meghatározott, a mezőgazdasági és vidékfejlesztési támogatási szerv által működtetett szőlőültetvények országos térinformatikai nyilvántartását (VINGIS) és rendezi a kapcsolódó tulajdonosi jogokat.

A 24. §-hoz

A módosítással érintett jogszabályhely pontosításra kerül, mivel mind a benyújtási mind pedig a beérkezési sorrend alkalmazásának lehetőségét indokolt jogszabályban előre meghatározni.

A 25. §-hoz

A módosítások pontosító jellegűek. A korábbi (3) bekezdés szabályainak alkalmazási körét nem célszerű fenntartani minden intézkedésre, csak az EMVA-ból és az EHA-ból finanszírozott intézkedések tekintetében van relevanciája, ezért van szükség annak módosítására.

A 26. §-hoz

A közigazgatás átfogó reformjával mind kormányzati szinten, mind a Közösség részéről felmerült az az igény, hogy egyszerűsíteni kell az állam-, illetve uniós polgárokat sújtó adminisztrációs terheket, ideértve az olcsóbb közigazgatás megteremtését is. Egyes intézkedések esetében könnyebbséget jelent az ügyfeleknek az (1) bekezdésben megfogalmazott szabály, mely szerint a mezőgazdasági és vidékfejlesztési támogatási szervhez benyújtandó kérelmek a honlapon található számítógépes program segítségével is kitölthetőek, melyeket az ügyfélnek a kitöltést követően csak ki kell nyomtatnia és nyomtatott formában benyújtania. Az alkalmazott programok nagy segítséget jelentenek a támogatási kérelmek összeállításában, a különböző számítások elvégzésében, csökkentve ezzel a hibalehetőséget. A kérelmek benyújtása lehetővé válik ügyfélkapus és nem ügyfélkapus azonosítással is.

A törvény a papír alapú és aláírt példányt tekinti figyelembe veendőnek a papír alapon és elektronikusan is benyújtott kérelmek eltérő adattartalma esetén. Az eltérő „mércének” az az oka, hogy a Tv. 37. § (3) bekezdése arról rendelkezik, hogy akkor van primátusa a papír alapon beküldött dokumentációnak, ha nem ügyfélkapun keresztül küldték be elektronikusan, vagy pedig nem látták el fokozott biztonságú elektronikus aláírással, nem pedig minden esetben. Az ügyfélkapun keresztül történő benyújtás, illetve a kérelem fokozott biztonságú elektronikus aláírással történő ellátása megfelelően „hitelesíti” a kérelmet. Papír alapon is csak ezen módok mellőzése esetén kell benyújtani a kérelmet. Tehát ebben az esetben merülhet fel csak az adattartalom különbözősége. Egy megfelelő módon aláírt papír alapon benyújtott kérelem adattartalmának lehet primátusa egy hiteles azonosítással nem rendelkező webes benyújtással szemben.

A 27. §-hoz

A Tv. 37. §-ában foglalt kötelező elektronikus benyújtással kapcsolatos módosítással összhangban a jogszabály által lehetővé tett kérelem benyújtási módok köre módosításra, valamint elektronikus kérelembenyújtás esetén a benyújtási határidő meghatározásra kerül. A (7)-(8) bekezdés a bírósági gyakorlat alapján került megfogalmazásra, kiegészítve a törvényi szabályozást. A (7) bekezdéssel történő kiegészítésre - a Tv. 56. § (3) bekezdés a) pontjával is összhangban - azért van szükség, hogy minden intézkedés esetében egyértelművé váljon az, hogy az intézkedésekhez rendelt, előre meghatározott mértékű költségvetési forrás korlátozza azt, hogy minden, szabályszerű kérelmet benyújtó ügyfél támogatáshoz jusson, ugyanis a nem folyamatos kérelembírálat esetén a rangsorba állítást követően oszthatóak fel csak a keretek. Emiatt fordulhat elő az, hogy hiánytalan, ám a rangsorban az objektív pontozási szempontok miatt hátrébb kerülő kérelmek már nem támogathatóak. A bizonyítási teher ügyfélre való helyezésének indoka az, hogy az eljárás során a mezőgazdasági és vidékfejlesztési támogatási szerv „neutrális” és nem ellenérdekű pozícióban van az ügyféllel szemben, aki a támogatást igénybe kívánja venni, tehát az eljárás sikeres lefolytatásához érdeke fűződik.

A 28. §-hoz

A végrehajtás során szerzett gyakorlati tapasztalatok indokolták a (2) bekezdés kiegészítését. A korábbi szabályozás nem volt egyértelmű, célszerű ezért kimondani, hogy a kérelem befogadása csak az eljárás egy lépése, és nem az érdemi elbírálást jelenti.

A 29. §-hoz

A törvény hatálya alá tartozó intézkedések általában olyan esetben állapítanak meg jogosultságot, amelyhez az ügyfélnek már a kérelem benyújtásakor rendelkeznie kell a megfelelő feltételekkel, ezért a kiszámíthatóság, jogbiztonság és hatékonyság érdekében a hiánypótlás szabályai kiegészítésre, illetve módosításra kerülnek.

A 30. §-hoz

Szükségessé válik a kérelmek ügyfél általi módosítási lehetőségének intézkedéscsoportonkénti szűkítése, különös tekintettel arra a tényre, hogy a kérelmek elbírálása a hiánytalan beérkezéstől kezdődik. Mivel a közigazgatási hatósági eljárás és szolgáltatás általános szabályairól szóló 2004. évi CXL. törvény a kérelem módosítására vonatkozó kifejezett szabályozást nem tartalmaz, de a mezőgazdasági és vidékfejlesztési támogatási szerv előtti eljárások esetében a kérelem módosítása gyakori, ezért indokolt az ahhoz kapcsolódó szabályozás kialakítása, pontosítása. A kérelem módosítási lehetőségének szigorúbb szabályozását az indokolja, hogy amennyiben a kérelem módosítása „korlátlanul” (gyakorlatilag a döntés jogerőre emelkedéséig) lehetséges lenne, úgy az ügyintézési határidő - egyúttal a támogatások kifizetése - jelentősen meghosszabbodna.

A 31. §-hoz

A (2) bekezdés a korábbi, a döntés meghozataláig biztosított kérelem-visszavonási határidőt a Ket. szabályozásával összhangban a döntés jogerőre emelkedéséig teszi lehetővé.

A 32. §-hoz

A Tv. 43/A. §-a beiktatását az indokolja, hogy az ügyfél ne formálhasson jogot támogatás igénybevételére úgy, hogy egyes, jogszabályban meghatározott változás-bejelentési, adatközlési kötelezettségének határidőben nem tett eleget.

A 33. §-hoz

A Tv. 45. § (3)-(4) bekezdéseiben szabályozásra kerül, hogy ki tekintendő jogutódnak támogatás, illetve nem támogatás jellegű jogosultság esetén azokban a gyakorlatban gyakran előforduló esetekben, amikor a közjegyzői okirat nem rendelkezik a támogatás jellegű jogosultságról, illetve amikor haszonélvezeti jogot állapít meg.

A Tv. 45. § (5) bekezdése részben pontosításra, részben kiegészítésre kerül azzal, hogy nem csak az örökösnek, hanem általánosan a jogutódnak is lehetősége van igazolni azt, hogy jogosult a támogatás összegére, vagy a nem támogatás jellegű jogosultság igénybevételére a megfelelő, jogutódlást igazoló okirat bemutatásával. Ezen igény előterjesztését egy szubjektív, valamint egy objektív határidőhöz köti a módosítás, ami a jogutódlást igazoló okirat jogerőre emelkedésétől számított egy év, valamint az örökhagyó elhunytától, illetve a jogelőd megszűnésétől számított három év. Kiegészítésre kerül továbbá a bekezdés azzal, hogy a nem támogatás jellegű jogosultságot a fenti határidők eredménytelen eltelte esetében a nemzeti tartalék javára kell elvonni.

A § kiegészítésre kerül a (6)-(8) bekezdésekkel, tekintettel arra, hogy az EMVA-ból, EHA-ból finanszírozott intézkedések esetén szükséges az eljárásbeli jogutódlás lehetőségének szabályozása, figyelembe véve a beruházási jellegű jogcímek és a rangsorállítás alapján történő értékelés sajátos szempontjait. A rangsorállítás elengedhetetlen feltétele, hogy valamennyi kérelem az ügyintézési határidőn belül, egy adott időpontban rangsorba állítható legyen, tehát ne legyenek olyan kérelmek, amelyek esetében (különösen természetes személyek közötti öröklés miatt) az eljárásbeli jogutódlás igazoló okiratainak beszerzése (hagyatékátadó végzés) hátráltatja, esetleg lehetetlenné teszi a rangsorállítást, ezért indokolt a természetes személyek eljárásbeli jogutódlását a támogatási határozat jogerőre emelkedését követő időszakra korlátozni. A (6) bekezdés szerinti szabályozás szerint jogszabály eltérő rendelkezése hiányában természetes személyek közötti eljárásbeli jogutódlás a támogatási döntés jogerőre emelkedése előtt nem lehetséges.

A beruházási jellegű, EMVA-ból, illetve EHA-ból finanszírozott jogcímek esetében a beruházások jellege gyakran nem teszi lehetővé az eljárásbeli jogutódlást (pl.: amennyiben a kötelezettségvállaláshoz szükséges ingatlan, földterület, illetve állatállomány három különböző jogutódhoz kerül, ezáltal ellehetetlenítve a cél megvalósulását), ezért szükséges a jogutódok számának korlátozása. A (8) bekezdésben megfogalmazott módosítás az egy ügyfél által több, korábbi kérelem alapján jogutódlásra kerülő jogcímek kifizetésének együttmozgatását teszi lehetővé.

A 34. §-hoz

A jogutódláshoz és az egységes területalapú kérelmekhez kapcsolódóan kerül kiegészítésre a törvény a kérelmek egyesítésére és elkülönítésére vonatkozó szabályozással is.

A 35. §-hoz

A módosítás az intézkedések végrehajtásának tapasztalatai alapján az ellenőrzés akadályozása esetére előírt szabályokat egészíti ki az ügyfelek jogkövető magatartásra való ösztönzése érdekében. A módosítás indoka, hogy az ellenőrzés ügyfél általi akadályozása esetére - a kérelem elutasítása mellett - szükséges előírni azt is, hogy az adott támogatási évben nem részesülhet támogatásban az ügyfél, tekintettel arra, hogy bizonyos támogatási jogcímek esetén nem kérelem alapján részesülhet támogatásban az ügyfél, viszont az ellenőrzés ugyanúgy része a támogatás megállapítására irányuló eljárásnak.

A 36. §-hoz

A módosítás lehetőséget biztosít a mezőgazdasági és vidékfejlesztési támogatási szerv részére, hogy mulasztási bírságot szabjon ki abban az esetben, ha az ellenőrzés során azt állapítja meg, hogy az ügyfél iratai hiányosak, nyilvántartásai pontatlanok, és így a jogosultság megállapítására alkalmatlanok.

A 37. §-hoz

A módosítás az intézkedések végrehajtásának tapasztalatai alapján, az eljárások egyszerűsítése érdekében tartalmaz kiegészítő, illetve pontosító szabályokat.

A 38. §-hoz

A kérelem érdemi vizsgálat nélkül történő elutasításának eseteinek kibővítését a végrehajtás során szerzett tapasztalatok indokolják. Az f) pont beemelésére azért kerül sor, mert a mezőgazdasági és vidékfejlesztési támogatási szerv előtt folyó eljárás elengedhetetlen feltétele az ügyfél regisztrációja. Ennek hiányában az ügyfél a mezőgazdasági és vidékfejlesztési támogatási szerv által működtetett informatikai rendszerben is beazonosíthatatlan. A h) pont összhangban van a 41. § (3) bekezdésében foglaltakkal.

A 39. §-hoz

A módosítás pontosításokat tartalmaz, valamint a § (5) bekezdéssel történő kiegészítését az indokolja, hogy az ügyfél ne kerüljön hátrányosabb helyzetbe, mint amilyenben a kérelem benyújtása előtt volt. Amennyiben ugyanis az ügyfél előre látja, hogy nem tudja az adott intézkedéshez kapcsolódó kötelezettségeket az előírt módon és határidőben megvalósítani, és ezt szabályszerűen bejelenti, a mezőgazdasági és vidékfejlesztési támogatási szerv a határozatot hatályon kívül helyezi.

A § (3) bekezdése a jogosulatlan igénybevétel esetét szabályozza, ami csak az ügyfél esetében értelmezhető. Az ügyfél javára történő módosítást a hatályos Tv. 57. § (1) bekezdése szabályozza.

A 40. §-hoz

A Tv. 60. § (2) bekezdése a költségvetési törvénnyel összhangban kerül módosításra.

A 41. §-hoz

A módosítás a pályázati eljárásra vonatkozó pontosítást tartalmaz.

A 42. §-hoz

A módosítás a jogosulatlanul igénybe vett támogatás visszafizetése esetén fizetendő kamat számítására vonatkozó rendelkezést pontosítja, tekintettel arra, hogy a kezdő időpontról közvetlenül alkalmazandó közösségi jogi aktus másképp is rendelkezhet.

A 43. §-hoz

A módosítás a mulasztási bírság kiszabásának eseteit pontosítja.

A 44. §-hoz

A módosítás pontosítást tartalmaz a kölcsönös megfeleltetés előírásainak megsértése esetén alkalmazandó jogkövetkezményre vonatkozóan, amikor általánosan kimondja azt, hogy a külön jogszabályban foglalt szankciót nem érinti a kölcsönös megfeleltetés szabályainak megsértése miatti jogkövetkezmény.

A 45. §-hoz

A § pontosításra kerül azzal, hogy az államigazgatási helyett a közigazgatási kifejezést alkalmazza.

A 46. §-hoz

A § - szükségszerűen - kiegészíti a jelenlegi szabályozást azzal, hogy a mezőgazdasági vagyoni értékű jog ideiglenes átengedése esetén a jog tartalmát képező jogosultságok élvezete mellett kötelezettségek is terhelik azt, akinek a részére a jogot átengedték.

A 47. §-hoz

A módosítás a mezőgazdasági vagyoni értékű jogok nyilvántartásával kapcsolatos szabályozást pontosítja. A jelenlegi szabályozásnál lényegesen egyszerűbb, hogy kérelmet, és nem szerződést hagy jóvá a mezőgazdasági és vidékfejlesztési támogatási szerv, amely jelentősen felgyorsítja a mezőgazdasági vagyoni értékű jogokhoz kapcsolódó végrehajtási feladatokat. Mindemellett kiemelendő, hogy szükségtelen a hatósági jóváhagyás azért, mert az esetleges érvénytelenség, elállás jogkövetkezményeiként az eredeti állapot helyreállítását a feleknek érdekükben áll bejelenteni a mezőgazdasági és vidékfejlesztési támogatási szervhez (többek között a törvény alapelvei közt is megfogalmazódik az együttműködési kötelezettség, valamint a rendeltetésszerű joggyakorlás követelménye), ezáltal az esetleges változások átvezethetőek, és a nyilvántartások naprakészsége biztosítható. A szerződések érvényességének hatósági jóváhagyáshoz kötése gazdasági szempontok alapján sem volt megalapozott.

A 48. §-hoz

A törvényben foglalt rendelkezésekkel összhangban a felhatalmazást tartalmazó rendelkezések módosítására kerül sor.

A 49. §-hoz

Módosul, illetve bővül azon közösségi jogi aktusoknak a köre, amelyek végrehajtását a Tv. szolgálja.

-----STARTING---POINT---VEGE---

Az 50. §-hoz

A törvény 2009. január 6-án lép hatályba.

Az 51. §-hoz

Hatályukat vesztő rendelkezéseket sorol föl.