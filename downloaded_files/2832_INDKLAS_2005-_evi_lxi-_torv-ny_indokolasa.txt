2005. évi LXI. törvény indokolása

a légi közlekedésről szóló 1995. évi XCVII. törvény módosításáról

-----STARTING---POINT---ALTALANOS--- 

A Magyar Köztársaság a NATO-ban, illetve az Európai Unióban fennálló tagságából adódó kötelezettségeinek folyamatos végrehajtása és a tagállamokban kiépülő egységes, határokon átnyúló rendszerekbe való megfelelő integrációja érdekében az érintett jogszabályok folyamatos felülvizsgálata és korszerűsítése szükséges.

A légi közlekedésről szóló 1995. évi XCVII. törvény (a továbbiakban: Lt.) megalkotását követően a tagállami kötelezettségek teljesítését elősegítve többször is módosult. Az Lt. módosítása jelentős részben olyan rendelkezéseket tartalmaz, melyek az államok együttműködéséből származó előnyökhöz juttatja az országot a szükséges jogszabályi feltételek megteremtésével.

A NATO műveleti alárendeltségű légvédelmi készenléti elfogó légi járművek alkalmazásához Magyarország és a többi NATO-tagállam vonatkozásában is meg kell teremteni a légvédelmi feladatok végrehajtását és a légi közlekedés biztonságát egyaránt szolgáló szabályozást. A Kormány e tárgyban született, a NATO műveleti alárendeltségű légvédelmi készenléti elfogó légi járművek alkalmazásáról szóló 2342/2004. (XII. 26.) Korm. határozata alapján a módosítás a magyar légtér igénybevételét, az állami légi járművek alkalmazását és a légiforgalmi szolgálatok működését érintő rendelkezéseket tartalmaz.

A polgári légi közlekedésben előforduló események jelentéséről szóló, az Európai Parlament és a Tanács 2003/42/EK irányelv alapján a légi közlekedési balesetekkel és repülőeseményekkel kapcsolatos szakmai vizsgálatot végző polgári kivizsgáló szerv végzi a törvény szerint az irányelvvel összhangban meghatározott események nyilvántartását és az azokkal összefüggő adatok kezelését. A rendelkezések szerint létrejövő adatbázis az Európai Uniónak a légi közlekedés biztonságát elősegítő közös adatbázisának is részét képezi.

A módosítás következtében lehetőség nyílik arra, hogy a lajstromozásra nem kötelezett légi járművek vonatkozásában erre a célra létrejött szakmai szervezet vagy szervezetek a légi közlekedési hatóságtól egyes, tételesen felsorolt feladat- és hatásköröket átvegyenek. E megoldás révén a légi közlekedésnek ezt a rendkívül gyorsan fejlődő ágát annak legnagyobb szakismerettel rendelkező résztvevői önszerveződés útján igazgathatják.

Az Lt. módosítása révén az állam kizárólagos tulajdonát képező Budapest Ferihegy Nemzetközi Repülőtér működtetése kikerül a koncesszióról szóló 1991. évi XVI. törvény hatálya alól és az ágazati törvény (az Lt.) sem tartalmaz a jövőben koncessziós szabályokat. Ez a változás szükségessé teszi a kizárólagos állami tulajdon pontos meghatározását, amelynek alapján lehetővé válik a repülőtér eredményes üzemben tartásához szükséges megfelelő körülmények kialakítása.

A törvény szerint a nemzetközi kereskedelmi repülőtér üzemben tartója - a versenytorzító hatás elkerülése érdekében - a repülőtér igénybevételéért fizetendő díjakat a későbbiekben külön jogszabályban meghatározott elvek szerint állapíthatja meg.

A légi közlekedés védelmével összefüggő szabályozás az elmúlt évek tapasztalatai alapján a hatóságok hatékony munkavégzését elősegítő rendelkezéseket igényel, melyeknek részét képezi az Lt. egyes állampolgári és munkavállalói jogokat érintő szabályainak módosítása.

A törvény a felsoroltakon kívül a közigazgatási hatósági eljárás és szolgáltatás általános szabályairól szóló 2004. évi CXL. törvénnyel összefüggő módosítást, valamint egyes miniszteri rendeletek megalkotására vonatkozó felhatalmazást tartalmaz.

-----STARTING---POINT---RESZLETES---

Az 1. §-hoz

A légtérrendészeti feladatok a NATO által elfogadott szabályozások alapján a honvédelmi miniszter hatáskörébe tartoznak. Ennek megfelelően szükséges a hazai jogszabályok módosítása.

A 2. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 159. §-ának (6) bekezdése alapján költségmentességet jogi személy részére törvény állapíthat meg, ezért a katonai légügyi hatóság hatósági eljárásáért fizetendő díjak esetében a mentességeket e törvényben indokolt megállapítani.

A 3. §-hoz

A polgári légi közlekedés védelmének szabályairól és a Légiközlekedés Védelmi Bizottság jogköréről, feladatairól és működésének rendjéről szóló 104/2004. (IV. 27.) Korm. rendeletben meghatározott, a nemzeti minőségbiztosítási ellenőrökre, a védelmi oktatókra és a meghatalmazott ügynökökre vonatkozó nyilvántartások vezetéséhez a Ket. 86. §-ának (1) bekezdése alapján a személyes adatok nyilvántartására vonatkozó törvényi felhatalmazás szükséges.

A 4. §-hoz

A törvény kiegészítését a légiközlekedési hatóság nemzetközi szerződésben és ahhoz kapcsolódó előírásokban foglalt kötelezettsége teszi szükségessé. A Chicagói Egyezmény (kihirdette: az 1971. évi 25. törvényerejű rendelet) 8. Függeléke alapján a légiközlekedési hatóság feladata a légi közlekedés biztonságának fenntartása érdekében valamennyi üzemben tartóra vonatkozó és azonnal végrehajtandó hatósági aktusok kibocsátása.

Az üzemeltetési és karbantartási tapasztalatok, valamint a légiközlekedési balesetekkel és repülőeseményekkel kapcsolatos kivizsgálás és államigazgatási eljárás lefolytatása során levonható következtetések alapján a hatóság ezekben a határozatokban teszi közzé azokat az előírásokat, melyek a légi járművek biztonságos üzemeltetése és a légi közlekedés biztonsága érdekében szükségesek. A nemzetközi előírásoknak megfelelően e határozatok betartása nélkül nem lehet légi járművet üzemeltetni.

Az 5. §-hoz

A törvény jelenleg hatályos rendelkezése szerint valamennyi nemzetbiztonsági szolgálatnak részt kell vennie a külföldi állami légi járműnek a magyar légtérbe történő berepülésére vonatkozó engedélyezési eljárásban, azonban ez - az egyes nemzetbiztonsági szolgálatok feladatkörével összhangban - nem szükséges, így az eljáró szolgálatokat a vonatkozó külön jogszabály, a magyar légtér igénybevételéről szóló 4/1998. (I. 16.) Korm. rendelet nevesíti.

A honvédelemről és a Magyar Honvédségről szóló 2004. évi CV. törvény (a továbbiakban: Hvt.) rendelkezik a NATO műveleti alárendeltségű légvédelmi készenléti szolgálat magyar légtérben való alkalmazásának feltételeiről, de a berepülésről és annak engedélyezéséről nem. A módosítással megteremthető a szabályozási rendszer összhangja.

A 6. §-hoz

Az Lt. korábban hatályos rendelkezését tartalmilag kiegészítő módosítást a Hvt. - magyar légtérben feltartóztatott légi jármű ellen alkalmazható eszközökre vonatkozó - rendelkezéseivel való összhang kialakítása miatt szükséges elvégezni.

A 7. §-hoz

Az alacsony láthatóságú felségjelzés alkalmazása szövetségi tagságból adódó feladat. Az álcázási szempontok figyelembevétele műveleti területen történő alkalmazás során kiemelt jelentőségű.

A 8-9. §-hoz

A rádióberendezés üzemben tartásának engedélyezésére vonatkozó szabályozással összhangban a hírközlési és a légiközlekedési hatóság feladat- és hatáskörének pontos elhatárolása és a rendelkezés megfelelő végrehajtása érdekében szükséges a módosítás.

A 10. §-hoz

Az újonnan beépülő felhatalmazás lehetővé teszi az állami légijárművel végrehajtott szállítás feladatok biztonsági feltételeire vonatkozó részletszabályok megalkotását.

A 11. §-hoz

Az Lt. 71. §-ának 19. pontja szerinti definíció nem elegendő annak megállapítására, hogy Budapest Ferihegy Nemzetközi Repülőtér vagyonából mi tartozik a kizárólagos állami tulajdon körébe, így a jelenlegi helyzet szerint - a Ptk. 172. §-ának d) pontja alapján - a repülőtér teljes vagyontömege kizárólagos állami tulajdon.

Mivel a hatályos jogszabályok alapján Budapest Ferihegy Nemzetközi Repülőtér vonatkozásában minden érintett földterület, ingó és ingatlan vagyon az állam kizárólagos tulajdonát képezi, a szabályozás mind a működtetés, mind pedig a fejlesztés tekintetében hátrányos hatásokkal bír. A módosítás kiveszi a kizárólagos állami tulajdoni körből a repülőtérhez tartozó ingóságokat, azonban a b) pont alapján a repülőtér működéséhez szükséges alapvető berendezéseket megtartja benne.

Az új szabályozás lehetővé teszi, hogy a repülőtér üzemben tartója képes legyen jogait teljes körűen gyakorolni, ugyanis a forgalomképtelen vagyontárgyak pontos meghatározása által kialakíthatók a gazdálkodás megfelelő körülményei, mindez pedig elősegíti a repülőtér eredményes működtetését, illetve fejlesztését.

A 12. §-hoz

A nyilvános repülőtér létesítésének, fejlesztésének és megszüntetésének - a Kormány előzetes egyetértése alapján - a közlekedésért felelős miniszter által történő engedélyezését Budapest Ferihegy Nemzetközi Repülőtér esetében jelenleg nem kell elvégezni, tekintettel arra, hogy a repülőtér működtetése koncessziós körbe tartozik, ezért a létesítésére, fejlesztésére és megszüntetésére a koncesszióról szóló 1991. évi XVI. törvény szabályai és az Lt. koncesszióról szóló rendelkezései vonatkoznak.

A törvény szerinti változás esetén a Budapest Ferihegy Nemzetközi Repülőtér létesítésére, fejlesztésére és megszüntetésére az általános szabályok vonatkoznak.

A 13. §-hoz

A nyilvános repülőtér igénybevételéért fizetendő díj megállapításának módjára nemzetközi kereskedelmi repülőterek esetében részletszabályokat szükséges alkotni, amelyek a versenyjogi szabályokkal összhangban minden egyes piaci szereplő által megismerhető módon lehetővé teszik a repülőtereket igénybe vevők költségeinek meghatározását. A törvényi rendelkezések megváltoztatása révén a nemzetközi normákhoz igazodó árszabályozás bevezetése válik lehetővé.

A Budapest Ferihegy Nemzetközi Repülőtér működtetését végző társaság jelenleg 100%-os állami tulajdonban van, így a működtetéssel kapcsolatos döntésekbe - így a repülőtéri díjak megállapításába is - a tulajdonos államnak közvetlen beleszólási lehetősége van. A privatizációs tervek szerint azonban ez a helyzet változni fog, így a befektetői biztonság és a versenyegyenlőség érdekében szükséges egy szabályozás kidolgozása, amely rögzíti a repülőtéri díjak képzésére vonatkozó alapelveket. Ennek a jogszabálynak a megalkotására ad felhatalmazást ez a rendelkezés.

A miniszteri rendeletben meghatározott elvek alapján a repülőtér üzemben tartójának szabályzatot kell alkotnia a díjak meghatározásának részletes szabályairól, amelyet közzé is kell tennie.

A 14. §-hoz

A Budapest Ferihegy Nemzetközi Repülőtér működtetésére a törvény szerint a jövőben nem vonatkoznak a koncesszióról szóló 1991. évi XVI. törvény szabályai és az Lt. koncessziós rendelkezései, ezért amiatt, hogy a repülőtér a Ptk. 172. §-ának d) pontja alapján viszont továbbra is az állam kizárólagos tulajdonát képezi, a működtetése külön szabályok megalkotását teszi indokolttá.

A törvény meghatározza, hogy a vagyonkezelési szerződésnek az általános, a külön jogszabályokban meghatározott feltételeken túl a működtetésre vonatkozóan milyen jogosultságokat és kötelezettségeket kell tartalmaznia, továbbá előírja, hogy a vagyonkezelői jog átruházásához a kincstári vagyonért felelős miniszter egyetértése szükséges.

A 15. §-hoz

A jelenleg hatályos rendelkezés nem öleli át teljesen az állami célra alkalmazott légterek fogalmát. Továbbá ezekben a légterekben olyan repülés folyik, amelyek esetében az ICAO szabályoktól eltérő, külön repülési szabályok alkalmazandók. Ezen szabályok lefektetésére adott felhatalmazást korábban az Lt. 52. §-ának (5) bekezdése, azonban a műveleti légi forgalom számára elkülönített légtér fogalma miatt szövegmódosítás indokolt.

A 16. §-hoz

A NATO Operational Requirements for the Use of Airspace AC/92-D/9888-REV1 dokumentum 8.1.4. pontja szerint a légvédelmi készenléti légi jármű részére elsőbbséget kell biztosítani. A mozgásszabadság biztosítása operatív (harcászati) szempontból szükséges.

A 17. §-hoz

A törvény kiterjeszti a Polgári Légiközlekedés Biztonsági Szervezet szakmai vizsgálati hatáskörét a légi közlekedést veszélyeztető rendellenességekre is, amellyel biztosítja a bejelentés rögzítéséhez nélkülözhetetlen jogi támogatást a 13/2000. (V. 31.) KHVM-HM-EüM együttes rendeletben foglalt eszközrendszer útján, annak érdekében, hogy a bejelentések megalapozottsága körüljárható legyen.

A Ket. által használt fogalmakhoz igazodva a jelenleg államigazgatási eljárásoknak nevezett eljárások megnevezése is módosul.

A 18. §-hoz

A törvény rendelkezései alapján elkülönül a rendellenesség, illetve a polgári légiközlekedési hatóság által gyűjtendő és értékelendő légiközlekedés-védelmi jellegű adatok kezelése. Az a követelmény is teljesül, miszerint ha az eseményekre vonatkozó adatokat több szervezet kezeli, ki kell jelölni a kapcsolattartó szervet, mivel a szöveg szerint a csere az adatbázisban tárolt valamennyi adatra vonatkozik, ezt a feladatot pedig a polgári kivizsgáló szerv látja el.

A módosítás rögzíti azokat a legfontosabb rendelkezéseket, amelyek a polgári légi közlekedésben előforduló események jelentéséről szóló, az Európai Parlament és Tanács 2003/42/EK irányelvének implementálásához törvényi szinten szükségesek.

A 19. §-hoz

A módosítás a törvényi szinten szükséges rendelkezéseket tartalmazza annak érdekében, hogy lehetővé váljon a nem súlyos repülőesemény, illetve a légi közlekedést veszélyeztető rendellenességek vizsgálata esetén az egyszerűsített vizsgálat. A nem súlyos repülőesemények vonatkozásában ezt a lehetőséget a 13/2000. (V. 31.) KHVM-HM-EüM együttes rendelet már jelenleg is szabályozza.

A 20. §-hoz

A polgári légi közlekedésben előforduló események jelentéséről szóló, az Európai Parlament és a Tanács 2003/42/EK irányelvének rendelkezései alapján ki kell alakítani a légi közlekedés biztonságát befolyásolni képes azon események bejelentésének rendjét, amelyek veszélyeztetik vagy veszélyeztethetik a légi járművet vagy bármely személyt. A jogharmonizációs kötelezettség az események bejelentésére vonatkozó kötelezettség meghatározására, a bejelentések és az ezekkel kapcsolatos adatok kezelését végző szervezet kijelölésére, valamint egyes adatvédelmi rendelkezések megalkotására vonatkozik.

A közösségi irányelvvel összhangban a feladatokat a független balesetkivizsgáló szerv látja el. A bejelentési kötelezettségre vonatkozó hatályos törvényi rendelkezésnek az irányelvnek megfelelő kibővítése útján a légi közlekedés biztonságát veszélyeztető események megelőzése nagyobb eséllyel lehetséges.

A 21. §-hoz

A polgári légi közlekedés biztonsága területén közös szabályok létrehozásáról szóló az Európai Parlament és a Tanács 2320/2002/EK rendeletének 12. cikkelye szerint a rendelet megszegése esetén hatékony, arányos és visszatartó erejű szankciót kell alkalmazni. A hatályos szabályok alapján elviekben sor kerülhet a repülőtér üzemben tartási engedélyének visszavonására, azonban ennél enyhébb intézkedés jelenleg nem létezik. A megfelelően differenciált szankciórendszer kialakítását teszi lehetővé a légiközlekedési bírság alkalmazása a légi közlekedés védelmével összefüggő rendelkezések megszegése esetén.

A 22. §-hoz

A polgári légiközlekedés biztonsága területén közös szabályok létrehozásáról szóló az Európai Parlament és a Tanács 2320/2002/EK rendelete és az annak alapján kiadott közösségi rendeletek új feladatokat írtak elő a légi közlekedés védelmében. A tagországok kötelesek a Nemzeti Polgári Légiközlekedési Programon kívül képzési és minőségbiztosítási programokat kidolgozni, valamint azokat működtetni, továbbá a közösségi jogszabályokból adódó új feladatokat elvégezni. Ezeknek a feladatoknak a többsége nem köthető egyedi hatósági aktushoz, hanem folyamatos felügyeletet jelent a jogszabályok betartására vonatkozóan, így egyedi hatósági eljárási díj kiszabása nem lehetséges. A feladatok ellátása azonban jelentős erőforrásokat igényel a hatóság részéről, amelynek fedezetét szükséges megteremteni. A jogszabályok alapján a légi közlekedés védelmének költségei az utasokra átháríthatóak. Jelenleg a Budapest Ferihegy Nemzetközi Repülőtér esetében utasonként 3.5 euró biztonsági díj beszedése történik meg, amely a repülőtérre települt, a légi közlekedés védelmében közreműködő hatóságok légi közlekedés védelmi tevékenységét finanszírozza. Az újonnan megjelenő feladatok jelentős része azonban a légiközlekedési hatóságnál jelentkezik, miközben a repülőtér által szedett díjból nem részesül. A felhatalmazás alapján beszedett díj a már meglévő díjat igen kis mértékben emelné, miközben annak felhasználásával biztosítható a légiközlekedési hatóság új feladatainak ellátása.

Az Lt. jelenleg a bűntettesek nyilvántartásában és a büntetőeljárás alatt állók nyilvántartásában teszi lehetővé a foglalkoztatásra irányuló jogviszony létesítésekor, a foglalkoztatás ideje alatt, valamint a szakszolgálati engedély kiadásakor, illetve meghosszabbításakor az érintett személyek - elsősorban munkavállalók - ellenőrzését.

Az ellenőrzés azonban nem korlátozódhat csupán a munkavállalókra, illetve a közbiztonsági okokra, az ellenőrzés alá vont személyek bűnügyi múltjára, hanem emellett a nemzetbiztonsági érdekre is figyelemmel kell lenni.

A munkavállalók körén túlmenően szükséges ellenőrzés alá vonni mindazokat a személyeket, akik a biztonságos légi közlekedést bármilyen szempontból befolyásolhatják, így különösen azokat a személyeket, akik a repülőtér zárt (különösen védendő) területeire munkavégzés céljából kívánnak bejutni (ideértve a külföldi légi jármű személyzetét is). Ebből a megfontolásból indokolt az ellenőrzés alá vonandó személyek körét kibővíteni.

A módosítás az ellenőrzéseket végző szervezetek tapasztalatai alapján kiterjed a társadalomra veszélyesség, illetve a nemzetközi repülőtér üzemszerű működése, védelmi rendszere, vagyonbiztonsága, valamint a hatósági ellenőrzések lefolytatása tekintetében komoly biztonsági kockázatot jelentő bűncselekmény kategóriák és tényállások meghatározására.

A 23. §-hoz

A Légiközlekedés Védelmi Bizottság bővítésével az Országos Katasztrófavédelmi Főigazgatóságnak a bizottság munkájában gyakorlatilag állandó meghívottként részt vevő főigazgatója állandó taggá válik.

A 24. §-hoz

A légiközlekedési tevékenységre vonatkozó általános szabályok az állami légi járművel végrehajtott légvédelmi készenléti repülések végrehajtására - a feladat különleges jellegére tekintettel - nem alkalmazhatók, ezért a kivétel módosítása indokolt.

A légtérrendészeti feladat és a nemzetbiztonsági érdek meghatározásával a törvény új rendelkezéseiben alkalmazott fogalmak megfelelő értelmezése válik lehetővé.

A 25. §-hoz

A nyilvános repülőtér igénybevételéért fizetendő díjak megállapítására vonatkozó szabályozás megváltozása miatt a légiforgalmi tájékoztató kiadvány kötelező tartalmára vonatkozó rendelkezésből kimarad az üzemben tartó díjmegállapítására való hivatkozás.

A 26. §-hoz

A lajstromozásra nem kötelezett légi járművek teljes körű felügyelete a légiközlekedési hatóság számára nehézségeket okoz, mivel az egyes légijármű-kategóriák, illetve azokon belül az egyes típusok sokasága nem teszi lehetővé azt, hogy minden típus esetében megfelelő szakértelemmel rendelkező ügyintéző járjon el, illetve ez csak a hatóság létszámának jelentős emelésével lenne megoldható.

A repülés biztonsága feltétlenül megköveteli azt, hogy az egyes légi járművek felügyeletét komoly szakértelemmel, illetve az adott típuson nagy gyakorlattal rendelkező, megfelelően képzett személyek lássák el. A törvénymódosítás lehetővé teszi, hogy erre a célra létrejött szakmai szervezet vagy szervezetek a hatóság ezzel kapcsolatos feladat- és hatáskörét - külön jogszabályban meghatározott keretek között - átvegyék, és önszerveződés útján lássák el.

A 27. §-hoz

A légi közlekedés védelmével összefüggésben végrehajtott ellenőrzések részletszabályainak meghatározására vonatkozó felhatalmazás a törvényi rendelkezések változásával összhangban módosul.

A törvény egységesen tartalmazza a honvédelmi miniszter által - részben a közlekedésért felelős miniszterrel egyetértésben - szabályozandó tárgykörökkel kapcsolatos, miniszteri rendeletek kiadására vonatkozó felhatalmazást.

A törvény alapján a gazdasági és közlekedési, valamint a honvédelmi miniszter felhatalmazást kap, hogy a közös felhasználású polgári és katonai, valamint a közös felhasználású katonai és polgári repülőterek üzemeltetésének általános szabályait együttes rendeletben határozza meg.

A gazdasági és közlekedési miniszter - összhangban a polgári légi közlekedés területén a műszaki előírások és a közigazgatási eljárások összehangolásáról szóló, a Tanács 3922/91/EGK rendeletével - felhatalmazást kap továbbá az Európában alkalmazott egységes légyügyi előírások (JAR-ok) alapján alkalmazandó szabályok rendeletben történő meghatározására.

A nyilvános repülőtér igénybevételéért fizetendő díjakra vonatkozó törvényi szabályozás változásával egyidejűleg felhatalmazást kap a gazdasági és közlekedési miniszter, hogy - a pénzügyminiszterrel egyetértésben - a beszedhető díjak mértékének megállapítása tárgyában rendeletet alkosson.

A 28. §-hoz

Az Lt. jogharmonizációs záradékát tartalmazó 74/A. § módosítására a polgári légi közlekedésben előforduló események jelentéséről szóló, az Európai Parlament és a Tanács 2003/42/EK irányelvének harmonizálásával összefüggésben, illetve az Európai Unióhoz történt csatlakozás után a társulási szerződésre való hivatkozás meghaladottá válása miatt kerül sor.

-----STARTING---POINT---VEGE---

A 29. §-hoz

A törvény főszabály szerint 2005. július 1-jén lép hatályba, a Ket.-tel összefüggő rendelkezések hatálybalépésének időpontja - a Ket. hatálybalépésével összhangban - 2005. november 1.

A repülőtér igénybevételével összefüggő díjakra vonatkozó rendelkezés hatálybalépésének időpontja 2006. január 1.

A 30. §-hoz

Tekintettel arra, hogy a törvény 13. §-ában foglalt rendelkezések 2006. január 1-jétől lépnek hatályba, ezért a repülőtér igénybevételéért fizetendő díj meghatározásának részletes szabályait tartalmazó szabályzat első alkalommal történő benyújtásával összefüggésben átmeneti rendelkezés megalkotása szükséges.

A 31. §-hoz

A Budapest Ferihegy Nemzetközi Repülőtér működtetésére vonatkozó szabályozás változásával összhangban a koncesszióról szóló 1991. évi XVI. törvény vonatkozó rendelkezése is módosul.

A 32. §-hoz

Az Autóipari Kutató és Fejlesztő Rt. reorganizációjával összefüggésben az állam tulajdonában lévő vállalkozói vagyon értékesítéséről szóló 1995. évi XXXIX. törvény mellékletében meghatározott tartós állami részesedés legalacsonyabb mértékére vonatkozó rendelkezés hatályát veszti.

A 33. §-hoz

A közösségi jogszabályok harmonizációjának teljes körű követhetősége érdekében az adott közösségi jogszabályt átültető rendelkezésekre vonatkozó jogharmonizációs záradék nem csupán a módosuló jogszabályba, hanem az átültetést megvalósító módosító jogszabályba is beépül.