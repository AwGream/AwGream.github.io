2012. évi CII. törvény indokolása

a biztosítási adóról

-----STARTING---POINT---ALTALANOS--- 

A Kormány elkötelezett a költségvetési hiánycél tartását illetően. A 2012. évi költségvetési folyamatokból ugyanakkor az látható, hogy ez a célkitűzés csak pótlólagos intézkedésekkel (részint a költségvetési kiadások csökkentésével, részint az adóbevételek növelésével) érhető el. Ezen költségvetési korrekciók egyik eleme egy új - a biztosítókat terhelő, három közterhet felváltó - adó, a biztosítási adó bevezetése.

A biztosítási adó bevezetése szorosan illeszkedik ahhoz az adópolitikai célkitűzéshez, miszerint az adóstruktúra úgy alakuljon át, hogy abban a munkát terhelő közterhek aránya csökkenjen, a forgalmi-fogyasztási adók szerepe növekedjen, elősegítve ezáltal a munkavállalási hajlandóság és a foglalkoztatás növelését, de nem veszélyeztetve a költségvetési célok megvalósítását. Bár az adó közvetlen adó, jellegét tekintve mégis forgalmi típusú.

A biztosítási adó három közterhet vált ki:

- a biztosítókat terhelő pénzügyi intézmények különadóját,

- a baleseti adót,

- a tűzvédelmi hozzájárulást

A három közteher megszűntével jelentősen egyszerűsödik az adórendszer. Fontos összefüggés, hogy az adó nem terheli az életbiztosításokat, továbbá a betegségbiztosítást, ekképp nem gyakorol negatív hatást a megtakarításokra.

-----STARTING---POINT---RESZLETES---

Az 1. §-hoz

A törvény a jogszabály alkalmazását elősegítő értelmező rendelkezéseket tartalmazza. A törvény definíciói háttérjogszabályaként a biztosítókról és a biztosítási tevékenységről szóló törvény és a gépjármű-felelősségbiztosításról szóló törvény szolgál.

A 2. §-hoz

A törvény az adóköteles tevékenységet a biztosítási szolgáltatásokra vonatkoztatja. A törvény saját szabályozási koncepcióján belül értelmezi e fogalmat, s ide sorolja a kötelező gépjármű-felelősségbiztosítás, a casco-biztosítás, a vagyon- és balesetbiztosítás nyújtását. A törvény hatálya nem terjed ki az életbiztosításra, továbbá a betegségbiztosításra, kiterjed viszont az életbiztosításhoz kapcsolódó kiegészítő balesetbiztosításra.

Az adókötelezettség akkor következik be, ha a kockázat felmerülésének helye - melyet a biztosítási törvény részletesen megállapít - Magyarország.

A 3. §-hoz

A törvény szerint az adó alanya a biztosítási törvény szerinti biztosító, az adó megfizetése őt terheli. A törvény értelmében természetesen nem csak a magyarországi székhelyű biztosító, hanem bármely EGT államban vagy ezen államokon kívüli harmadik országban székhellyel rendelkező biztosító magyarországi fióktelepe, továbbá a határon átnyúló biztosítási szolgáltatást nyújtó is adóalany, feltéve, hogy ezen külföldi székhelyű biztosítók Magyarországon adóköteles biztosítási szolgáltatást nyújtanak.

A 4. §-hoz

A törvény szerint az adó alapja a biztosító által a számviteli szabályok alapján elszámolt bruttó biztosítási díj.

Az 5. §-hoz

Az adó mértéke az egyes biztosítási szolgáltatások esetén eltérő.

Ennek megfelelően az adóalap (bruttó díjbevétel) után a casco biztosítási szolgáltatás nyújtása esetén 15%, vagyon- és balesetbiztosítási szolgáltatás nyújtása esetén 10% az adómérték.

A 6. §-hoz

Az adó önadózásos adónem. Erre tekintettel a törvény rögzíti, hogy az adót havonta a biztosító állapítja meg, vallja be és fizeti meg az állami adóhatóság számlájára, mégpedig a biztosítási díj elszámolása hónapját követő hónap 20. napjáig.

A 7. §-hoz

A törvény meghatározza, hogy az adóhatósági feladatokat a Nemzeti Adó- és Vámhivatal látja el, a bevétel pedig a központi költségvetés bevételét képezi.

-----STARTING---POINT---VEGE---

A 8. §-hoz

A törvény rögzíti, hogy a biztosítási adó 2013. január 1-jén lép hatályba.

A 9. §-hoz

A törvény hatályba lépésével egyidejűleg hatályát vesztik a baleseti adóra, a tűzvédelmi hozzájárulásra vonatkozó és a pénzügyi szervezetek különadójának biztosítók fizetési kötelezettségét előíró rendelkezések.