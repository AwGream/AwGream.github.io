2000. évi LII. törvény indokolása

az egyesülési szabadság és a szervezkedési jog védelméről szóló, a nemzetközi munkaügyi konferencia 1948. évi 31. ülésszakán elfogadott 87. számú Egyezmény kihirdetéséről

Indokolás

A Nemzetközi Munkaügyi Szervezet alapvető jogokat érintő egyezményei közül az 1948. július 9-én elfogadott 87. számú Egyezmény a munkáltatók és munkavállalók érdekeinek előmozdítására és védelmére irányuló szervezetek létrehozásának jogáról szól.

Az Egyezmény rendelkezései értelmében a tagállamok kötelesek biztosítani, hogy országukban mind a munkaadók, mind a munkavállalók - a nemzeti törvények tiszteletben tartása mellett - teljes szabadságot élvezzenek szervezeteik létrehozása, illetve szervezethez való önkéntes csatlakozásuk során. E szabadság magában foglalja az érdekvédelmi szervezetek országos és nemzetközi szövetségekbe történő tömörülését is. A tagállamoknak lehetősége van e biztosítékok korlátozására a fegyveres erők és a rendőrség tekintetében.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1957. június 6. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1958. június 6. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának első bekezdése alapján a nemzetközi szerződést törvénnyel kell kihirdetni.