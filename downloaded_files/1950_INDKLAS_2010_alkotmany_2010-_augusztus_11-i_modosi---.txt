Alkotmány 2010. augusztus 11-i módosítása indokolása

a Magyar Köztársaság Alkotmányáról szóló 1949. évi XX. törvény módosításáról

A hatályos törvények a bírósági eljárásban lényegében minden feladatot bírói hatáskörbe utalnak, a megfelelő végzettséggel rendelkező igazságügyi alkalmazottakat pedig feljogosítják ezek közül néhány gyakorlására. Régóta komoly igény fogalmazódott meg a bírói kar részéről, hogy a bírósági titkárok hatáskörének gondos elkülönítésével a bírák tevékenysége a tényleges ítélkező munkára koncentrálódjon. Időszerűvé teszi a probléma kezelését, hogy a bírói kar kor szerinti összetétele megváltozott, és az elkövetkezendő időszakban rendkívül kis számban üresednek meg bírói álláshelyek, illetve a bírói pálya elhagyása következtében sem szabadulnak fel jelentős mértékben bírói állások.

Mindezen tényezők irányváltást igényelnek a bírósági titkárok foglalkoztatásánál, a bírói utánpótlás stratégiai tervezésénél és ennek alapja a bírósági titkári jogállás és hatáskör átgondolása, felülvizsgálata. A bírósági titkárokat megfelelő hatáskör és jogállás biztosításával ösztönözni kell feladataik ellátására.

Ezen megállapításokat az Országos Igazságszolgáltatási Tanács fogalmazta meg a bírósági titkárok jövőbeni szabályozására vonatkozó kívánalomként.

Mindemellett a Kormánynak a közbiztonság helyreállítása érdekében eddig megtett, illetve a jövőben bevezetni szándékozott intézkedései további ügyterhet rónak a bíróságokra, amelyhez biztosítani szükséges azok többletkapacitását is.

A közelmúltban az Alkotmánybíróság többször is foglalkozott a bírósági titkárok jogállására, hatáskörére vonatkozó jogszabályok alkotmányossági vizsgálatával. Az Alkotmánybíróság az 1/2008. (I. 11.) AB határozatával azért is tartotta alkotmányellenesnek a bírósági titkár érdemi döntéshozatali jogkörrel történő felruházását, mert az Alkotmány 46. §-a nem teszi lehetővé azt, hogy az ítélkezés alanya tekintetében törvény eltérően rendelkezzék. Az alkotmánymódosítási javaslat a törvényi eltérő rendelkezés lehetőségét teremti meg.

A törvény másik rendelkezése alaptörvényi felhatalmazást ad arra, hogy törvény a társadalmi igazságérzetet sértő, jó erkölcsbe ütköző juttatásokra külön mértékű adót állapítson meg. A módosítás figyelembe veszi, hogy az adónak szabályozó funkciója is van; azt célozza, hogy a jogalanyok az adópolitikailag nem támogatott jogviszonyokat ne, vagy csak magas adóteher mellett kössenek. Erre tekintettel az alkotmányozó a társadalmi igazságérzetet sértő, jó erkölcsbe ütköző jogviszonyok ellen kíván fellépni az adóztatás eszközével.

Az alkotmányozó az adójogszabályok tekintetében el kíván térni az Alkotmánybíróság 903/B/1990. AB határozatban megfogalmazott megállapításával, amely szerint az adókötelezettséget érintő szabályozásnál az adókötelezettség keletkezésének időszakát, és nem a bevallás időpontját tekinti irányadónak. A törvény ezért lehetővé kívánja tenni, hogy a jó erkölcsbe ütköző módon szerzett juttatások adóztathatóak legyenek az adott adóév egészére vonatkozóan. Az alkotmánymódosítással bevezetett 70/I. § (2) bekezdése az ott meghatározott jövedelemadók esetében az adó mértékének meghatározását a törvényhozó szabad belátására bízza.

Részletes indokolás

Az 1. §-hoz

A törvény a helyi bíróság hatáskörébe tartozó ügyek esetében megteremti az alkotmányos alapját annak, hogy törvényben meghatározott ügyek tekintetében bírósági titkár is eljárhasson.

A 2. §-hoz

Az Alkotmány 70/I. §-át új bekezdéssel egészíti ki. Felhatalmazást ad a törvényhozónak a jó erkölcsbe ütköző, államtól származó jövedelmek külön mértékű adóztatására már az adott adóévben.

A 3. §-hoz

A törvény 2010. augusztus 19-én lép hatályba.