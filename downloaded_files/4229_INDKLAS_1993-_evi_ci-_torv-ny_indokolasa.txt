1993. évi CI. törvény indokolása

a magánszemélyek jövedelemadójáról szóló 1991. évi XC. törvény módosításáról

-----STARTING---POINT---ALTALANOS--- 

A magánszemélyek jövedelemadójáról szóló törvény (Szja tv.) 1994. évtől hatályos módosításai - kiindulva az 1993-ban érzékelt folyamatokból és feszültségekből - olyan változtatásokat tartalmaznak, amelyek szándékuk szerint megalapozzák a gazdaság jövedelemtermelő képességének növelését és egyidejűleg biztosítják a szükséges költségvetési bevételt is. Az adórendszerben ún. „rásegítő szabályok” hivatottak elősegíteni a gazdasági növekedés előmozdítását, a munkanélküliség enyhítését. A módosítások az adórendszeren belüli források mozgósításával számolnak az adóalapok szélesítését eredményező szigorúbb szabályok alkalmazására alapozva.

-----STARTING---POINT---RESZLETES---

Az 1. §-hoz

A törvény hatályára vonatkozó szabályokat a Javaslat pontosítja oly módon, hogy az ún. kifizetői feladatok ellátását meghatározó, az adózás rendjéről szóló törvény általános rendelkezései mellett az Szja tv.-be foglalt speciális szabályok alkalmazását is előírja.

A 2. §-hoz

A Javaslat a Szja tv. értelmező rendelkezését több ponton módosítja, kiegészíti.

A Szja tv. 3. § 17. pontja az egyházi személy fogalmát határozza meg.

A 18. pont a társas vállalkozás fogalmát rögzíti. A korábbiak szerint ilyennek kell tekinteni egybek között 1993. december 31-éig a társasági adóról szóló törvény (Ta tv.) hatálya alá tartozó egyéni vállalkozókat is. A Javaslat ezt az időbeli korlátot az egyéni vállalkozók esetében megszünteti, s lehetővé teszi számukra, hogy 1993. december 31-ét követően is a társasági adó szabályai szerint állapíthassák meg adóköteles jövedelmüket, illetőleg az egyéni vállalkozó átjelentkezhet a társasági adó hatálya alá.

A Javaslat a Szja tv. 3. § 27. pontjában definiált természetbeni juttatás fogalommeghatározását is korrigálja. Eszerint - a természetben adott munkabért kivéve - természetbeni juttatás mindaz, amit a kifizető a magánszemélynek részben vagy egészben ellenérték nélkül termék vagy szolgáltatás formájában nyújt. Ezzel összefüggésben a természetbeni juttatások adórendszerbel kezelése is alapjaiban megváltozik.

A Javaslat a Szja tv. 3. § 35. pontját akként pontosítja, hogy a paragrafus megjelölésével konkrétan utal arra, hogy gépkocsihasználattal kapcsolatos mely munkáltatói kfizetések tekntendők nem bevételnek. Eszerint e körbe tartozik a szövetkezet, a gazdasági társaság, a polgári jogi társaság és a szakcsoport tagjának e jogcímen történő kifizetése is.

A Javaslat a Szja törvény 3. §-át - a régi és új rendelkezések értelmezése és egyértelművé tételének érdekében - további 41-48. pontokkal egészíti ki. Ezek tartalmazzák a munkásszállás fogalmát, az általános forgalmi adó szja tv.-beli alkalmazásának általános szabályát, a társasház (társasüdülő) magánszemélyi jogalanyiságát akkor is, ha a társasháznak nem magánszemély tulajdonosa is van, valamint a fegyveres erők, testületek és rendészeti szervek tagja fogalmának pontosítását, valamint a bérlő által megvásárolt önkormányzati lakás szerzéskori értékének egyértelmű meghatározását. Szabályozza továbbá a kiadás igazolására szolgáló okmányokat, az egyház fogalmát, valamint az értékpapírban nyújtott vagyoni érték sorsát.

A 3. §-hoz

A Javaslat a szövetkezeteknek az 1992. év I. törvény szernti átalakulása nyomán felvetődött adózási problémákat egy új, 3/A §-sal rendez. Ennek értelmében, ha az előbb említett átalakulás során a magánszemély ellenérték nélkül szövetkezeti üzletrészt, részjegyet kapott, ezt - az átalakulás befejezésekor lezárt névérték mértékéig - ellenérték fejében megszerzett értékpapírnak kell tekinten, s a vállalkozásból történő kivonáskor csak az árfolyamnyereség után kell személyi jövedelemadót fizetni. E szabály alkalmazását a Javaslat - visszamenőleges hatállyal - 1992. évtől teszi lehetővé. Ez azt is jelenti, hogy ha a szövetkezeti átalakulással érintett magánszemély 1992-ben vagyoni érték vállalkozásból történő kivonása címén igazoltan adót fizetett, azt az adóhatóságtól visszaigényelheti. Ha a szövetkezet 1992. előtti jogszabályok alapján juttatott ellenérték nélkül vagyoni értéket, akkor - 1994. évtől - azt is ellenérték fejében megszerzett értékpapírnak kell tekinteni abban az esetben is, ha a szövetkezet időközben már átalakult.

A 4. §-hoz

A Javaslat az Szja tv. 4. § (5) és (6) bekezdésének módosításával a külföldi pénznemben keletkezett jövedelem átszámításának módját határozza meg. E szerint az MNB által jegyzett deviza közép-árfolyamon, ennek hiányában az ÁPEH által közzétett árfolyamon kell a bevételt figyelembe venni. Az új (7) bekezdés arra ad iránymutatást, hogy a kifizetőnek a külföldi pénznemben keletkezett jövedelemről milyen pénznemben kell az adót, adóelőleget levonnia. Ez természetesen továbbra sem érinti azt a követelményt, hogy a külföldi pénznemben keletkezett bevételből a jövedelmet és az adót forintban kell megállapítani. De a fő szabály az, hogy mind az adót, mind az adóelőleget külföldi pénznemben vonja le a kifizető. Ha azonban az adóelőleg forintfedezetét a kifizetés időpontjában a magánszemély a kifizető rendelkezésére bocsátja, akkor nem a külföldi pénznemben kell az adóelőleget levonni.

Az 5. §-hoz

A Javaslat az Szja tv. 6. § (1) bekezdésének a), f) és h) pontját módosítja és új i) bekezdéssel egészíti ki. Ennek alapján nem a bevétel a kifizető által a magánszemélynek adott utalvány értéke sem, ha azzal a magánszemély a kifizető részére közvetlenül köteles bizonylattal elszámolni, továbbá nem alkalmazható ez a (”nem bevétel”) rendelkezés olyan pénzbeli vagy természetbeni juttatásra, amely egyébként a magánszemély adóköteles jövedelmének tekintendő.

A Javaslat a munkabérelőleg személyi jövedelemadóbeli helyzetét is rendezi oly módon, hogy az előírt feltételek fennállása esetén azt hitelként kezeli.

Nem tekinthető bevételnek az az ingatlan átruházásból származó összeg sem, amit az eladó saját maga vagy meghatározott családtagja részére lakásszerzésre használ fel. Nem bevétel a szerzetesrendtől a rend tagja által kapott juttatás sem, ha az egyéni szükségleteinek fedezetére szolgál.

A 6. §-hoz

A Szja tv. adómentességeket megállapító 7. §-a több ponton változik. Ezek sorrendben - röviden - a következők:

Mentes az adó alól a családi pótlék és a várandósági pótlék, továbbá az állami szociális rendszer keretében nyújtott juttatások meghatározott köre.

A természetbeni juttatások adóztatásának a Javaslat szerinti átalakítására tekintettel e juttatások adómentességét a Szja tv. 7. § (1) bekezdés 4. pontja sorolja fel. A Javaslat ezen új rendelkezései a Szja tv. és a Ta tv. jelenlegi és tervezett változtatásaiból adódó összefüggéseire is épülnek. Ez utóbbi miatt az 1993-ban hatályos Ta tv. 8. számú mellékletébe felvett (társasági adóalapot 1993-ban nem növelő) természetbeni juttatások felsorolása - módosult formában - beépült a Javaslat adómentességi rendelkezései közé is. A munkáltató által természetben nyújtott étkeztetés értéke legfeljebb havi 1200 forintig adómentes, ide értve a kizárólag fogyasztásra kész étel vásárlására szolgáló utalványt is.

A Javaslat szerint adómentes a jogos lakásigény mértékét meg nem haladó lakás vásárlásához, építéséhez, bővítéséhez, korszerítéséhez adott vissza nem térítendő munkáltatói támogatás, a vételár, illetve az építési költség 30 százalékáig.

Adómentes az önkormányzat tulajdonában való lakás bérleti jogáról való lemondásáért kapott térítés, az egyenruha pénzbeli megtérítése, az örökség és a magánszemélytől kapott ajándék.

A Javaslat az alapítványból adómentes kifizetésben részesítettek közül kihagyja a Letelepedési Alapról szóló jogszabály hatálya alá tartozó magánszemélyeket. Ez utóbbiak kiemelésére nincs szükség, bárki kapja ugyanis a célhoz kötött alapítványi kifizetést - a törvényben meghatározott feltételek esetén - nem kell utána személyi jövedelemadót fizetnie.

A kamatjövedelmek tekintetében a Javaslat kiszélesíti az adóalapot. A módosítás alapján a devizaszámla kamatának adómentessége csak a látra szóló devizaszámla esetében áll fenn.

A Javaslat az ingatlan- és vagyoni értékű jog átruházásából származó jövedelem adózására vonatkozó szabályozást változatlanul hagyja, a változtatás csupán annyi, hogy az eddig is meglévő 50%-os adómentesség az összjövedelem meghatározását tartalmazó rendelkezésből átkerül az adómentességi szabályokhoz.

Az ENSZ és szakosított szervezetei által kifizetett napidíj 1994-től adómentes.

A 7. §-hoz

Teljes egészében bevételnek minősül a pénzbeli vagy bármilyen természetben jutatott adóköteles vagyoni érték, amelyet a magánszemély a nem önálló tevékenysége során szerez. A devizaellátmányt a törvény munkaviszonyból származó bevételnek minősíti és három esetet különválasztva az összjövedelmet növelő tételként írja elő.

A 8. §-hoz

A szakmunkásképzés ösztönzése érdekében az egyéni vállalkozó magánszemély havonta személyenként 1500 forinttal csökkentheti bevételét, ha szakmunkástanulót képez, illetve ha legalább 50 százalékban csökkent munkaképességűt foglalkoztat. (1993. év végéig e címen havi 1000 forintos bevétel-csökkentő kedvezményt lehetett igénybe venni.)

A Javaslat a munkanélküliség csökkentése, új munkahely megteremtése érdekében az egyéni vállalkozót kívánja ösztönözni oly módon, hogy amennyiben korábban munkanélküli járadékban részesülő magánszemélyt alkalmazottként foglalkoztat, csökkentheti a társasági adóról szóló törvényben meghatározott feltételek alapján és mértékben az egyéni vállalkozásból származó bevételét. Ez a kedvezmény a minimumadó alapját is mérsékelheti.

Technikai jellegű megoldást kínál a Javaslat a Szja tv. 15. §-ának (5) bekezdéssel történő kiegészítésével arra az esetre, ha az egyéni vállalkozó a társasági adó hatálya alá bejelentkezik és korábbi egyéni vállalkozói tevékenységét csak részben folytatja.

A 9. §-hoz

A mezőgazdasági tevékenységet folytató magánszemély akkor minősül egyéni vállalkozónak, ha a termékét exportálja.

A 10. §-hoz

A törvény szerint nem minősül mezőgazdasági kistermelésnek a hínártermesztés.

A 11. §-hoz

Amennyiben a magánszemély a lakás tulajdonjogának átruházása során a korábban leírt adókedvezményt érvényesítette és a lakását öt éven belül átruházza, úgy a forgalmi értéket a kedvezmény mértékével növelni kell.

A 12. §-hoz

A takarékbetétből, értékpapírból származó jövedelmek felsorolását tartalmazó Szja tv. 26. §-át a Javaslat oly módon változtatja, hogy a korábban pontatlan „tagi kölcsön” kifejezést a „szövetkezetnek nyújtott tagsági kölcsön” kifejezéssel váltja fel. (Ez esetben ennek a kölcsönnek a kamata is 20%-os forrásadó alá esik.)

A 13. §-hoz

A Javaslat deklarálja, hogy mindazon esetekben, amikor a törvény a bevételből történő jövedelem-meghatározásra nem tartalmaz nevesített szabályt, a megszerzett bevétel egésze tekintendő jövedelemnek. A törvény több ponton kiegészíti azokat a szerzési eseteket, amelyek eredményét bevételnek minősíti.

A hivatali gépjármű magáncélú használata során 1994-től nem a személygépkocsi új beszerzési árának alapulvételével, hanem ennek az árnak a személyautó gyártási idejét is értékelő csökkenő tétel figyelembevételével kell a magánszemély ebből eredő, adóévben elért adóköteles jövedelmét meghatározni. Nem keletkezik az ilyen használatból azonban a magánszemélynek jövedelme akkor, ha a magáncélú használatra eső amortizációs és fenntartási költségek címén 8 Ft/km összeget megtérít a személygépkocsit juttató kifizetőnek. Ha e költségeket csak részben téríti meg, akkor a térítés és a magáncélú használatbaadásból keletkezett vélelmezett jövedelem közti különbözet után kell a magánszemélynek jövedelemadót fizetnie.

Ugyancsak új szabályozási elem a Javaslatban az, hogy a hivatali személygépkocsinak a magánszemély lakásán történő tárolása, továbbá a személygépkocsi tesztelése miatti használat nem számít üzleti célnak.

A 14. §-hoz

A Javaslat egy új (a Szja tv.-be 29/A - 29/B. §-ként beépülő) rendelkezés-csomaggal az adóköteles természetbeni juttatásokat, a kedvezményes kamatozású hiteleket és az azokra vonatkozó speciális adózási szabályokat tartalmazza. Ilyen természetbeni juttatás többek között

a kifizető által harmadik személlyel kötött lízingszerződés alapján megszerzett és a magánszemély használatába adott olyan vagyontárgy is, amelyet később e magánszemély maradványértéken vásárol meg;

a kifizető által adott ajándék, beleértve a reprezentáció címén adott terméket és nyújtott szolgáltatást is;

a hivatali gépjármű magáncélú használatakor, évi 20 ezer km alapulvételével a közúti gépjárművek üzemanyag fogyasztásának mértékéről szóló kormányrendelet szerinti üzemanyagnorma alapján számított üzemanyagfelhasználás értéke, amennyiben a személygépkocsi üzemanyag költségét a kifizető viseli.

Az adóköteles természetbeni juttatás egésze jövedelem, mely után a 44%-os mértékű adót a kifizető fizeti meg.

Nem tekinti ugyanakkor a Javaslat bevételnek a természetbeni juttatások közül a munkáltató által a magánszemély nyugdíjba vonulásakor természetben adott egyszeri ajándék értékéből a 10 ezer Ft-ot meg nem haladó összeget, továbbá az állami-, egyházi ünnephez, illetőleg családi eseményhez kapcsolódóan kifizetőként legfeljebb évi három alkalommal adott ajándék értékéből az alkalmanként 500,- Ft-ot meg nem haladó összeget. Az 5. számú melléklet sorolja fel azokat a természetbeni juttatásokat, amelyek után az adót nem kell megfizetni.

A 29/B. § új szabálya szerint, ha a kifizető a jegybanki alapkamatnál kedvezményesebb feltételek mellett - különböző címen - nyújt hitelt, munkabérelőleget akkor a jegybanki alapkamat mértékéhez viszonyított - a teljes futamidőre számított - kamatkedvezmény a magánszemélynél olyan bevétel, amelynek egésze jövedelem és ezután az adóköteles természetbeni juttatáshoz hasonló módon a 44%-os adót a kifizetőnek kell megfizetnie.

Nincs adófizetési kötelezettség azokban az esetekben, ha a hitelt lakás céljára adja a munkáltató és a lakás mérete nem haladja meg a jogszabály szerint is méltányolható lakásigényt, a munkabérelőlegnél pedig meghatározott összegig és meghatározott visszafizetési futamidő esetén.

Nem értendő az adóköteles kamatkedvezményi körbe az üzleti, az üzletpolitika, valamint az állami tulajdon megvásárlásához nyújtott kedvezményes hitel.

A 15. §-hoz

A Javaslat az igazolás nélkül elszámolható költségtérítések körét kiterjeszti arra az esetre is, amikor a munkáltató a magánszemélynek a saját személygépkocsi használata miatt fizet költségtérítést. Ilyenkor a kifizetett összegnek az a része vonható le igazolás nélkül költségként, amely az eseti beföldi kiküldetési rendelvényben feltüntetett km-távolság szerint, a 60/1992.(IV.1.) kormányrendeletben meghatározott üzemanyagfelhasználás, továbbá az 1. sz. mellékletben meghatározott 3 Ft/km általános személygépkocsi normaköltség figyelembevételével állapították meg. Egyértelműsíti a Javaslat a költségtérítés fogalmát is. Eszerint csak az a bevételszerző tevékenység végzése során és annak érdekében felmerült költség fedezetére szolgál. Nem költségtérítés, hanem a bevétel egésze jövedelem akkor, ha a juttatás a magánszemély személyes, illetőleg családi szükségleteinek kielégítését is célozza, még akkor is, ha a juttatást jogszabály alapján nyújtják.

A 16. §-hoz

A Javaslat - alapvetően az állami költségvetés helyzetére tekintettel - egy sajátos adókötelezettséget, az ún. minimum adó jogintézményét vezeti be. Ennek lényege az, hogy a hivatásszerű vállalkozás (a Szja tv. szerinti egyéni vállalkozás) az egyéni vállalkozásból származó bevételének legalább a 2 százaléka után akkor is adózik, ha a bevallásában kimutatott vállalkozói jövedelme ennél kevesebb, vagy veszteséges. E rendelkezés alkalmazása során a bevételnek nem része az eladott áruk beszerzési értéke, az alvállalkozóknak és a bérmunka díja címén kifizetett összeg.

A Javaslat e §-ának másik rendelkezése az összjövedelem-számítás metodikáját korrigálja azzal, hogy meghatározott jövedelmeket nem kell összevonni.

A 17. §-hoz

A Javaslat a Szja tv. 37. § (3) bekezdésében foglaltakra utalva az adózatlan vagyoni érték vállalkozásból történő kivonása esetére is - lényegében pontosító jelleggel - meghatározza a fizetendő adó mértékét.

A 18. §-hoz

Az éves összjövedelemből levonható tételek közül a belföld székhelyű alapítvány, továbbá közérdekű kötelezettségvállalás céljára történt befizetés levonhatósága változk. Az ilyen célú befizetések és azok adóhatósági minősítésének jelenleg rendszere nem módosul, de az összjövedelemből csak az előző évben, az összevonandó jövedelem alapján ténylegesen fizetendő adó 50%-a vonható le.

Levonható a súlyosan fogyatékos személy jövedelméből havi 3000,- Ft.

A Javaslat bővíti az összjövedelemcsökkentő tételek körét azáltal, hogy az adóévben esedékes és befizetett (levont) nyugdíjjárulék és egészségbiztosítási járulék összjövedelemből történő levonását is lehetővé teszi azoknál a magánszemélyeknél, akik e járulékokat egyébként költségként nem tudják elszámolni.

Levonható az összjövedelemből az új lakás vásárlására, építésére 1994-től felvett pénzintézet hitel törlesztésére fordított összeg, legfeljebb évi 60 ezer forintig. A lakás bővítése esetén 30, illetőleg 40.000,- Ft vonható le.

A Javaslat szerint 1994. szeptember 1-jétől levonható az összjövedelemből a felsőoktatási intézményben első alapképzésben részt vevő hallgató tandíja, legfeljebb a felsőoktatási törvény végrehajtásáról szóló kormányrendeletben megállapított mértékig. A levonás a Javaslatban meghatározott hozzátartozók közül azt illeti meg, aki a tandíjat befizette.

A 19. §-hoz

A Javaslat a befektetési kedvezmények körét bővíti 1994. december 31-éig olymódon, hogy összjövedelemcsökkentő kedvezményre jogosult az a mezőgazdasági szövetkezeti tag, aki saját szövekezete üzletrészét megvásárolja.

Szintén 1994. december 31-éig lehetséges az állam által kibocsátott, legalább 3 éves lejáratú értékpapírokra is befektetési kedvezményt igénybe venni.

A kedvezmény fennálásának feltételei azonosak a részvény, befektetési jegy stb. vásárlásakor meghatározott feltételekkel. Azaz, ha a szerzés évét követő három éven belül az értékpapírt nem idegeníti el a magánszemély, akkor a kedvezmény véglegessé válik. A kedvezményre javasolt, az állam által kibocsátott értékpapírok esetében azonban véglegessé válik a kedvezmény akkor is, ha az értékpapír beváltása 1997. év folyamán bármikor válik esedékessé.

A 20. §-hoz

A Javaslat az összjövedelemből történő levonhatóság mértékét generálisan korlátozza. Ennek alapján a belföldi alapítvány, közérdekű kötelezettségvállalás céljára történő befizetés, a befektetés kedvezményre jogosító értékpapír stb. vásárlása, valamint a munkavállalói nyugdíjalapba való befizetés esetén az összjövedelem csökkentése összesen, legfeljebb annak 50 százalékáig terjedhet.

A 21. §-hoz

A Javaslat szerint a progresszív adótáblánál a 0 kulcsos sáv határa 110 ezer forint, a felső kulcs pedig évi 550 ezer forint jövedelem felett 44 százalék. Az első pozitív kulcs 20 százalék.

A Javaslat - a Szja tv. eddigi hiányosságát pótolva - az osztalékelőlegre is meghatározza az adó mértékét, továbbá 10%-ban határozza meg a takarékbetét (devizabetét) és értékpapír kamatadóját.

A 22. §-hoz

A Javaslat a lakácélú megtakarításhoz fűződő adókedvezményi rendelkezéseket [Szja tv. 39. § (2) bekezdés] pontosítja, illetőleg kiegészíti. A pontosítás azt célozza, hogy a szövegezésből egyértelművé váljon, a lakáscélú felhasználás esetén - az elhelyezést követő egy éven belüli felvételkor is - a betét kamata mentes marad az adó alól. A könnyítő jellegű kiegészítés lényege az, hogy nem vész el az adókedvezmény egy éven belüli felvétel esetén sem, ha már hosszabb ideje (legalább három éve) előtakarékosságot folytató magánszemély a vonatkozó szerződésben vállalt befizetési kötelezettségének egyébként eleget tett.

A családi pótlékra jgosult magánszemély az adójából gyermekenként havi 400,- Ft-ot, három vagy több gyermek után gyermekenként havi 600,- Ft-ot vonhat le.

Az egyéni vállalkozó és a mezőgazdasági kistermelő a tevékenység céljára felvett pénzintézeti hitel megfizetett kamatának 25%-át levonhatja az adójából.

A 23-24. §-hoz

A Javaslat az adóbevallás adására kötelezettek körét - a módosító rendelkezésekkel összhangban - pontosítja. A változtatás összességében szűkíti azt az esethalmazt, amely kötelezővé teszi az adóbevallás benyújtását.

A 25. §-hoz

A Javaslat a forrásadók levonásával, befizetésével kapcsolatos rendelkezések (Szja tv. 43. §) egyes elemeit megváltoztatja, illetőleg pontosítja. Ennek keretében a takarékbetét kamata utáni adó, a kft üzletrészből eredő jövedelem utáni adó, valamint az ellenérték fejében szerzett értékpapír névértékének felemelése utáni adó levonásával kapcsolatos kifizetői feladatokat határozza meg, továbbá rendelkezik az adófizetés módjáról abban az esetben, ha az adó kifizető általi levonása nem lehetséges.

A 26. §-hoz

A kifizetőkre vonatkozó általános adóelőleg-levonási szabályokat a Javaslat két ponton korrigálja. Az érdemi változás az, hogy a természetbeni juttatásból és a kamatkedvezmény címén szerzett jövedelemből nem kell adóelőleget levonni. A másik szövegpontosítás egyértelműbbé teszi, hogy az egyén vállalkozótól sem kell adóelőleget levonni.

A 27. §-hoz

A munkabér utáni adóelőleg levonásával kapcsolatos rendelkezések [Szja tv. 46. § (1), (3) és (4) bekezdés] arra tekintettel módosulnak, hogy levonható az összjövedelemből a társadalombiztosítási törvény alapján kifizetett nyugdíjjárulék és az egészségbiztosítási járulék; az említett összjövedelem csökkentésre is tekintettel megszűnik az alkalmazotti adókedvezmény; a nyugdíjasokra vonatkozó speciális „108 ezer forintos” szabály (az évi 110 ezer forint 0 adókulcsra tekintettel megszűnik.

A 28. §-hoz

A Javaslat e §-ban két korrekciót tartalmaz a hatályos törvényszöveghez (Szja tv. 48. §) képest. Az egyik a nyugdíjasok speciális „108 ezer forintos” szabályának megszűnésével kapcsolatos, nevezetesen a 0 adókulcs felső határának felemelése miatt az erre vonatkozó adóelőleg számítási szabályok is változnak. A másik az önálló tevékenységet végzők adóelőleg-számításánál a költségelszámolásra vonatkozó nyilatkozatot határolja be olymódon, hogy ilyenkor a bevétel 50%-áig lehetséges a költségek figyelembevétele (természetesen az év végi adóelszámolás alkalmával már az ennél több - számlával igazolt - költség is érvényesíthető).

A 29. §-hoz

Az adóelőleg-levonás különös eseteit tartalmazó rendelkezések [Szja tv. 49. § (2) bekezdése] oly módon változnak, hogy a 20%-os adóelőleg mértéke 30%-a módosul, továbbá ez a szabály kiterjed a külföldi pénznemben történő adóköteles kifizetésekre is.

A 30. §-hoz

A Kormányt érintő felhatalmazások körét a Javaslat egy új 56/A §-sal kibővíti, amely a minimumadóról szóló rendelkezések [Szja tv. 32. § (1) bekezdés] alóli mentesítést tesz lehetővé. Felhatalmazást kap továbbá az APEH, hogy az MNB által nem jegyzett külföldi pénznemek esetén az árfolyamokat időszakonként közzétegye.

-----STARTING---POINT---VEGE---

A 31. §-hoz

A Javaslat szerinti új szabályokat - három kivétellel - 1994. január elsejétől kell alkalmazni. Az egyik kivétel a vagyonnevesítés során szerzett üzletrészre, részjegyre vonatkozó kedvező szabály (Szja tv. 3/A §), ez 1992-től, a másik pedig az önkéntes társadalombiztosítási járulék költségkénti elszámolhatósága (1. sz. melléklet B/IV. 11. pontja), amely 1993-tól lép hatályba, továbbá 1994. szeptember 1-jétől alkalmazható a felsőoktatási tandíj levonhatóságára vonatkozó rendelkezés.

A záró rendelkezések a törvény hatálybalépésével egyidejűleg hatályon kívül helyezik a lakáscélú támogatásokról szóló minisztertanácsi rendelet 8. és 9. §-át, amely a lakáscélú munkáltatói támogatásokról rendelkezik. Ez utóbbi feltételrendszer ugyanis a Szja törvény adómentességi rendelkezéseibe épül be (Javaslat 6. §-a). Módosul a szerencsejáték szervezéséről szóló törvény játékadóra vonatkozó része is.

Az 1. számú melléklethez

Az ún. önálló tevékenységet végző magánszemély bevétel- és költségelszámolási szabályait a Javaslat több vonatkozásban kiegészíti, illetőleg pontosítja. Ezek közül a jelentősebbek a következők:

Az amortizációs lehetőség 1994-től csak az egyéni vállalkozót, továbbá a (költségelszámolást választó) mezőgazdasági kistermelőt illeti meg.

A személygépkocsi teljeskörű amortizációját csak a személyszállító egyéni vállalkozó (magántaxis) alkalmazhatja, ha személygépkocsiját kizárólag üzleti célra használja.

A járművekkel kapcsolatos költségelszámolási rendelkezések közül a személygépkocsira vonatkozók annyiban változnak, hogy az előzőekben említett amortizációs szabály módosulások e területre is kihatnak, továbbá - ezzel is összefüggésben - a 8 Ft/km általános személygépkocsi normaköltséget csak a magántaxis alkalmazhatja, más magánszemély esetében ez az összeg 3 Ft/km. (Fontos megjegyezni, hogy a személygépkocsi használatához kapcsolódó javítási stb. költségek tételes - számlákkal történő - elszámolási lehetősége természetesen továbbra is fennáll, csupán az igazolás nélküli költségelszámolás korlátozódik.)

Az elszámolható költségek köre bővül a nyugdíjjárulékkal és az egészségbiztosítási járulékkal, a természetbeni juttatás költségével és az ez után, továbbá a kamatkedvezmény után fizetett személyi jövedelemadóval. Költségként elszámolható (1993. évre visszamenőlegesen) az önként - megállapodás alapján - fizetett társadalombiztosítási járulék összege is.

A 2. számú melléklethez

Az önálló tevékenységet folytatók részletező nyilvántartásai közül a személyi jövedelem-kivét nyilvántartás megszűnik, helyette - az adóelőleg-fizetés hatályos rendjéhez igazodóan - az erről szóló nyilvántartás vezetése lép be.

A 3. számú melléklethez

Az átmeneti rendelkezéseknél - figyelemmel arra, hogy az egyéni vállalkozók 1994-től ismét átjelentkezhetnek a társasági adóról szóló törvény hatálya alá - az ezzel kapcsolatos korábbi rendelkezést a Javaslat ezt figyelembe véve módosítja.

Az 1992. év előtt igénybe vett befektetési kedvezmények „lejáratának” szabályai az 1992. évtől hatályos azonos tárgyú rendelkezésekkel összhangba kerülnek, azaz 3 évi „benntartás” esetén ez a kedvezmény is véglegessé válik.

A 4-5. számú melléklethez

A Javaslat a Szja tv.-t két új melléklettel egészíti ki, ezek az adómentes természetbeni juttatások meghatározott körét sorolják fel. A 4. számú melléklet (az ipari termékjegyzék számhoz kapcsoltan) az egyenruhát, valamint a munka- és védőruhát, az 5. számú melléklet pedig a közlekedési és postai kedvezményeket tartalmazza.