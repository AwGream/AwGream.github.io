2017. évi C. törvény indokolása

Magyarország 2018. évi központi költségvetéséről

-----STARTING---POINT---ALTALANOS---

Általános indokolás

A MUNKÁBÓL ÉLŐK KÖLTSÉGVETÉSE

Magyarország 2018. évi költségvetése a munkából élő emberek költségvetése lesz. Szeretnénk elérni, hogy minden magyar ember tehessen egy lépést előre a saját életében. Ezért újabb lépéseket teszünk majd a teljes foglalkoztatottság irányába, további támogatást adunk a családoknak, és tovább erősítjük az ország biztonságát. Céljaink eléréséhez egy erősödő gazdaság biztosítja a stabil hátteret.

A cél a teljes foglalkoztatottság. A 2010-ben hivatalba lépő polgári kormány kiemelt célként fogalmazta meg, hogy a segélyalapú gazdaságot munkaalapú gazdaság váltsa fel. A közös erőfeszítések meghozták az eredményeket. 2010-hez képest több mint 700 ezer új munkahely jött létre Magyarországon, ezek döntő többsége piaci álláshely. Azt szeretnénk elérni, hogy teljes foglalkoztatottság legyen Magyarországon: ezért csökkennek tovább a munkát terhelő adók. A munkahelyteremtés mellett azt is fontosnak tartjuk, hogy minden magyar embernek megérje dolgozni. Ezért 2018-ban is folytatódnak a béremelési programok a közszférában. A piaci szférában a munkát terhelő adók újabb csökkentése teszi lehetővé a bérek további növekedését. Folytatódik a minimálbér-emelés: az idei 15 százalékos emelés után 2018-ban további 8 százalékkal nő a minimálbér. A szakmunkás minimálbérek esetében az emelkedés 12 százalékos lesz, ez a 2017-es 25 százalékos emelés után további pluszpénzt jelent a munkavállalóknak. Az intézkedéseknek köszönhetően a szakmunkások bére 2010-hez képest megduplázódhat.

További támogatás a családoknak. A kormány célja, hogy Magyarország családbarát ország legyen, ezért döntött az Európában is egyedülálló családi adózás bevezetéséről. Ez az intézkedés beváltotta a hozzá fűzött reményeket: a családi adózás már közel egymillió családnak nyújt segítséget. A jövő évi költségvetés ezt a bevált rendszert erősíti tovább. 2018 januárjában havi 35 ezer forintra nő a kétgyermekes családok havi adókedvezménye. Így összesen már évi maximum 420 ezer forint kedvezményt kaphatnak. Továbbra is számíthatnak adókedvezményre az első házasok. A fentiek mellett a kormány az otthonteremtési programmal is erőteljesen támogatni kívánja a családokat. Erre 2018-ban még több forrás, 226 milliárd forint áll majd rendelkezésre. A családok gazdálkodását ezeken túl 2018-ban újabb adócsökkentések is segítik, például az éttermi étkezésre és az internetre vonatkozó áfacsökkentés, vagy a hal áfájának 5 százalékra csökkentése.

A gyerekeket nevelő családok mellett a nyugdíjasokra is gondolunk. 2018-ban az ideinél nagyobb, 3 százalékos lesz a nyugdíjemelés.

Megerősített biztonság. Európa biztonságát ma számos veszély fenyegeti, és ez Magyarország számára is többletfeladatokat jelent. A kockázatok közül az ellenőrizetlen migráció a legjelentősebb, amellyel tartósan kell számolnunk. Ezért a kormány a 2018-as költségvetésben is megfelelő pénzügyi hátteret biztosít a határok védelmére. Ez az illegális bevándorlás elleni fellépés leghatékonyabb eszköze. Ennek megfelelően 2017-hez képest 19 százalékkal több forrás, összesen 514 milliárd forint jut 2018-ban a közbiztonságra, ami több mint 80 milliárd forintos bővülést jelent. Jövőre is folytatódik a 2015-ben indított fegyveres és rendvédelmi életpályamodell, újra emelkedik a katonák és a rendvédelmi dolgozók fizetése. A Honvédelmi Minisztérium költségvetése a fenti céloknak megfelelően jövőre jelentősen bővülni fog.

Stabil és erősödő gazdaság. A 2018-as költségvetéshez egy stabil gazdaság jelenti az erős alapot. A magyar gazdaság 2018-ban már a hatodik esztendőben növekedhet töretlenül, a bővülés az uniós átlagot is meghaladja. Emellett megőrizzük az államháztartás stabilitását, folytatódik az államadósság csökkentése. 2018-ban 4,3 százalékos gazdasági növekedés valósulhat meg 2,4 százalékos hiány és 3 százalékos infláció mellett.

A 2018-as költségvetés egyik legfontosabb erőssége, hogy 2017-hez viszonyítva mintegy 7 százalékkal több jut az egészségügyre, ami több mint 100 milliárd forintos többletforrást jelent. Az oktatásra 2017-hez viszonyítva mintegy 5 százalékkal, azaz több mint 80 milliárd forinttal jut több 2018-ban. Az otthonteremtési program költségvetési fedezete 15 milliárd forinttal haladja meg a 2017-es összeget, ami 7 százalékos bővülést jelent. Az útfelújításokra szánt költségvetési forrás pedig több mint 30 milliárddal haladja meg a 2017-ben e célra tervezett összeget.

FŐBB SZAKPOLITIKAI INTÉZKEDÉSEK

Folytatódó áfa-csökkentések

A Kormány adópolitikájának egyik lényegi eleme az adózók terheinek mérséklése. Ezt célzott adócsökkentésekkel, különféle adókedvezményekkel, a megbízható adózók gyakorlatának elismerésével, valamint az adóadminisztráció egyszerűsítésével kívánja elérni. 2016-tól a sertéshús, majd 2017-től a friss tej, a tojás és a baromfihús áfája lett alacsonyabb, ami több pénzt hagyott a magyar családoknál, javította a hazai termelők piaci versenyképességét, illetve hozzájárult a fogyasztás erőteljesebb bővüléséhez is. A forgalmi típusú adók esetén az éttermi étkezésre és az internetre vonatkozó áfakulcs csökkenése szintén több lépcsőben valósul meg, melynek keretében ezek áfakulcsa 2018-tól 5%-ra csökken a 2017. évi 18%-ról. Ezen kívül 2018-tól a hal áfakulcsa is 5%-ra mérséklődik.

Továbbra is a család az első

A családok támogatása és megerősítése áll a Kormány társadalompolitikai fókuszában. Eddig számos intézkedéssel segítette a családok élethelyzetének javítását, ösztönözte a gyermekvállalást. A munkabért 2016 óta Európa egyik legalacsonyabb személyi jövedelemadó kulcsa (15%) terheli, a gyermeknevelést pedig a családi kedvezménnyel, illetve a családi járulékkedvezménnyel segíti.

2016-tól kezdődően négy év alatt fokozatosan kétszeresére nő a két gyermeket nevelő családok által érvényesíthető családi kedvezmény mértéke. 2016-ban havi 10 ezer forintról 12,5 ezer forintra, 2017-ben 15 ezer forintra emelkedett a havonta igénybe vehető adókedvezmény összege, 2018-ban pedig megvalósul a családi kedvezmény 2019-ig tartó növelésének harmadik üteme is: a kétgyermekes családok esetében 2018-tól gyermekenként 17,5 ezer forintra emelkedik a havonta igénybe vehető adókedvezmény összege, azaz a kétgyermekes családok jövedelme éves szinten 60 ezer forinttal emelkedik 2017-hez képest. A házasságkötés és a családalapítás támogatása érdekében az első házasok kedvezménye 2017-től a családi kedvezménytől függetlenül igénybe vehető.

Az otthonhoz jutás támogatása

Jövőre is folytatódik az otthonteremtési program, mely a családok lakáshoz jutását és lakáskörülményeinek javítását tűzte ki célul. A Családi Otthonteremtési Kedvezmény keretében a három és többgyermekes új lakást építő vagy vásárló családok 3%-os fix kamatozású lakáskölcsönt vehetnek igénybe. A lakáshelyzet javítását szolgálja az ingatlan értékesítések áfakulcsának 5%-ra történt mérséklése, továbbá a saját célra építkezők részére az adóvisszatérítési támogatás. Az otthonteremtési program intézkedései hozzájárulnak a hazai családpolitikai és demográfiai célkitűzések megvalósulásához, ösztönzik a gyermekvállalást, növelik a munkaerő mobilitását és javítják a lakosság életminőségét.

Az otthonteremtési program további eleme a Nemzeti Otthonteremtési Közösség (NOK). Az új konstrukció a lakás-takarékpénztárhoz hasonlóan állami támogatást nyújt a tagoknak a befizetett összeg után, melynek maximális mértéke 30%, évente legfeljebb 300 ezer forint. A konstrukcióhoz csatlakozó tagok kötelezettséget vállalnak egy meghatározott összeg befizetésére, előre meghatározott ütemben. Az új lakás vásárlásához a megtakarításon felül a még hiányzó összeget a közösség kamatmentesen megelőlegezi azoknak a tagoknak, akiket sorsolással választanak ki a több mint 10 éves futamidő alatt.

Mindenkinek megéri dolgozni!

A Kormány célja, hogy Magyarországon mindenkinek megérje dolgozni és az emberek elsődlegesen munkajövedelemből biztosítsanak magunknak megélhetést. Ez vezérelte 2016-ban a novemberi hatéves bérmegállapodás megkötését a Kormány, a munkaadók és a munkavállalók érdekvédelmi szervezetei között: első lépésben 2017-től a minimálbér 15%-kal, a szakmunkás minimálbér pedig 25%-kal nőtt (miközben a munkáltatókat terhelő szociális hozzájárulási adó 27%-ról 22%-ra csökkent). A legalacsonyabb bérből élők azonban 2018-tól is magasabb fizetésre számíthatnak, hiszen a minimálbér további 8%-kal, míg a szakmunkás minimálbér újabb 12%-kal nő majd (párhuzamosan a munkáltatókat terhelő adó 2 százalékpontos csökkenésével).

Ezen túlmenően a „segély helyett munka” elvével összhangban a korábbinál hatékonyabban folytatódnak a közmunkaprogramok, melyek a leghátrányosabb helyzetben élőknek nyújtanak lehetőséget a munka világába való visszatérésre. A Kormány különös figyelmet fordít a munkahelyteremtésre a versenyszférában, támogatja az egyes hátrányos helyzetű célcsoportok foglalkoztathatóságát, a munka nélkül lévő, illetve a hátrányos helyzetű területeken élő személyeket, szakképzetlen munkavállalókat, a fiatalokat és a nőket.

Értékálló nyugdíjak

A Kormány nyugdíjpolitikájának lényege, hogy a nyugdíjasok ne vesztesei, hanem kedvezményezettjei legyenek a hazai makrogazdasági folyamatok alakulásának. Ennek legfontosabb lépéseként 2010-ben azt az ígéretet tette, hogy évről évre megvédi a nyugdíjak reálértékét, vagyis megőrzi azok vásárlóerejét. Éppen ezért a mindenkori nyugdíjemelés mértékét az adott évre tervezett infláció - vagyis árnövekedés - mértékéhez igazítja. Ennek köszönhetően 2011-2016 között a nyugdíjak átlagosan több mint 23%-kal nőttek, a tartósan alacsony infláció miatt vásárlóerejük mintegy 10%-kal javult. Tehát az elmúlt években gyakorlatilag sikerült visszaadni a 2010 előtti kormány által eltörölt 13. havi nyugdíj összegét. 2018-ban szintén az infláció mértékével megegyező nyugdíjemelést valósít meg a Kormány, továbbá a gazdaság dinamikus növekedésének eredményeként külön kormányzati intézkedésekre is sor kerülhet.

Folytatódó életpálya- és béremelési programok

A közszolgálati dolgozók anyagi és erkölcsi megbecsülését a Kormány már számos intézkedéssel erősítette az elmúlt években, melyek jövőre is kiemelt hangsúlyt kapnak. Ennek részeként folytatódik a 2015-ben indított fegyveres és rendvédelmi életpályamodell, amelynek keretében 2018-ban további, átlagosan 5%-kal nő a katonák és a rendvédelmi dolgozók fizetése. A Nemzeti Adó- és Vámhivatal foglalkoztatottjai a 2016-ban indított életpályamodell keretében 2018-ban további 15%-os illetményemelésben részesülnek, elérve ezáltal az átlagosan 50%-os növekedést. További emelésben részesüknek az egészségügyi ágazat szakdolgozói, valamint az Országos Mentőszolgálat állományában lévő alkalmazottak. Lezárul a 2016-ban indított bírói és ügyészi illetményalap-emelés (2018-ban további 5%), illetve a felsőoktatási oktatói, kutatói és tanári bérrendezés (2018-ban további 5%). Emellett, a korábbi döntésnek megfelelően emelkedik a pedagógusok bére is a minősítés keretében. A költségvetés fedezetet nyújt valamennyi, már végrehajtott intézkedés továbbviteléhez is, így a pedagógusok életpályájára és kapcsolódó bérintézkedéseire, a járási és megyei kormányhivatalok munkatársainak állami tisztviselői életpályájára, továbbá a már végrehajtott egészségügyi, szociális és kulturális bérintézkedésekre.

A vállalkozások is az adórendszer nyertesei

2017-től jelentősen csökkentek a vállalkozások adóterhei. 2017. január elsejétől a társasági adókulcs egységesen 9%-ra csökkent, ami számottevően hozzájárul mind a hazai vállalkozások beruházásainak élénkítéséhez, mind Magyarország pozíciójának erősítéséhez az új székhelyet kereső vállalatok letelepedéséért folyó nemzetközi versenyben. A beruházásokra gyakorolt pozitív hatása révén az intézkedés hosszabb távon a termelékenység és így a bérszínvonal emelkedését is eredményezheti, amely költségvetési többletbevételt generál. 2018-tól az ingatlan-bérbeadásból származó jövedelmet terhelő egészségügyi hozzájárulás megszűnik, mely egyszerűsíti az adminisztrációt és elősegíti a lakásbérletből származó jövedelmek kifehérítését.

A kisvállalati adó (KIVA) átalakításával az adórendszer 2017-től még kedvezőbb adózási környezetet teremt a növekedésre képes kis- és középvállalkozások számára. Tekintettel arra, hogy az adónem kiváltja a szociális hozzájárulási adót és a társasági adót, összhangban az utóbbiakat érintő intézkedésekkel, a KIVA 16%-os kulcsa 2017-ben 14%-ra csökkent, 2018-ban pedig 13% lesz. A foglalkoztatás bővítését célzó kormányzati törekvéshez kapcsolódik, hogy 2018-tól az egészségügyi hozzájárulás (EHO) kulcsa 2 százalékponttal 20%-ra csökken. További vállalkozásösztönző adópolitikai intézkedés, hogy a kisüzemi sörfőzdék esetében 8 ezer helyett 200 ezer hektoliter lesz az a volumenhatár, ami alatt csak a jövedéki adó 50%-át kell megfizetni.

Növekvő gazdaság, stabil államháztartás

A Kormány elkötelezett a gazdasági növekedés fenntartása, az államadósság arányának csökkentése, valamint az államháztartás stabilitásának megőrzése mellett. Az elmúlt évek gazdaságpolitikai intézkedéseinek eredményei mára már vitathatatlanok: a gazdasági növekedés meghaladja az uniós átlagot, az államadósság évről évre folyamatosan csökken, az államháztartási hiány pedig rendre alacsonyan teljesül. A kedvező folyamatok fenntartása és erősítése fontos kormányzati célkitűzés, így 2018-ban 4,3%-os gazdasági bővülés valósulhat meg 2,4%-os hiány és 3%-os infláció mellett. Az előre nem látható kockázatok kezelésére, illetve az év közben felmerülő kormányzati intézkedések forrására tartalékok rendszere szolgál a költségvetésben, több mint 200 milliárd forint keretösszegben. Továbbá a 2017-ben kialakított új struktúra jövőre is megmarad; az állam működési kiadásai tekintetében nem jelentkezhet hiány, megvalósítva ezzel a nullás költségvetést.

Hazai beruházások a növekedés elősegítésére

Az uniós mellett hazai költségvetési forrásból is számos beruházás valósul meg, érdemben elősegítve ezzel a gazdasági növekedést, a foglalkoztatás bővülését. A különféle infrastrukturális fejlesztések mellett elsősorban az ipar területét célzó intézkedések emelhetőek ki. Az Irinyi Terv iparstratégia célkitűzése, hogy 2020-ra a hazai ipar GDP részaránya elérje a 30%-ot. Ehhez elengedhetetlenül fontos a kiemelt ágazatként azonosított szektorokba tartozó vállalatok fejlesztéseinek és beruházásainak támogatása. Különös hangsúlyt helyez a Kormány a magyar autóbuszgyártás megerősítésére, aminek köszönhetően megújulnak a személyszállítást végző cégek járműparkjai. Az Ipar 4.0. a minőségi iparfejlesztést állítja a középpontba: az új technológia-bevezetés következtében gyorsítja az új üzleti modellek bevezetését, illetve kialakítását, ami a gazdasági növekedést fokozottan serkenti, és tovább növeli a nagy hozzáadott értéket termelő szolgáltatások hazai megjelenését. A Beszállítói-fejlesztési Programnak köszönhetően jelentős számú magyar kis- és középvállalkozás vonható be a beszállítói hálózatokba a következő években, felkészítve őket a nemzetközi piacokon való helytállásra is.

Természetesen nem maradhatnak ki azok a földrajzi vagy szakpolitikai területek sem a hazai költségvetési támogatásokból, ahol az uniós források nem vagy csak korlátozottan érhetőek el. A Kormány célzott pénzügyi támogatást nyújt Pest megye számára gazdasági-társadalmi célokat szolgáló fejlesztések finanszírozásához. A szociális biztonság politikáját új alapokra kell helyezni, ezen belül kiemelt szerepet kap a jövő építése, az ifjúság és a sport támogatása, ahol szintén jelentős lesz a költségvetés szerepe. Az Egészséges Budapest Program keretében 2018-ra 30,0 milliárd forint jut a fővárosi és Pest megyei egészségügyi szakellátások fejlesztése, az érintett intézmények infrastrukturális megújítása, a szolgáltatásokhoz való hozzáférés megkönnyítése, valamint a sürgősségi esetek hatékonyabb ellátása érdekében. További 9,5 milliárd forintot szán a Kormány az egészségügyi intézmények fejlesztésére és rendkívüli támogatására, valamint 5,1 milliárd forintot a Bethesda Gyermekkórház és a Budai Irgalmasrendi Kórház közös fejlesztésére.

Hatékony uniós forrásfelhasználás

A Kormány a 2014-2020-as ciklusra a hazánkat jogosan megillető európai uniós források célzottabb és még hatékonyabb felhasználását tűzte ki célul. Ennek jegyében döntött arról, hogy a rendelkezésre álló összegek 60%-át gazdaságfejlesztésre fordítja, ami érdemben segíti elő a gazdaság növekedését a megvalósuló beruházásokon, a foglalkoztatottság bővülésén és a versenyképesség növelésén keresztül. Emellett természetesen jelentős források jutnak az egészségügyi és szociális ágazat fejlesztéseire, a társadalmi felzárkóztatást elősegítő programokra, valamint a közigazgatási és közszolgáltatási infrastruktúra modernizálására. Mivel 2017-re már minden uniós programot meghirdet a Kormány, így jövőre és az elkövetkezendő években ezek már konkrét eredményekkel járulnak hozzá Magyarország erősödéséhez. A vissza nem térítendő támogatások mellett a korábbi pénzügyi időszakhoz képest megnő azon pénzügyi eszközök szerepe, melyek többször kihelyezhetők, ezáltal hosszú távon tudnak biztos finanszírozást nyújtani a vállalkozások különféle fejlesztéseihez.

A biztonság mindenek előtt!

Az elmúlt évek politikai és társadalmi kihívásai rávilágítottak arra, hogy az egyes nemzeteknek újra kell gondolniuk a globalizációról alkotott nézőpontjukat. A szűnni nem akaró migrációs nyomás, a terrorfenyegetettség megköveteli, hogy a korábbiaknak lényegesen nagyobb hangsúly helyeződjék a költségvetésben is a rendvédelemre, a közbiztonságra. Az Európai Unió vívmányai, az uniós - és ezzel együtt természetesen a magyar - állampolgárok jogai nem kerülhetnek veszélybe, ahogy lehetőségeiket sem lehet korlátozni. A Kormány kiáll a magyar emberek mellett: megvédi a társadalmi célokat szolgáló intézkedéseit, illetve biztosítja határai védelmét.

A KORMÁNYZAT GAZDASÁGPOLITIKÁJÁNAK FŐ VONÁSAI, AZ ÁLLAMHÁZTARTÁS ALAKULÁSA A 2018. ÉVBEN

A kormányzat gazdaságpolitikája

A gazdaságpolitika egyik legfontosabb célja az államadósság további csökkentése, a GDP-arányos költségvetési hiány tartósan 3% alatti tartása, a foglalkoztatás bővítése, a versenyképesség javítása, továbbá a kiegyensúlyozott gazdasági növekedés biztosítása. Ennek érdekében a Kormány 2010 óta jelentős strukturális átalakításokat hajtott végre, többek között a munkaerőpiac, a nyugdíjrendszer, az adórendszer, az oktatás és a közigazgatás területén. A költségvetési és pénzügyi egyensúly helyreállítására irányuló törekvések eredményeként Magyarország 2013 júniusában kikerült a 2004 óta fennálló túlzottdeficit-eljárás alól. A makrogazdasági egyensúly helyreállításában bekövetkezett eredményeket pedig jelzi, hogy 2016 tavaszán az Európai Bizottság úgy értékelte, hogy immáron nem áll fenn makrogazdasági egyensúlytalanság hazánkban.

Az eddig megtett lépések eredményeként a magyar gazdaság a 2013-as fordulat óta stabil és kiegyensúlyozott növekedési pályán mozog: 2014-ben dinamikusan, 4%-kal, 2015-ben 3,1%-kal, 2016-ban pedig 2,0%-kal bővült a bruttó hazai össztermék. Különösen kedvező, hogy az uniós források jelentős elmaradása ellenére is EU-s átlag feletti teljesítményt mutatott a magyar gazdaság a tavalyi évben. Fontos kiemelni, hogy hazánk növekedésének szerkezete egyben fenntarthatónak is tekinthető, ugyanis egyfelől a legtöbb ágazat pozitívan járult hozzá a felzárkózáshoz, másfelől a bővülést nem hitelfelvétel táplálta.

A külső és belső egyensúlyi mutatók továbbra is kedvezőek. A fegyelmezett fiskális politikának köszönhetően 2016-ban az államháztartás előzetes hiánya 1,8%-ra teljesült és a GDP-arányos államadósság 74,1%-ra csökkent, amely hozzájárult a külső sérülékenység mérséklődéséhez. A fegyelmezett költségvetési politika, a csökkenő pályára állított államadósság és a magyar gazdaság teljesítményének elismerése, hogy a három nagy hitelminősítő - a piacok által már korábban elismert hazai eredményeket lekövetve - a 2016. év folyamán sorra befektetésre ajánlott kategóriába emelte Magyarországot.

Mivel a magyar gazdaság növekedési képességének megerősítése érdekében különösen fontos a bérfelzárkózás és a vállalatok hatékonyságjavító törekvéseinek párhuzamos ösztönzése - ami által tovább erősödhet a magyar gazdaság munkahelyteremtő és munkaerő-megtartó, illetve jövedelemtermelő és versenyképessége -, a Kormány kezdeményezte a Versenyszféra és a Kormány Állandó Konzultációs Fórumán 2016 novemberében megkötött, hat évre szóló bérmegállapodást. A megállapodás 2017-ben és 2018-ban minimálbér és garantált bérminimum emelést, illetve ezzel párhuzamosan a munkaadói adóterhek jelentős csökkentését, a társasági adókulcs egyszámjegyűvé tételét, továbbá a 2018-at követő években a reálbér-növekedéstől függő további munkáltatói adómérséklést tesz lehetővé, ezáltal érdemben támogatja a következő években várható makrogazdasági folyamatokat, magasabb növekedési pályára állítva a magyar gazdaságot.

Előretekintve megállapítható, hogy folytatódik a háztartások fogyasztásának növekedése, amelyet az óvatossági motívumok folyamatos enyhülésén túl a kedvező munkapiaci trendek fennmaradása, illetve a minimálbér és garantált bérminimum jelentős emelése is támogat. A vásárlóerő növekedését segíti továbbá a kétgyermekes családi kedvezmény fokozatos emelése, valamint egyes alapvető élelmiszerek, éttermi szolgáltatások, illetve az internet általános forgalmi adójának csökkentése.

A beruházások erőteljes megugrása prognosztizálható 2017-től kezdődően, amelyhez mindhárom szektor hozzájárul majd. A vállalati beruházásokat illetően az elkövetkező időszakban várhatóan erőteljes növekedési dinamika bontakozik ki, amelyet jelentősen támogat a 9%-ra csökkentett, így EU-s összehasonlításban a legalacsonyabb társasági adókulcs, valamint az elmúlt időszakban bejelentett számos nagy volumenű fejlesztés is. A háztartások beruházásaival összefüggésben a lakáspiacon beindult kedvező tendenciák várhatóan tovább erősödnek az elkövetkező évek során. A stabilan alacsony kamatkörnyezet és az emelkedő reáljövedelmek mellett, a Családi Otthonteremtési Kedvezmény (CSOK) és a kedvezményes lakásáfa további lendületet ad a fejlesztéseknek. Az állami beruházások dinamikáját számottevően meghatározza az új uniós költségvetési ciklus forrásainak kifizetése. A jellemző előfinanszírozás miatt az allokált összegek várhatóan 2017-2019 során fogják számottevően erősíteni a beruházási teljesítményt.

A külkereskedelem tavalyinál lendületesebb bővülése várható 2017-2018 folyamán. Az export növekedésére kedvezően hat, hogy továbbra is stabilan bővül a feldolgozóipari rendelésállomány, amit az idei évtől támogathat a gyorsuló világkereskedelem is. Az elkövetkező időszakban az import növekedésében jelentős szerepet játszik, hogy az idei évtől várhatóan felfut az EU-s transzferek felhasználása, így a belföldi kereslet importvonzata várhatóan erősödni fog. Ennek eredményeként a külkereskedelem hozzájárulása a GDP-növekedéshez átmenetileg negatív tartományba kerülhet az előrejelzési horizonton. Az ipar és a külkereskedelem folyamatos élénkülését az Irinyi Jánosról elnevezett iparstratégia célkitűzései is nagymértékben támogatják.

A munkaalapú társadalom megteremtése érdekében hozott intézkedéseknek köszönhetően a foglalkoztatottak száma 2016 végén meghaladta a 4,4 millió főt, amely elsősorban a hazai elsődleges munkaerőpiac bővülő foglalkoztatásának eredménye. Ezzel párhuzamosan a munkanélküliségi ráta tavaly év végére 4,4%-ra csökkent. Az erőteljes munkaerő-kereslet eredményeként az elkövetkező időszakban tovább fennmaradhatnak a beindult kedvező folyamatok. A minimálbér és a garantált bérminimum emelkedése, valamint a munkáltatók adóterheinek mérséklődése következtében a bérek jelentős növekedése is folytatódhat.

A következő években a korábban tapasztalt rendkívül alacsony árdinamika növekedése várható. Az importált hatásokat tekintve az emelkedő olajár, valamint az élénkülő európai inflációs környezet is a drágulás irányába hat. A belföldi folyamatokat illetően a támogató monetáris politika és az egyre feszesebb munkaerőpiac mellett az élénk belső kereslet is az infláció növekedésének irányába hat. Figyelembe véve ugyanakkor az inflációs várakozások historikusan alacsony szintjét és a 2017. évi indirektadó-csökkentéseket, az áremelkedés idén is visszafogott maradhat. 2018-tól az MNB középtávú céljának megfelelően az áremelkedés üteme várhatóan megközelíti a 3%-ot.

Összegezve a gazdasági fundamentumok stabil, kiegyensúlyozott és fenntartható növekedési trendet vetítenek előre. Az előrejelzési horizonton a GDP bővülése érdemben gyorsul, így annak üteme 2017-ben és 2018-ban is várhatóan meghaladja majd a 4%-ot. A Versenyszféra és a Kormány Állandó Konzultációs Fórumán kötött, hat évre szóló bérmegállapodáson túlmenően a gazdaság bővülését támogatja az EU-s források felhasználásának, illetve a CSOK igénybevételével felépülő új otthonok számának felfutása. Az erőteljes munkaerő-kereslet következtében folytatódhat a foglalkoztatás bővülése, a munkanélküliségi ráta csökkenése és a bérek emelkedése, amelyeknek eredményeként a háztartások jövedelmi helyzete tovább javulhat. A magyar gazdaság belső növekedési motorjai stabilak, a külső környezet esetleges változása jelenthet hazánk növekedési teljesítményére kockázatot. A Kormány továbbra is elkötelezett a fegyelmezett költségvetési politika fenntartásában. Ezzel összhangban a GDP-arányos költségvetési hiány az előrejelzési horizonton is érdemben 3% alatt teljesül.

Az államháztartás céljai és keretei

Költségvetés-politikai keretek

Magyarország 2018. évi költségvetése a munkából élő emberek, a biztonság és a közbiztonság költségvetése. E célok prioritást kapnak a jövő évi költségvetési kiadások meghatározásakor. A közszférában jelentősen emelkednek a bérek, a nyugdíjak nemcsak megőrzik reálértéküket, hanem a gazdasági növekedésre tekintettel nyugdíj-prémium kifizetésére is sor kerülhet, az otthonteremtés támogatása növekszik, és folytatódik a 2017-ben megkezdett adócsökkentési program.

A Kormány a 2018. évre vonatkozóan a GDP-hez viszonyítva 2,4%-ban határozta meg az európai uniós módszertan szerinti hiánycélt.

A kitűzött költségvetési hiánycél és a gyorsuló növekedés mellett az államadósság GDP-hez viszonyított aránya számottevően mérséklődhet.

Az adósság csökkentése 2011-től kezdődően a nemzeti vagyon gyarapodása mellett ment végbe, amit nem a vagyon felélésével vagy külföldi értékesítésével ért el a Kormány. Ezért 2018-ban is prioritás az olyan beruházások megvalósítása, amelyek által gyarapodik a nemzeti vagyon. Ez az oka, hogy a költségvetés szerkezetében a felhalmozási és uniós részek hiányt mutathatnak.

Az elmúlt évekhez hasonlóan fontos feladat az uniós támogatások átszervezése, ezáltal a hatékony felhasználás elősegítése a gazdaságfejlesztést támogató beruházások előtérbe helyezésével. A 2018. évi kifizetések nagyságrendje várhatóan meghaladja az előző évi szintet, hozzájárulva a gazdasági növekedés gyorsulásához.

A Kormány gazdaságpolitikáját szem előtt tartva a 2018. évi főbb célkitűzések a következők:

- a családok adóterheinek további csökkentése a családi kedvezmény mértékének növelésén keresztül,

- az internet-előfizetés áfakulcsának további 5%-ra történő csökkentése,

- a hal áfakulcsának 27%-ról 5%-ra történő csökkentése,

- 2018-tól az ingatlan-bérbeadásból származó jövedelmet terhelő egészségügyi hozzájárulás megszűnése,

- a közmunkaprogram folytatása a „segély helyett munkát” elv érvényesítésének megfelelően, ugyanakkor a közmunka rendszerének hatékonyabbá tétele, az egyéb aktív munkapiaci programok szélesítése révén,

- a nyugdíjkiadások és egyes jövedelempótló ellátások reálértékének megőrzése, ezen felül a nyugdíjasok részesülhetnek a gyors gazdasági növekedés eredményéből,

- a pedagóguséletpálya-modell kialakításának befejező lépése, illetve a rendvédelmi és honvédelmi életpálya-modelljének folytatása,

- a Kormányhivataloknál és a Nemzeti Adó- és Vámhivatalnál foglalkoztatottak életpályája-modelljének folytatása,

- az európai uniós programoknál a maximális ütemű forrásfelhasználás prioritásként jelenik meg azért, hogy a fejlesztési források a kedvezményezettek számára minél hamarabb elérhetővé váljanak,

- a közlekedési fejlesztésekre továbbra is igen magas összeget fordít a kormányzat, a közútfelújításra rendelkezésre álló források jelentősen nőnek, a Paksi beruházás a szükséges engedélyek megszerzése után felgyorsulhat,

- a vidéki nagyvárosokat modernizáló, versenyképességet, kulturális vonzerőt növelő és életminőséget javító fejlesztésekre kerül sor a Modern Városok Program keretében,

- számos felsőoktatási, kulturális beruházás, nemzetstratégiai gazdaságfejlesztési támogatás kap helyet a 2018-as költségvetésben,

- az ország védelmi képességének erősítése érdekében tovább nő a Honvédelmi Minisztérium költségvetése,

- a Kormány a jövő évben tovább folytatja az illegális bevándorlással szembeni harcát, melynek érdekében 2018-ban is megfelelő források állnak rendelkezésre a költségvetésben.

A 2018. évi költségvetési törvény a megszokott, ún. konzervatív módon készült, az előre nem várt kockázatok kivédésére a kormányzat ismételten kéttípusú központi tartalékot képzett, az Országvédelmi Alap előirányzatát, valamint a Rendkívüli kormányzati intézkedések tartalékát. A tartalékok rendszerét erősíti a költségvetési fejezetenként létrehozott stabilitási tartalék, amelynek felhasználása a Kormány döntése alapján az év utolsó negyedévében lehetséges.

Nullás hazai működési költségvetés

Az elmúlt években rendre 3% alatti, uniós módszertan szerinti deficittel zárt a költségvetés. Ezen túlmenően az elsődleges, vagyis a kamatkiadások nélküli egyenleget az elmúlt években a többlet jellemezte.

Ugyanakkor a Kormány célja, hogy az állam hiány nélkül működjön, a közszolgáltatások - honvédelem, oktatás, egészségügy, környezetvédelem - költségét hitelek felvétele nélkül, a működési bevételekből tudja finanszírozni. A nulla százalékos működési hiányt úgy kell elérni 2018-ban is, hogy a munkahelyek számának gyarapodását lehetővé tevő fejlesztésekre a források biztosítva legyenek, ezáltal a GDP növekedése lehetőség szerint a 3% körüli tartományban maradjon.

A Kormány által prioritásként kezelt főbb területek és fontosabb változások

Családok helyzetének erősítése

A Kormány kiemelt célja 2018-ban a gyermeket nevelő családok további támogatása. A munkabért Európa egyik legalacsonyabb személyi jövedelemadó kulcsa (15%) terheli, a gyermeknevelést pedig a személyi jövedelemadóból igénybe vehető családi kedvezménnyel, illetve a családi járulékkedvezménnyel segíti a Kormány.

2016-tól kezdődően négy év alatt fokozatosan kétszeresére nő a két gyermeket nevelő családok által érvényesíthető családi kedvezmény mértéke. 2016-ban havi 10 ezer forintról 12,5 ezer forintra, 2017-ben 15 ezer forintra emelkedett a havonta igénybe vehető adókedvezmény összege, 2018-ban pedig megvalósul a családi kedvezmény 2019-ig tartó növelésének harmadik üteme is. A kétgyermekes családok esetében 2018-tól gyermekenként 17,5 ezer forintra emelkedik a havonta igénybe vehető adókedvezmény összege, azaz a kétgyermekes családok jövedelme éves szinten 60 ezer forinttal emelkedik 2017-hez képest. A házasságkötés és a családalapítás támogatása érdekében az első házasok kedvezménye 2017-től a családi kedvezménytől függetlenül igénybe vehető.

A 2018. évben a Kormány szándékainak megfelelően tovább folytatódik az otthonteremtési program, mely a családok lakáshoz jutását és lakáskörülményeinek javítását tűzte ki célul. A CSOK keretében a három- és többgyermekes, új lakást építő vagy vásárló családok 3%-os fix kamatozású lakáskölcsönt vehetnek igénybe. A lakáshelyzet javítását szolgálja az ingatlanértékesítések áfakulcsának 5%-ra történő mérséklése, továbbá a saját célra építkezők részére az adóvisszatérítési támogatás. Az otthonteremtési program intézkedései hozzájárulnak a hazai családpolitikai és demográfiai célkitűzések megvalósulásához, ösztönzik a gyermekvállalást, növelik a munkaerő mobilitását és javítják a lakosság életminőségét.

Az otthonteremtési program további eleme a Nemzeti Otthonteremtési Közösség (NOK). Az új konstrukció a lakás-takarékpénztárhoz hasonlóan állami támogatást nyújt a tagoknak a befizetett összeg után, melynek maximális mértéke 30%, évente legfeljebb 300 ezer forint. A konstrukcióhoz csatlakozó tagok kötelezettséget vállalnak egy meghatározott összeg befizetésére, előre meghatározott ütemben. Az új lakás vásárlásához a megtakarításon felül a még hiányzó összeget a közösség kamatmentesen megelőlegezi azoknak a tagoknak, akiket sorsolással választanak ki a több mint 10 éves futamidő alatt.

A nők munkaerőpiaci részvételének növelése érdekében a 2017. évtől kezdődően a kisgyermekek napközbeni ellátásának rendszere strukturálisan alakul át. Ennek köszönhetően egy új, többszintű - a rugalmas feladatellátást segítő - szolgáltatási forma és megújult finanszírozási rendszer valósul meg, amely nagymértékben hozzájárul a szülők munkaerőpiacra való visszatéréséhez.

Ezen túlmenően a Kormány a gyermekétkeztetés finanszírozásán keresztül közvetett módon segíti a családokat azzal, hogy továbbra is kiemelt figyelmet fordít mind az intézményi keretek között, mind a szünidőkben történő étkeztetés magas színvonalú megvalósítására. A bölcsődei és óvodai gyermekétkeztetés 2015. szeptember 1-jétől történő kiterjesztéséből adódóan soha nem látott mértékben bővült a kisgyermekeket ellátó intézményrendszerben a térítésmentes étkeztetés lehetősége, továbbá 2016-tól a Kormány - a korábbi nyári gyermekétkeztetéshez képest - az összes szünidőben lehetővé tette a rászoruló gyermekek étkezését. Mérföldkőnek tekinthető továbbá, hogy az állam nemcsak a gyermekétkeztetést ellátó konyhák működtetéséhez, hanem azok fejlesztéséhez, bővítéséhez is hozzájárul, így egyre több településen modern felszerelésű konyhák és étkezők biztosítják az egészséges táplálkozáshoz szükséges ételeket.

A 2018. évben a fenti intézkedések által kijelölt irányvonalat a Kormány tovább folytatja, hozzájárulva a jövő generációjának egészséges fejlődéséhez, egyúttal csökkentve a családok gyermekneveléssel összefüggő terheit.

Teljes foglalkoztatás elérése, további munkahelyteremtő intézkedések

A foglalkoztatási szempontokat a Kormány prioritásként kezeli, ezen belül legfontosabb foglalkoztatáspolitikai célkitűzése a teljes foglalkoztatás megteremtése Magyarországon. A 2010-es kormányváltás óta 702 ezer fővel nőtt a foglalkoztatottak száma. A növekedés döntően a versenyszféra munkahelyteremtésére vezethető vissza, ahol 486 ezer fővel nőtt a létszám, ami mintegy 70%-os arányt képvisel a foglalkoztatás bővülésében. A foglalkoztatás növekedését egyre inkább a piaci munkahelyteremtés generálja, ami a fenntartható növekedés irányába mutató tendencia.

A foglalkoztatás bővülése azt eredményezi, hogy az államnak kevesebbet kell majd költenie segélyekre és jövedelempótló támogatásokra. A Kormány célja, hogy az uniós fejlesztési és beruházási támogatások legalább 60%-át gazdaságfejlesztésre és munkahelyteremtésre fordítsa.

Mindezek mellett a Kormány egyetért azzal, hogy a közfoglalkoztatottak elsődleges munkaerőpiaci elhelyezkedését szükséges ösztönözni. A magyar gazdaság helyzetének erősödésével a Kormány lehetőséget teremt a közfoglalkoztatottak piaci alapú munkavállalására, amit kompetenciafejlesztő és képzési programokkal is támogat.

A Kormány különös figyelmet fordít a munkahelyteremtésre a versenyszférában, támogatja az egyes hátrányos helyzetű célcsoportok foglalkoztathatóságát, a munka nélkül lévő, illetve a hátrányos helyzetű területeken élő személyeket, szakképzetlen munkavállalókat, a fiatalokat és a nőket.

Életpályaprogramok továbbvitele, bérrendezések

2018-ban tovább folytatódnak a közszolgálati dolgozók megbecsülése érdekében tett intézkedések. Ennek részeként folytatódik a 2015-ben indított fegyveres és rendvédelmi életpályamodell, ennek keretében 2018-ban további, átlagosan 5%-kal nő a katonák és a rendvédelmi dolgozók fizetése.

A Nemzeti Adó- és Vámhivatal foglalkoztatottjai a 2016-ban indított életpályamodell keretében 2018-ban további 15%-os illetményemelésben részesülnek, elérve ezáltal az átlagosan 50%-os növekedést.

További emelésben részesülnek az egészségügyi ágazat szakdolgozói, valamint az Országos Mentőszolgálat állományában lévő alkalmazottak.

Lezárul a 2016-ban indított bírói és ügyészi illetményalap-emelés (2018-ban további 5%), illetve a felsőoktatási oktatói, kutatói és tanári bérrendezés (2018-ban további 5%). Emellett, a korábbi döntésnek megfelelően emelkedik a pedagógusok bére is a minősítés keretében.

A költségvetés fedezetet nyújt valamennyi, már végrehajtott intézkedés továbbviteléhez is, így a pedagógusok életpályájára és kapcsolódó bérintézkedéseire, a járási és megyei kormányhivatalok munkatársainak állami tisztviselői életpályájára, továbbá a már végrehajtott egészségügyi, szociális és kulturális bérintézkedésekre.

Uniós források maximális felhasználása

A Kormány kiemelten kezeli az uniós támogatások felhasználását. Ezzel összefüggésben 2017 első negyedévének végéig a 2014-2020-as időszakban rendelkezésre álló támogatások teljes összege meghirdetésre került. Elsődleges cél, hogy 2018-ban az összes forrás lekötésre kerüljön annak érdekében, hogy a fejlesztési források a kedvezményezettek számára minél hamarabb elérhetővé váljanak, és ezáltal a támogatások legnagyobb része már a 2018. év végére kifizetésre kerüljön, elkerülve azt a korábbi gyakorlatot, amikor a források jelentős részének kifizetésére csak az uniós pénzügyi időszak végén került sor. Mindez az jelenti, hogy a 2018. évi kifizetések nagyságrendje várhatóan még a korábbi évek kiemelkedően magas értékeit is meghaladja, fenntartva a gazdasági növekedés lendületét, hiszen a Kormány a fejlesztési források 60%-át - az uniós célkitűzésekkel összhangban - a foglalkoztatás és versenyképesség növelésére épülő gazdaságfejlesztésre fordítja.

A vissza nem térítendő támogatások mellett a korábbi pénzügyi időszakhoz képest jelentősen magasabb arányban kerülnek meghirdetésre pénzügyi eszközök is, melyek a többszöri kihelyezés által hosszú távon tudnak biztos finanszírozási forrást nyújtani a megerősödő vállalkozások jövőbeni fejlesztéseihez.

Hazai forrásból megvalósuló beruházások

A 2018. évben a Kormány döntéseinek értelmében jelentős hazai forrásból megvalósuló beruházások elindítására és továbbvitelére kerül sor, melyek a következő főbb területeken jelentkeznek:

Közúti fejlesztések

A Kormány 2016-ban elfogadott közútfejlesztési koncepciója értelmében a jelenlegi 1450 kilométernyi gyorsforgalmi úthálózat 2022-ig további, több mint 900 kilométer autópályával, autóúttal vagy E-jelű úttal (európai közúti főútvonal) bővül, összesen mintegy 2500 milliárd forintból. A program megvalósítására a közútfejlesztésre rendelkezésre álló európai uniós források teljes összege felhasználásra kerül, továbbá hét év alatt összesen 1300 milliárd forint hazai költségvetési forrás kerül biztosításra az autópályák országhatárig való elvezetésére, a régióközpontok gyorsforgalmi úthálózatba történő bekapcsolására, illetve további fejlesztési elemekre.

Közútfelújítás

2017-2018-ban is folytatódik az országos közúthálózat felújítása és korszerűsítése. Az útfelújítási program célja, hogy a meglevő hazai közúthálózat tartósan jó színvonalú legyen, ennek érdekében felújításra kerülnek azon gyorsforgalmi, főúti és mellékúti szakaszok, amelyeknek az állapota indokolja. A 2014-ig tartó időszakhoz képest átalakult a finanszírozás szerkezete: az aszfaltozási és burkolat-megerősítési munkálatok többsége már nem uniós forrásból, hanem hazai költségvetési források felhasználásával valósulhat meg.

Autóbuszprogram

Az autóbusszal végzett személyszállítási közszolgáltatók autóbuszparkjának megújítására - a nemzeti autóbuszgyártásnak a hazai ipar megerősítésére vonatkozó elképzelésekkel összhangban történő kiemelt fejlesztése érdekében - a következő években a Kormány megemelt költségvetési forrást biztosít. A program révén a helyközi közszolgáltató busztársaságok járműparkjának átlagéletkora 2019-re várhatóan 10 év alá kerül.

Irinyi Terv iparstratégiai támogatásai

A Kormány által elfogadott hazai ipar fejlesztéséről szóló Irinyi Terv fő célkitűzése, hogy 2020-ra a hazai ipar GDP részaránya elérje a 30%-ot. Az Irinyi Terv megvalósítása érdekében elengedhetetlen az Irinyi Terv által kiemelt ágazatként azonosított szektorokba tartozó vállalatok fejlesztéseinek és beruházásainak támogatása, amelyek jelentős mértékben járulnak hozzá az ipar növekedéséhez.

Beszállítói-fejlesztési Program

A Beszállítói-fejlesztési Program célja a hazai tulajdonú, alacsony hozzáadott értékű termékstruktúrával és gyenge jövedelmezőséggel működő magyar tulajdonú cégek bekapcsolása a magasabb hozzáadott értéket teremtő termékek fejlesztésébe, gyártásába, és a termelékenység növelése az Ipar 4.0. technológiák alkalmazásával. A támogatás révén jelentős számú magyar kis- és középvállalkozás vonható be a beszállítói hálózatokba a következő években, felkészítve őket a nemzetközi piacokon való helytállásra is.

Ipar 4.0.

A minőségi iparfejlesztés nemzetközileg is kiemelt hajtómotorjának tekintett Ipar 4.0. koherens támogatásának eszközrendszere az ipar intenzív fejlesztését segíti a mennyiségi fejlesztéssel szemben. A program az új technológia bevezetésének következtében gyorsítja az új üzleti modellek bevezetését, illetve kialakítását, ami a gazdasági növekedést fokozottan serkenti, és tovább növeli a nagy hozzáadott értéket termelő szolgáltatások hazai megjelenését. A minőségi technológiafejlesztés terén várható arányaiban a legnagyobb hozzáadott érték növekedése, de alapvető érdek a hazai vállalkozásoknak az olcsó munkaerőre alapozott versenyképességét hosszú távon is fenntartható előnyökre váltani. A digitalizáció területén történő beruházások az adott vállalatoknál közvetlenül is igénylik az intenzív kutatást, fejlesztést és innovációt, ugyanakkor tovagyűrűző keresleti hatást is eredményeznek mind a kis- és középvállalkozások, startupok (újonnan alapított, nagy növekedési potenciállal rendelkező induló vállalkozások), illetve az oktatás-képzés irányába is.

Pest megyei fejlesztések

Pest megye - a főváros közelségéből adódóan a fejlett régiók közé való besorolása következtében - számos közösségi forrás igénybevételének lehetőségétől elesik. Ennek kompenzálása érdekében a Kormány a költségvetés teherbíró képességéhez igazodó mértékű célzott pénzügyi támogatást nyújt Pest megye számára az előzetesen jelzett igényeknek és a támogathatósági kritériumoknak egyaránt megfelelő fejlesztések finanszírozásához.

Sportfejlesztések

A kormányprogram szerint a szociális biztonság politikáját új alapokra kell helyezni, ezen belül kiemelt szerepet kap a jövő építése, az ifjúság és a sport támogatása. A szabadidősport és a minőségi sport támogatása egymással összefonódó fogalmak, a sportéletet támogató beruházások a következő nemzedékek egészségéhez, neveléséhez járulnak hozzá. A 2018. évben kiemelt cél a folyamatban lévő fejlesztési program továbbvitele.

Egészségügyi fejlesztések

Az Egészséges Budapest Program keretében 2018-ra 30 milliárd forint kerül elkülönítésre a fővárosi és Pest megyei egészségügyi szakellátások fejlesztése, az érintett intézmények infrastrukturális megújítása, a szolgáltatásokhoz való hozzáférés megkönnyítése, valamint a sürgősségi esetek hatékonyabb ellátása érdekében. További jelentősebb tételként áll rendelkezésre 9,5 milliárd forint az egészségügyi intézmények fejlesztésére és rendkívüli támogatására, valamint 5,1 milliárd forint a Bethesda Gyermekkórház és a Budai Irgalmasrendi Kórház közös fejlesztésére.

Turisztikai fejlesztések

A turizmus az egyik legjelentősebb húzóhatással rendelkező ágazat, amely elősegítheti az elmaradottabb térségek gazdasági felzárkózását, a természeti és a kulturális értékek megőrzését és hasznosítását, a lakosság életkörülményeinek javítását. Ezen túl a turizmus a vidékfejlesztés, a területi differenciálás, a térségi fejlettségbeli különbségek kiküszöbölésének eszköze is. A turizmus fejlesztésére fordított források pozitív gazdasági hatásai mutatókban mérhetők, profitot termelnek és az államháztartásnak bevételt jelentenek.

Adó- és járulékpolitikai célkitűzések

A korábbi években a családokat, a munkavállalást, valamint a leghátrányosabb munkaerőpiaci helyzetben lévőket támogató adórendszer került kialakításra. Az élőmunka terheinek csökkentése mellett mérséklődtek a vállalkozások adóterhei, továbbá a feketegazdaság visszaszorítása érdekében tett intézkedések hatására javult az adóbeszedés hatékonysága, és növekedtek a fogyasztási-forgalmi adókból származó bevételek.

A foglalkoztatást terhelő közteher csökkentését segíti elő a Kormány és a Versenyszféra Állandó Konzultációs Fóruma között született megállapodás, melynek keretében 2022-ig folyamatosan csökkenhet az élőmunka közterhe. A szociális hozzájárulási adó 2018-ban 2 százalékponttal 20%-ra csökken, illetve további 0,5 százalékponttal csökkenhet, ha 2017 első kilenc hónapjában a bruttó bérnövekedés a versenyszférában meghaladja a 11%-ot. Emellett a megállapodás alapján a minimálbér 8%-kal, a garantált bérminimum pedig 12%-kal növekszik 2018-ban.

A Kormány tovább folytatja a családok támogatását. A kétgyermekes családok esetében 2018-ban gyermekenként 17,5 ezer forintra emelkedik a havonta igénybe vehető adókedvezmény összege.

2017-től jelentősen csökkentek a vállalkozások adóterhei. 2017. január elsejétől a társasági adókulcs egységesen 9%-ra csökkent, ami számottevően hozzájárul mind a hazai vállalkozások beruházásainak élénkítéséhez, mind Magyarország pozíciójának erősítéséhez az új székhelyet kereső vállalatok letelepítéséért folyó nemzetközi versenyben. A beruházásokra gyakorolt pozitív hatása révén az intézkedés hosszabb távon a termelékenység, és így a bérszínvonal emelkedését is eredményezheti, amely költségvetési többletbevételt generál.

A társasági adóban a kulcscsökkentés mellett 2017-től több beruházás- és növekedés-ösztönző intézkedés is megvalósult. Jelentősen enyhültek a már meglévő, beruházásokhoz kapcsolódó adókedvezmények igénybevételi korlátai, és bevezetésre került az energiahatékonysági beruházások után igénybe vehető adókedvezmény, illetve a korai fázisú vállalatokba történő befektetéseket ösztönző adóalap-kedvezmény.

A KIVA átalakításával az adórendszer 2017-től még kedvezőbb adózási környezetet teremt a növekedésre képes kis- és középvállalkozások számára. Az adóalap számítása jelentősen átalakult: 2017-től a személyi jellegű kifizetések mellett csak a vállalkozás és tulajdonosa közötti pénzmozgás keletkeztet adókötelezettséget, azaz a KIVA a vállalkozásba visszaforgatott jövedelmet nem terheli. A módosítások hatására egyszerűsödött az adónemre való áttérés, az adókötelezettség a korábbinál lényegesen kiszámíthatóbbá és kedvezőbbé is vált. Mindemellett enyhültek a jogosultsági feltételek is, az adónem ettől az évtől a korábbinál szélesebb vállalati kör számára érhető el. Tekintettel arra, hogy az adónem kiváltja a szociális hozzájárulási adót és a társasági adót, összhangban az utóbbiakat érintő intézkedésekkel, a KIVA 16%-os kulcsa 2017-ben 14%-ra csökkent, 2018-ban pedig 13% lesz.

Az adminisztráció csökkentése érdekében 2017-től jelentősen egyszerűsödött az egészségügyi hozzájárulás fizetésének rendszere, az egészségügyi hozzájárulás kulcsainak száma a korábbi ötről kettőre csökkent. Emellett 2017-től a 27%-os egészségügyi hozzájárulás kulcsa a szociális hozzájárulási adóval összhangban 22%-ra csökkent, 2018-ban pedig (22%-ról) 20%-ra csökken. A módosítások hatására - egyebek mellett - csökken az egyes meghatározott juttatásokat, a reprezentációt és az üzleti ajándékot terhelő közteher. 2018-tól az ingatlan-bérbeadásból származó jövedelmet terhelő egészségügyi hozzájárulás megszűnik, mely egyszerűsíti az adminisztrációt és elősegíti a lakásbérletből származó jövedelmek kifehérítését.

A fogyasztási-forgalmi típusú adók esetén az éttermi étkezésre és az internetre vonatkozó áfakulcs csökkentése szintén több lépcsőben valósul meg, melynek keretében az érintett szolgáltatások áfakulcsa 2018-tól 5%-ra csökken a 2017. évi 18%-ra való csökkentést követően. További kedvező intézkedés, hogy 2018-tól a hal áfakulcsa is 5%-ra csökken.

A Kormány döntésének megfelelően, a Nemzeti Adó- és Vámhivatal Stratégiai Megújulásának Programja alapján 2018-ban a NAV működését, hatékonyságát elősegítő programok valósulnak meg, melyek célja, az Adóhatóság versenyképességének és a költségvetés bevételeinek növelése. A stratégia főbb pontjai a következők: az adótudatosság elősegítése, az ügyfélközpontúság, behajtási hatékonyság szakmai korszerűsítéssel, közép- és hosszútávon fenntartható adóztatás, digitalizáció, hatékony működés. A projekt további célja - illeszkedve a szolgáltató adóhatóság koncepciójához -, hogy a vállalkozások, illetve a lakosság az adózást érintő kötelezettségeinek, illetve a jogkövető magatartásnak könnyebben és gyorsabban tudjanak megfelelni.

Magyarország és az Európai Unió költségvetési kapcsolatai

Gyors forráslehívás és versenyképes gazdasági, társadalmi szerkezet

A rendelkezésre álló 12 ezer milliárd forint uniós forrás ütemezett, gyors lehívása mellett ebben a periódusban az elsődleges cél az, hogy versenyképes gazdasági szerkezet jöjjön létre. Ennek érdekében a vállalkozások általános, illetve energetikai, infokommunikációs fejlesztéseit, a kutatás-fejlesztést és innovációt, a kiemelt turisztikai fejlesztéseket és a foglalkoztatás növelését 2018-ban minden korábbinál több támogatás szolgálja. Ezt egészítik ki a területi szereplők (megyék, megyei jogú városok) intézkedései, melyek a gazdaságfejlesztési hangsúly mellett a közszolgáltatásokat és a helyi közösségi kezdeményezéseket is támogatják. Az egészségügyi és szociális ágazat fejlesztéseire, valamint a társadalmi befogadásra fordított források jelentős mértékben szolgálják a hátrányos helyzetű rétegek felzárkózását.

Az infrastrukturális - közúti, vasúti, városi közlekedési, közmű-infrastruktúra és az árvízvédelmi - projektek 2018-ban is kiemelkedő mértékű, több száz milliárd forintos támogatások révén valósulhatnak meg, valamint folytatódik a klímaváltozás hatásaihoz való alkalmazkodást, a települési vízellátást, a szennyvízkezelést, a hulladékgazdálkodással kapcsolatos fejlesztéseket, illetve a megújuló energiaforrások felhasználásának növelését szolgáló projektek támogatása.

Az ügyfélközpontú közigazgatás és a hatékony, elektronizált közszolgáltatások fejlesztése, valamint a korrupció csökkentése ugyancsak kormányzati szándék, melynek megvalósításához a 2018. évben is jelentős mértékű uniós források kerülhetnek felhasználásra.

Mindezen célok ütemezett megvalósítása érdekében módosultak a támogatások felhasználásának szabályai. A Kormány lehetőséget teremtett - mind az előleg arányának (kedvezményezetti típustól függően 50-100%), mind az előleg igénybe vehető maximum mértékének (1 milliárd forint) emelésével - a megfogalmazott célok elérésére. Ezen túlmenően a 2014-2020 közötti időszak uniós forrásai teljes körű felhasználása céljából az esetleges lemorzsolódásokban rejlő kockázat kezelése érdekében a Kormány lehetőséget biztosít a rendelkezésre álló keretek túlvállalására.

Uniós programok alakulása

Magyarország és az Európai Unió költségvetési kapcsolatait a 2014-2020 közötti uniós költségvetés keretében rendelkezésre álló források felhasználása és a közös költségvetéshez történő hazai hozzájárulás összege határozzák meg.

A Kormány döntésével túlléphető (ún. felülről nyitott) uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának, az ezekhez biztosítandó államháztartási (központi költségvetési) finanszírozás összege pedig biztosított az egyes fejezetek költségvetésében. A 2018. év jellemzője, hogy a jelentős volumenű kiadásteljesítés mellett a megelőző évihez képest növekedik a 2014-2020-as időszaki programokhoz kapcsolódó uniós bevételek lehívásának aránya is. Ezen bevételek azonban az eddigi gyakorlattól eltérően nem a XIX. Uniós fejlesztések fejezetbe, hanem a XLII. A költségvetés közvetlen bevételei és kiadásai fejezetbe érkeznek, míg a XIX. fejezetben tervezett kiadások fedezete teljes egészében költségvetési támogatás formájában áll rendelkezésre. Ezen módosítás következtében a felgyorsuló kifizetésekhez szükséges likviditás állandóan biztosított lesz, tekintve, hogy a költségvetés pénzforgalmi kiadásai elválnak a bevételektől, felszámolva az Európai Bizottságtól érkező források bizonytalanságából eredően forráshiányos rendszert. A likviditási problémák megszűnésén keresztül kevesebb előirányzatok közötti átcsoportosítás várható, illetve tervezhetőbbé válik a pénzáramlás is.

Magyarország az új periódus kihívásaival felkészülten néz szembe, a 2018. évi várható kifizetések kiemelkedően magas mértéke jól tükrözi, hogy a Kormány elkötelezett a 2014-2020-as időszak uniós forrásai döntő hányadának 2018. év végéig történő elköltésére vonatkozó célkitűzése mellett. Ezen cél megvalósítása érdekében az egyéb hazai jogszabályokkal összhangban lehetőség nyílik a rendelkezésre álló uniós támogatási keret egészének kötelezettségvállalással való lefedésére, valamint a 100%-os forrásfelhasználás érdekében - a Kormány egyetértésével - bizonyos mértékig többletkötelezettség vállalására is.

A közlekedési, energia és távközlési ágazatokban a 2014-2020-as programozási időszakban új uniós forrás, az ún. Európai Hálózatfinanszírozási Eszköz (Connecting Europe Facility, CEF) tagállami forráskerete jelenik meg, amelynek célja a transzeurópai hálózatok vasúti közlekedési beruházásainak fejlesztése. A közlekedési szektorban rendelkezésre álló uniós előirányzat főként vasúti fejlesztésre fordítható, de pályázható a CEF terhére a Transzeurópai Közlekedési Hálózaton (TEN-T) lévő (dunai) vízi közlekedésfejlesztés, valamint az országhatár felé vezető, TEN-T hálózati folyosón lévő közútfejlesztés is. Magyarország két pályázati körben benyújtott projektekkel a mintegy 323 milliárd forintos tagállami keret 99%-át lefedte. A nagyobb költségigényű projektek közé tartozik pl. a Kelenföld-Százhalombatta vasútvonal korszerűsítése, a Rajna-Duna folyosó Komárom-Révkomárom határon átívelő hídja, a Budapest-Hatvan vasútvonal fejlesztése, a GSM-R rendszer kiépítése a magyar vasúti vonalakon. A beruházások egy része a 2017. évben elkezdődött, a 2018. évi kiadások főként előlegként kerülnek kifizetésre.

A korábbi időszakhoz hasonlóan a 2018. évben is több jogcímen érkezik olyan jelentős összegű támogatás hazánkba, amelyek a hazai költségvetésben nem jelennek meg, felhasználásukra azon kívül kerül sor. Ennek oka, hogy ezen támogatásokhoz nem kapcsolódik kötelező nemzeti társfinanszírozás, továbbá a kedvezményezettek körének, a támogatások összegének meghatározása nem a magyar hatóságok feladata, a jogosultsági kritériumokat ugyanis közösségi jogszabályok, vagy az Európai Bizottság döntése határozza meg.

A költségvetésen kívüli támogatások között összegükben - az Európai Mezőgazdasági Garancia Alapból finanszírozott - területalapú támogatások dominálnak, amelyek 2018. évi várható kifizetése 410,1 milliárd forint. Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci, külpiaci és exporttámogatások), melyből a belpiaci támogatások egy részéhez (pl. Igyál Tejet Program, Iskolagyümölcs Program, Méhészeti Nemzeti Program stb.) kötelezően kapcsolódik nemzeti kiegészítés. Az agrárpiaci támogatási jogcímen 15,4 milliárd forint uniós támogatással lehet számolni.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, környezetvédelmi, oktatási, valamint kulturális, kreatív ágazatokat érintő programok keretében megpályázható források.

Magyarország az Európai Unió tagjaként részt vesz az uniós költségvetés finanszírozásában. A 2018. évi hozzájárulást az elfogadásra kerülő uniós költségvetés főösszege és a 2017. december végi forint/euró árfolyam befolyásolja leginkább, a befizetés jogszabályi kereteit pedig az Európai Unió saját forrásainak rendszeréről szóló, 2014. május 26-i 2014/335/EU, Euratom tanácsi határozat kihirdetéséről szóló 2015. évi XCIII. törvény adja a vonatkozó uniós jogszabályokkal együtt.

Az államháztartás központi alrendszere hiányának finanszírozása, az adósság kezelése, az adósság alakulása

A hiány finanszírozása és a központi költségvetés adósságának kezelése

Az elmúlt évekhez hasonlóan 2018-ban is javulni fog az az államadósság-kezelés feltételrendszere. A magyar államadósság csökken, a fiskális politika stabil, a hiány alacsony és a monetáris politika is támogató. A nemzetközi tőkepiaci, állampapírpiaci helyzet alapvetően kedvező, a jelentős befektetői kereslet hatására az alacsony jegybanki kamatkörnyezetben az állampapírpiaci hozamok és felárak alacsony szintre csökkentek. Ezt a változást tovább erősítették a jegybankok mennyiségi lazítási programjai. Az EKB 2015-ben indult állampapír-vásárlási programját továbbra is fenntartja, 2017 végéig kiterjesztette, amellyel hozzájárul az európai kötvényhozamok további csökkenéséhez. Emellett a magyar állampapírok relatív helyzete is folyamatosan javul, amit a magyar államadósság hitelbesorolásának javulása is mutat. Az alacsony hiány miatti nettó állampapír kibocsátást, értékesítést a stabil és jelentős hazai (lakossági) megtakarítás biztosítja, így egyre kevésbé szükséges a külföldi finanszírozás. Ezek a folyamatok várhatóan 2018-ban is jellemzőek lesznek. A korábbi évek tapasztalatai alapján mindemellett az államadósság-kezelés továbbra is kellő összegű likvid tartalékokkal bír, amivel előre nem látott külső „sokkok” esetén is töretlenül biztosítható a költségvetés és az adósság finanszírozása.

Az államadósság-kezelési stratégia célkitűzése, hogy 2018-ban is megőrizze az elmúlt években elért stabil finanszírozási helyzetet, amelynek keretében változatlanul három fő cél érvényesül: egyrészről az államadósság GDP-hez viszonyított arányának további csökkentése, másodsorban a devizaadósság részarányának fokozatos csökkentése, harmadsorban a lakosság részvételének növelése az államadósság finanszírozásában. További stratégiai célkitűzések a forintpiac továbbfejlesztése, a piaci likviditás erősítése és a lakossági állampapír állomány futamidejének növelése. A 2018. évi finanszírozási terv kidolgozása és a kamatkiadási és -bevételi előirányzatok tervezése ezen elvek figyelembevételével történt.

E stratégia keretében a hiány és a lejáró adósság finanszírozása döntően forintkibocsátásokkal történik. A központi kormányzat hiányának és a lejáró forintadósságnak a finanszírozását piaci és lakossági forintkötvény-kibocsátások biztosítják a tervek szerint. Az elmúlt években végrehajtott sikeres futamidő-hosszabbítási műveletek (pl. államkötvény-visszavásárlások és csereaukciók) révén 2018-ban is alacsony a lejáró forintkötvény mennyiség, azaz ebből a szempontból is csökkentek az adósság újrafinanszírozásával kapcsolatos kockázatok. A lakossági állampapír-állomány nagyobb hányadát a lakossági kincstárjegyek képezik. A 3-10 éves változó kamatozású Prémium Magyar Államkötvény (PMÁK) és Bónusz Magyar Államkötvény (BMÁK) mellett 2017-ben bevezetésre került egy új, kétéves futamidejű, fix kamatozású állampapír, amely tovább növeli a lakosság számára rendelkezésre álló befektetetési lehetőségeket. A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára. A lakossági forint állampapír-állomány 2018 végén várhatóan a központi költségvetés adósságának 24-25%-át teszi ki.

2018-ban összesen 1817,2 millió euró nemzetközi devizakötvény, 273,6 millió euró belföldi devizakötvény, valamint 347,7 millió euró nemzetközi pénzügyi szervezetektől felvett hitel visszafizetése esedékes. A 2438,5 millió euró összegű devizalejárat közel azonos a 2017. évi tervezett devizalejáratokkal, amelynek finanszírozása jelentős részben - továbbra is kedvező belföldi kereslet esetén - a belföldi állampapírpiacon valósulhat meg. Ezenkívül a hazai kisbefektetők körében sikeres, az eurózóna inflációjához kötött kamatozású, euró denominációjú Prémium Euró Magyar Államkötvény (P€MÁK kötvény) értékesítése is hozzájárul a devizalejáratok refinanszírozásához, illetve a forint- és devizapiaci helyzet függvényében nemzetközi devizakötvény kibocsátására is sor kerülhet. 2018-ban is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely külföldi, hosszú futamidejű forintforrás bevonását jelenti majd a hazai fejlesztési, beruházási programok megvalósításához.

A központi költségvetés adósságának és kamatának alakulása

A központi költségvetés adósságának 2018. évi alakulása

A központi költségvetés Magyarország gazdasági stabilitásáról szóló 2011. évi CXCIV. törvény szerint számított nominális adóssága 2018-ban 27 524,8 milliárd forintot érhet el a tervek szerint, így a GDP arányában várhatóan 68,2%-ra csökken a 2017. év végére várható 70,2%-ról.

A központi költségvetés adósságán belül a devizaadósság részaránya a 2017. évben várható 15,1%-ról 2018-ban tovább mérséklődik 13,0%-ra.

A költségvetés adósságával kapcsolatos folyó kiadások

A bruttó kamatkiadások várható összege pénzforgalmi szemléletben 2018-ban 978,6 milliárd forintot tesz ki, ami 23,2 milliárd forintos növekedést jelent az előző évi előirányzathoz képest. A nettó pénzforgalmi kamatkiadások kissé csökkennek, a 2018-ra várható 904,8 milliárd forintos kiadás 7,4 milliárd forinttal alacsonyabb az előző évinél, és a GDP 2,24%-át teszik ki. A nettó kamatkiadások csökkenése részben a csereaukciók következménye, részben az elmúlt időszakban bekövetkezett forintpiaci hozamcsökkenést mutatja. Folytatódik tehát az államadósság alacsonyabb hozamokkal történő átárazása, ami kompenzálja az államadósság nominális nagyságának emelkedéséből adódó kiadásnövelő hatást.

Az eredményszemléletű bruttó kamatkiadás 962,6 milliárd forint, a nettó kamatkiadás 960,2 milliárd forint lesz várhatóan 2018-ban. Az eredményszemléletű nettó kamatkiadások 2018-ban a GDP 2,4%-át érik el.

A forintban fennálló adósság bruttó pénzforgalmi kamatkiadása 2018-ban növekszik, azonban az eredményszemléletű kamatkiadása csökken a kamatszint csökkenése és a tervezett csereaukciók miatt. A lakosság adósságfinanszírozásban vállalt egyre növekvő részarányának köszönhetően a nettó forint pénzforgalmi kamatkiadásokból immár 164,4 milliárd forint kerül vissza a lakossághoz; 2010-ben ugyanez mindössze 36,4 milliárd forint volt.

A devizában fennálló adósság eredményszemléletű és pénzforgalmi nettó kamatkiadása is a tervezett állománycsökkenés és a kedvezőbb kamatok miatt csökken.

Adósságszolgálattal kapcsolatos bevételek

Az adóssággal kapcsolatos pénzforgalmi kamatbevételek 2018-ban 73,5 milliárd forintot tesznek ki. A bevételek összegét jelentősen meghatározza a hiányt finanszírozó államkötvények aukciós értékesítése, valamint a csereaukciók során realizált felhalmozott kamat és árfolyamnyereség, amely 2018-ban 49,9 milliárd forintot tesz ki. A lakossági állampapíroknál az értékesítés folyamán megfizetett felhalmozott kamatokból adódóan 21,1 milliárd forint bevétel várható.

A kormányzati szektor hiánya és adóssága az Európai Unió módszertana szerint

Az államháztartásról szóló 2011. évi CXCV. törvény (Áht.) előírásainak megfelelően ez a fejezet a 2018. évre tervezett adatok alapján ismerteti az államháztartás alrendszerei költségvetési egyenlegének összefüggését és kapcsolatát a 479/2009/EK rendelet szerinti kormányzati szektor hiányával, továbbá az ugyanott meghatározott kamatkiadásokat figyelmen kívül hagyó elsődleges egyenlegmutatóval. 

 Az államháztartás egyenlegének összefüggése és kapcsolata a maastrichti deficitmutatóval és elsődleges egyenleggel (GDP százalékában)

 2018. évi előirányzat

 Államháztartás pénzforgalmi egyenlege

 -2,9

 Alrendszerenkénti bontásban:

 

 - központi költségvetés pénzforgalmi egyenlege

 -3,2

 - TB alapok pénzforgalmi egyenlege

 0,0

 - elkülönített alapok pénzforgalmi egyenlege

 -0,1

 - helyi önkormányzatok pénzforgalmi egyenlege

 0,5

 Maastrichti egyenleg (kormányzati szektor ESA egyenlege)

 -2,4

 - ESA kamatkiadás

 -2,7

 - ESA elsődleges egyenleg

 0,2

 Alrendszerenkénti bontásban:

 

 - központi költségvetés ESA egyenlege

 -3,1

 - TB alapok ESA egyenlege

 0,1

 - elkülönített alapok ESA egyenlege

 -0,2

 - helyi önkormányzatok ESA egyenlege

 0,5

 - államháztartáson kívüli, kormányzati szektorba sorolt szervezetek egyenlege

 0,2

 GDP

 40 353

Az eltérések kerekítésből adódnak.

Az uniós és az államháztartási elszámolások főbb módszertani eltérései

Az uniós statisztikai szabványok által definiált kormányzati szektor nagyobb szervezeti kört foglal magában, mint az államháztartás. Mindazon szervezetek beletartoznak, amelyek tevékenységük során közjavakat állítanak elő, a nemzeti jövedelem és a nemzeti vagyon elosztásában vesznek részt, irányításukat a kormányzati szervek végzik, és tevékenységük ellenértékében 50%-nál kisebb arányt képvisel az árbevétel. A kormányzati szektor statisztikai fogalma szervezeti besoroláson alapul: valamely szervezet vagy beletartozik, vagy nem. A korábbi, statisztikai hatóságok által követett gyakorlat az volt, hogy legalább 3-5 éves tartós tendencia alapján ítélték meg az adott szervezet gazdasági magatartását és így szektorbesorolását. Jelenleg egy új szervezetet lehetőleg már megalakulásakor, az üzleti tervek alapján be kell sorolni a megfelelő szektorba.

A fenti statisztikai ismérvek alapján a 2018. évi költségvetés tervezési időszakára a kormányzati szektorba tartozó, államháztartáson kívüli szervezetek száma meghaladta a háromszázhetvenet.

Az uniós módszertan - a szervezeti kör különbözőségén túl - a számbavétel időpontját, értékét, az elszámolandó tranzakciók körét illetően is eltér az államháztartási elszámolásokhoz képest. Az alkalmazandó uniós módszertant, az ESA2010 nemzeti számlarendszert, egy uniós tanácsi rendelet tartalmazza, amely a magyar jogrend részévé vált.

A kiemelt mutatószámok

Az uniós tagországoknak a túlzotthiány-eljárás (EDP) keretében évente két alkalommal (március és szeptember végéig) kell hivatalos jelentésben (az ún. áprilisi és októberi EDP Notifikációban) közölniük a két kiemelt kormányzati mutatót: a kormányzati szektor adósságát és hiányát. A Központi Statisztikai Hivatal állítja össze a Notifikációs jelentést valamennyi tényidőszakra a nem-pénzügyi számlák tekintetében, a Magyar Nemzeti Bank a pénzügyi számlák körében, míg a Nemzetgazdasági Minisztérium az adott évi várható értékét mind az EDP egyenlegnek, mind a maastrichti adósságnak.

A maastrichti hiánymutató és a hazai deficitmutató tartalmi eltérése elsősorban a szervezeti kör különbözőségéből és az eredményszemléletű számbavételből (pl. adóknál és járulékoknál, dologi kiadásoknál, beruházásoknál, béreknél, kamatoknál), valamint a pénzügyi műveletek kiszűréséből adódik, de más jellegű tételek is befolyásolják azt.

Az adósságmutató értékét és viszonyszámát nemcsak az adósságállomány alakulása, számbavételének módja befolyásolja, hanem az is, hogy a kormányzati szektoron belüli szervezetek milyen nagyságrendben birtokolnak ezekből az adósságokból. A költségvetési/zárszámadási prezentáció a központi költségvetés könyvszerinti értéken nyilvántartott, hitelviszonyból származó bruttó adósságáról ad számot.

A maastrichti adósságmutató a statisztikai értelemben vett kormányzati szektor (az államháztartáshoz képest a besorolt szervezetekkel nagyobb szervezeti kör) konszolidált bruttó adósságát névértéken fejezi ki. A konszolidálás a kormányzati szektoron belüli adósságelemeket (pl. az Egészségbiztosítási Alap likviditási hitelét a Kincstártól, a helyi önkormányzatoknál lévő állami értékpapírokat) kiszűri. A túlzotthiány-eljárás referenciaértékeként választott adósság bruttó szemléletű mutató: a különböző pénzügyi instrumentumokban fennálló kötelezettségek nem csökkenthetők (nem nettósíthatók) az azonos instrumentumokban fennálló követelésekkel (pl. külföldi tartozásaink nem nettósíthatóak a külfölddel szembeni követelésekkel, pl. egyes fejlődő országoknak nyújtott kormányhitelekkel) és nem csökkenthetők a más instrumentumban fennálló követeléssel sem. A névértéken számított adósság a visszaváltáskor ténylegesen fizetendő érték szerinti számbavételt jelenti. A derivatívák piaci termékek, névértékkel nem rendelkeznek, ezért nem részei az uniós adósságmutatónak. A magyar államháztartási számviteli szabályok szerint a diszkont-értékpapírokat kibocsátási áron tartják nyilván, így a kibocsátási és a visszaváltási értékük (névértékük) különbözete az Államadósság Kezelő Központ Zrt. (ÁKK) által nyilvántartott értékpapír-adósságot növeli.

Az ÁKK által kimutatott központi költségvetés bruttó adósságán és a besorolt szervezetek hitelviszonyon alapuló adósságán felül egyes speciális ügyletek (pl. Gripen-bérlet, PPP-kötelezettségek, Diákhitel2 konstrukció) is beletartoznak a maastrichti adósságállományba.

A strukturális egyenleg alakulása

Az Áht. alapján a strukturális egyenleg a kormányzati szektornak a gazdaság ciklikus hatásaitól és egyedi tételektől megtisztított egyenlege. A stabilitási törvény szerint a strukturális egyenlegnek összhangban kell lennie a középtávú költségvetési céllal. Ez utóbbit a Konvergencia Program tartalmazza.

A középtávú költségvetési célból következő költségvetési egyenleg meghatározásához a ciklikus igazítás számítása 0,49 nagyságú együtthatóval történik. Az együttható azt jelenti, hogy az államháztartás egyenlege 0,49 százalékponttal változik, amennyiben a GDP (változatlan szerkezetben) 1%-kal eltér a potenciális kibocsátástól. (Figyelembe kell venni az ún. egyszeri, a költségvetés alakulását tartósan nem befolyásoló kiadási és bevételi tételeket is.)

Magyarország számára a jelenleg meghatározott középtávú költségvetési cél a GDP 1,5%-a. 2018-ban a 2,4%-os uniós módszertan szerinti költségvetési hiánynak a fenti tényezők figyelembevételével készült számítások szerint 2,4%-os strukturális deficit feleltethető meg.

-----STARTING---POINT---RESZLETES---

Részletes indokolás

Az 1. §-hoz

A 2018. évi költségvetés bevételi és kiadási főösszegei és hiánya a központi alrendszerben, valamint a hazai működési költségvetésben, a hazai felhalmozási költségvetésben és az európai uniós fejlesztési költségvetésben.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság-mutató csökkentését, melynek érdekében szükséges meghatározni a konszolidált összesített adósság várható értékét 2018. év végén, valamint a bruttó hazai termék 2018. évi várható értékét, továbbá az államadósság-mutató 2018. év végi értékét. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

A 4. §-hoz

E szakasz szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja, többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2018. évi kifizetésének, a prémium évek programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi költségvetési szervek létszámváltozásai többletkiadásainak, valamint az ágazati életpályák és bérintézkedések (pl. közalkalmazottakra is kiterjedően a rendvédelmi életpálya, az állami tisztviselői életpálya, egészségügyi bérintézkedések stb.) keretében megvalósuló bérfejlesztésnek a finanszírozására szolgál. Itt jelenik meg a családok erősítése és a kisgyermekes nők foglalkoztatásának bővítése érdekében indított többéves bölcsődefejlesztési program céltartaléka is.

Az 5. §-hoz

(1) bekezdéshez: A Magyar Nemzeti Vagyonkezelő Zrt. forrásbevonásának és kötelezettségvállalásának teljes körű korlátozását mondja ki a törvény. Tekintve, hogy a rábízott vagyon kiadásait a központi költségvetésből kell fedezni, nincs szükség külön forrásbevonási lehetőség biztosítására. A Magyar Nemzeti Vagyonkezelő Zrt. az uniós statisztikai módszertan szerinti kormányzati szektor részét képezi, így forrásbevonása az államadósságot növelné.

(2) bekezdéshez: Az állami vagyonnal kapcsolatos kötelezettségvállalások átláthatóvá tétele érdekében a 2018. évben az állami vagyon felügyeletéért felelős miniszternek a hozzá tartozó vagyonnal kapcsolatos kötelezettségvállalásokat vagyonkezelési terv keretében jóvá kell hagynia.

(3)-(5) bekezdésekhez: A vagyontörvények a központi költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik a 2017. évivel. Az állami vagyonról szóló törvény szerint a költségvetési törvényben kell meghatározni a helyi önkormányzatoknak és a társulásaiknak térítésmentesen átadható állami tulajdon éves keretösszegét. Ez alól kivételt képez a Nemzeti Eszközkezelő Zrt. vagyonkezelésébe kerülő ingatlanok, illetve a PPP-projektek keretében létrejött sportingatlanok ingyenes önkormányzati tulajdonba adása. Az előbbi nagyságrendje nehezen tervezhető, az utóbbiak pedig jellegüknél fogva önkormányzati feladatellátást szolgálnak, ezért indokolt lehetővé tenni, hogy a keretszám ezek értékével túlléphető legyen.

(6) bekezdéshez: A Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, állami tulajdonba kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartásról szóló törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többletkiadási lehetőséget teremthet.

(7) bekezdéshez: A törvény - az elmúlt évhez hasonlóan - nem az egyes ágazatokra specifikáltan, hanem általános módon állapítja meg a közfeladat ellátáshoz nem szükséges állami tulajdonú, de az érintett ágazathoz kötődő ingatlanok értékesítési bevételének felhasználási szabályait. A befolyó bevételek az átláthatóság érdekében az állami vagyonnal kapcsolatos bevételek között jelennek meg, e bevételek mértékéig azonban az államháztartásért felelős miniszter - figyelemmel a szakmai indokoltságra és a költségvetés helyzetére - többletkiadások teljesítését engedélyezheti. E többlet-előirányzatok azonban csak felhalmozási jellegű, azaz alapvetően az állami vagyon értékét megőrző, növelő kiadások fedezetét szolgálhatják.

(8) bekezdéshez: Az Állami Egészségügyi Ellátó Központ, mint tulajdonosi joggyakorló, az egészségügyi célra használt ingatlanok értékesítéséből származó bevételeket, valamint a tulajdonosi joggyakorlása során keletkező egyéb bevételeket (pl. osztalék) az Emberi Erőforrások Minisztériuma fejezeten belül meghatározott bevételi előirányzatokon számolhatja el. E bevételek államháztartásért felelős miniszter által jóváhagyott összege e fejezeten belül használható fel felhalmozási kiadások teljesítésére.

(9) bekezdéshez: A mozgóképről szóló törvény alapján a Magyar Nemzeti Filmalap Közhasznú Nonprofit Zrt. egyik fő bevétele a hatoslottó játékadója 80%-ának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, szükséges a játékadó év közbeni alakulása függvényében a kontrollált támogatásnövelés technikájának megteremtése.

(10) bekezdéshez: A felhatalmazás biztosítja annak lehetőségét, hogy a honvédelmi célra feleslegessé vált vagyontárgyak értékesítési bevételéből a Honvédség technikai modernizációjára, valamint a képesség- és hadfelszerelés fejlesztésre fordított kiadások révén a Honvédség rugalmasan alkalmazkodni tudjon a változó biztonsági környezethez, illetve a NATO elvárásaihoz.

(11) bekezdéshez: A rendelkezés a Felsőoktatási vagyongazdálkodási feladatok jogcímcsoport felhasználásának lehetőségeit a feladat végrehajtása során azonosítható tényleges szükségletekhez igazítja azzal a korlátozással, hogy túllépésre csak az EDP-hiány megfelelő alakulása esetén van mód.

A 6. §-hoz

(1) bekezdéshez: Az állami vagyonnal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az állami vagyon felügyeletéért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

(2) bekezdéshez: A törvény lehetővé teszi, hogy Az állami vagyonnal kapcsolatos bevételek és kiadások fejezet keretein belül az esetlegesen megvalósuló többlet-bevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

(3) bekezdéshez: A törvény Az állami vagyonnal kapcsolatos bevételek és kiadások fejezeten belül az ingatlanokkal és ingóságokkal, valamint a társaságokkal kapcsolatos kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra, maximum 4 milliárd forint összeghatárig.

(4) bekezdéshez: A törvény biztosítja, hogy az állami vagyon felügyeletéért felelős miniszter a Nemzeti Eszközkezelő Zrt. feladatait finanszírozó kiadási előirányzatok között az átcsoportosítási lehetőséget a (3) bekezdés szerinti összeghatárra tekintet nélkül.

(5) bekezdéshez: A törvény meghatározza a frekvenciahasználati jogosultság értékesítéséből származó - jelenleg még nem számszerűsíthető - bevételnek Az állami vagyonnal kapcsolatos bevételek és kiadások fejezeten belüli elszámolásának címrendi helyét.

A 7. §-hoz

(1) bekezdéshez: A Nemzeti Földalappal kapcsolatos bevételek és kiadások fejezet Fejezeti tartalék előirányzatának felhasználási szabályait kellő rugalmasságot biztosító módon határozza meg a törvény. Az agrárpolitikáért és az államháztartásért felelős miniszter együttes engedélyezése lehetőséget ad a szakmai és pénzügyi kontroll megteremtésére.

(2) bekezdéshez: A törvény lehetővé teszi, hogy A Nemzeti Földalappal kapcsolatos bevételek és kiadások fejezet keretein belül az esetleges megvalósuló többlet-bevételek mértékéig - az előírt feltételek teljesülése esetén - a Kormány terven felüli kiadások teljesítését engedélyezze.

A 8. §-hoz

(1) bekezdéshez: Az átláthatóság és az egységes kezelési mód érdekében a törvényben és miniszteri rendeletben kijelölt tulajdonosi joggyakorlók ilyen jellegű bevételeinek és kiadásainak központi kezelésű elszámolását írja elő a törvény, tekintve, hogy az államháztartásról szóló törvény előírásai alapján az állam nevében végzett ügyleteket központi kezelésű előirányzatként kell kezelni. E tételek kapcsán év közben is felmerülhetnek előre még nem pontosan tervezhető bevételek (pl. osztalékfizetés) és kiadások (pl. tőkehelyzet rendezés). E változások rugalmas, fejezeti hatáskörben történő kezelésére is biztosít szabályokat a törvény, oly módon, hogy a nem tervezett kiadások megvalósítása nem növelheti a hiányt.

(2)-(5) bekezdéshez: A kibocsátási jogosultságok értékesítését a Nemzetgazdasági Minisztérium végzi, az ebből származó bevételek felhasználásáról fele-fele arányban a Nemzetgazdasági Minisztérium és a Nemzeti Fejlesztési Minisztérium gondoskodik.

A törvény az államháztartásról szóló törvény előírásai alapján felhatalmazást ad az érintett fejezeteket irányító szervek részére, hogy az egyes kibocsátási jogosultságok értékesítéséből eredő, a megtervezetten felül pénzforgalmilag teljesült bevételeknek az e törvényben meghatározott mértékével a bevételek felhasználására szolgáló kiadási előirányzatokat megnöveljék.

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló törvény alapján létrehozott kiotói egységek átruházásából befolyó bevételek nem tervezhetők, ezért esetleges teljesülésük esetén az elszámolásuk módjáról a törvény szövege külön rendelkezik.

A 2015. decemberi párizsi klímacsúcson konkrét vállalás történt a fejlődő országok klímafinanszírozására biztosítandó forrás tekintetében. A Magyarországra jutó vállalás a Nemzetgazdasági Minisztérium fejezetének Gazdasági Zöldítési Rendszer jogcímcsoportja és a Nemzeti Fejlesztési Minisztérium fejezetének Zöldgazdaság Finanszírozási Rendszer jogcímcsoportja terhére kerül biztosításra.

A 9. §-hoz

Ez a rendelkezés - konkrét összegben meghatározott - központi befizetést ír elő a kizárólag saját bevételből gazdálkodó - központi irányítású - intézmények részére.

Előírja továbbá azokon az álláshelyeken keletkező megtakarításoknak a központi költségvetés javára történő befizetését, amelyeknek betöltésére a közszférában alkalmazandó nyugdíjpolitikai elvekről szóló Korm. határozat alapján nem kerülhet sor.

A 10. §-hoz

(1) bekezdéshez: A rendelkezés rögzíti a Start-munkaprogramot érintő, a költségvetési évre áthúzódó kötelezettségvállalás szabályozását.

(2) bekezdéshez: Az 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - a tudományos kutatásról, fejlesztésről és innovációról szóló 2014. évi LXXVI. törvény 13. § (2) bekezdés h) pontjában foglalt előírással - a 2017. évivel azonosan a Nemzeti Kutatási, Fejlesztési és Innovációs Alap terhére a feladatot ellátó MTA Könyvtár és Információs Központ részére biztosítandó.

(3) bekezdéshez: A Nemzeti Kutatási, Fejlesztési és Innovációs Alap befizetésének összegét rögzíti. Az átutalást negyedévente egyenlő részletekben kell teljesíteni.

(4) bekezdéshez: A Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

A 11. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 12. §-hoz

Az (1) bekezdés felhatalmazást ad a Kormány részére

- a Gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok közötti, valamint

- a Gyógyító-megelőző ellátás jogcímcsoporton belül a Gyógyító-megelőző ellátás céltartalék jogcímről az 1-18. jogcímekre történő

átcsoportosítás végrehajtására.

A (2) bekezdés szerint felhatalmazást kap a Kormány a Gyógyító-megelőző ellátás jogcímcsoport 1-18. jogcímei, a gyógyszertámogatás jogcímcsoport 1. jogcíme, valamint a gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A (3) bekezdésben a Kormány felhatalmazást kap a 15. § (2) bekezdésében meghatározott keretösszeg módosítására az (1) bekezdés b) pontjában foglalt átcsoportosítás és a (2) bekezdés szerinti előirányzat-emelés során.

A 13. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével év közben átcsoportosítást hajtson végre a Gyógyító-megelőző ellátás jogcímcsoport 1-20. jogcímei között, valamint a Gyógyászati segédeszköz támogatás jogcímcsoporton belül.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a Természetbeni ellátások céltartaléka előirányzatból a Gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire és a külföldön tervezett egészségügyi ellátások megtérítése jogcímre.

A (3) bekezdés felhatalmazza az egészségbiztosításért felelős minisztert, hogy a Gyógyszertámogatási céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán elszámolt bevételek mértékéig év közben átcsoportosítsa a gyógyszertámogatás jogcímcsoport megadott jogcímére.

A (4) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 14. §-hoz

A paragrafus rendelkezik az E. Alap Gyógyító-megelőző ellátás, Gyógyszertámogatás, Gyógyászati segédeszköz támogatás jogcímcsoportok és a Külföldön tervezett egészségügyi ellátások megtérítése jogcím évközi előirányzat-túllépés engedélyezési szabályáról.

A 15. §-hoz

Az (1) és (3) bekezdés a Gyógyító-megelőző ellátás és a Gyógyászati segédeszköz jogcímcsoport tartalmát határozza meg.

A (2) bekezdés szerint a Gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. évi CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezze a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. § (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében a Nemzeti Egészségbiztosítási Alapkezelő - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 16. §-hoz

Meghatározza azokat a keretösszegeket, amelyeken belül különös méltánylást érdemlő körülmények esetén méltányossági ellátás engedélyezhető a táppénz, a csecsemőgondozási díj, a gyermekgondozási díj, a rokkantsági, rehabilitációs ellátások, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

A 17. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

A 18. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek kiadási és bevételi előirányzatának főösszegei, valamint a nevesített előirányzatok csak az Országgyűlés hatáskörében csökkenthetők az Áht. megjelölt rendelkezései kivételével, vagy ha e fejezetek kezdeményeznek átcsoportosítást.

A XX. fejezetben az Egyházi célú központi hozzájárulások egyes jogcímcsoportjai vagy jogcímei ugyancsak az Országgyűlés hatáskörében csökkenthetőek.

A 19. §-hoz

(1) bekezdéshez: A törvény felhatalmazást ad az önkormányzati és az állami feladatátadás miatt a 2018. év közben szükségessé váló fejezetek közötti rugalmas átcsoportosítás kormányzati hatáskörben történő végrehajtására.

(2)-(4) bekezdéshez: A Miniszterelnökség fejezetben található Országvédelmi Alap évközi felhasználására vonatkozó rendelkezéseket tartalmaz.

(5) bekezdéshez: A szakképzési centrumok esetleges évközi többletforrás-igényének biztosítására teremt lehetőséget a rendelkezés.

(6) bekezdéshez: Az önkormányzatok által ellátandó kéményseprő-ipari közszolgáltatás támogatása érdekében megteremti annak lehetőségét, hogy a Kormány a XIV. Belügyminisztérium fejezetben rendelkezésre álló keretből a IX. Helyi önkormányzatok támogatásai fejezetben e célból létrehozott jogcímre átcsoportosítást hajthasson végre.

A 20. §-hoz

(1) bekezdéshez: A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

(2) bekezdéshez: A szabály lehetőséget biztosít az államháztartásért felelős miniszter számára az adóhatóság premizálási viszonyainak alakításában. A szabály célja, hogy lehetőség legyen valódi érdekeltséget kialakítani az adóhatóság számára a jogszabály szerint az államot megillető adóbevételek beszedési hatékonyságának növelésében.

(3) bekezdéshez: A Nemzetközi Fejlesztési Társulás határozatával előírt, soron következő 18. alapfeltöltésében való részvétel elősegíti a nemzetközi fejlesztési együttműködés kapcsán vállalt nemzetközi kötelezettségeink teljesítését.

(4) bekezdéshez: Költségvetés technikai szabály a kincstár pénzügyi tranzakciós illeték fizetéséhez.

A 21. §-hoz

A Köztársasági Elnöki Hivatal vezetőjének felhatalmazása az Állami kitüntetések és az Államfői Protokoll kiadásai előirányzat Hivatalhoz (mint kifizetőhöz) történő átcsoportosítására.

A Köztársasági Elnöki Hivatal vezetőjének felhatalmazása az Államfői Protokoll kiadásai előirányzat Külgazdasági és Külügyminisztérium és a Honvédelmi Minisztérium fejezet részére történő átcsoportosítására, ha az az államfői protokollal kapcsolatos feladatok ellátása érdekében szükséges.

Az Országos Bírósági Hivatal elnökének felhatalmazása a fejezeti kezelésű előirányzatok intézményekhez történő átcsoportosítására.

A Gazdasági Versenyhivatal elnökének felhatalmazása a fejezeti kezelésű előirányzatok intézményekhez történő átcsoportosítására.

Az Országgyűlés Hivatala főigazgatójának felhatalmazása a képviselőtestület váltásával kapcsolatos átcsoportosításra.

A 22. §-hoz

(1) bekezdéshez: A kormányfői protokollal kapcsolatos feladatokat a Miniszterelnöki Kabinetiroda és a Külgazdasági és Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

(2) bekezdéshez: E rendelkezés felhatalmazást ad a Miniszterelnöki Kabinetiroda fejezetet és a Belügyminisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

(3) bekezdéshez: E rendelkezés felhatalmazást ad a Kormányfői protokoll jogcímcsoport terhére a fejezeten belüli átcsoportosításra.

(4) bekezdéshez: E rendelkezés felhatalmazást ad a Miniszterelnöki Kabinetiroda fejezetet és az Igazságügyi Minisztérium fejezetet irányító szerv vezetőjének, hogy a Kormányzati kommunikációval és konzultációval kapcsolatos feladatok jogcímcsoport terhére átcsoportosítást hajtson végre.

(5) bekezdéshez: E rendelkezés felhatalmazást ad a Fővárosi és megyei kormányhivatalok működésével kapcsolatos egyéb feladatok jogcímcsoport terhére a fejezeten belüli átcsoportosításra.

(6) bekezdéshez: E rendelkezés felhatalmazást ad a Kormányablak program megvalósítása jogcímcsoport terhére a fejezeten belüli átcsoportosításra.

(7) bekezdéshez: E rendelkezés felhatalmazást ad a Nemzetpolitikai tevékenység támogatása jogcímcsoport terhére a fejezeten belüli átcsoportosításra.

(8) bekezdéshez: E rendelkezés felhatalmazást ad a Ludovika Campus jogcímcsoport terhére a fejezeten belüli átcsoportosításra.

A 23. §-hoz

A Földművelésügyi Minisztérium fejezetben a mezőgazdasági termelők rendelkezésére álló, a nemzeti agrártámogatások és a fejlesztési típusú támogatások finanszírozását biztosító előirányzatok az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 24. §-hoz

A Nemzeti Bűnmegelőzési Stratégiában végrehajtandó feladatok igen összetettek, megvalósításuk partnerségben folyik, így indokolt, hogy a rendelkezésre álló forrás a végrehajtásért felelős Belügyminisztérium fejezeti kezelésű előirányzatán kerül megjelenítésre, ahonnan a szükséges feladat-meghatározás és felelősség-megosztás után előirányzat-átcsoportosítással kerül a részfeladatot ellátó fejezeten belüli és más államháztartási szervhez.

A 25. §-hoz

Az (1) bekezdéshez: A Területfejlesztéssel összefüggő feladatok fejezeti kezelésű előirányzat kezelésével kapcsolatos feladatokat a Magyar Államkincstár látja el. A feladatellátáshoz szükséges, évente változó, feladat nagyságától függő forrás biztosítása előirányzat-átadással valósítható meg hatékonyan.

A (2) bekezdéshez: A szerencsejáték szervezéséről szóló törvény 35. § (4) bekezdésében meghatározott célok teljesítése a felelős játékszervezési tevékenység támogatása előirányzaton keresztül válik biztosítottá.

A (3) bekezdéshez: A Magyar Államkincstár közreműködik a Pest megyei fejlesztések előirányzat végrehajtási feladataiban. Az 1517/2016. (IX. 23.) Korm. határozat 7. pontja alapján 2017. évtől minden évben legfeljebb 110 millió Ft-ot szükséges biztosítani a Pest megyei fejlesztések előirányzatból a Magyar Államkincstár részére e feladatok ellátásához. Az előirányzat év közben történő átcsoportosítása megtakarítás útján (hatályos Ávr. szerint) nem releváns, tekintettel arra, hogy a Korm. határozatban foglaltak végrehajtása a 2018. évben szükséges, mely a 2018. évi tervezés során is ismert.

A (4) bekezdéshez: Az előirányzatból kerül finanszírozásra a Szakképzési Centrumok által ellátott felnőtt oktatási tevékenység. A finanszírozás alapja a tanulói létszámhoz és képzésekhez kapcsolódó átlagos normatíva. Amennyiben a forrás biztosításánál nem alkalmazható a támogatási szerződés útján történő forrásátadás, az összeget előirányzat-átcsoportosítással szükséges átadni.

Az (5) bekezdéshez: Amennyiben a forrás biztosításánál nem alkalmazható a támogatási szerződés útján történő forrásátadás, az összeget előirányzat-átcsoportosítással szükséges átadni.

A (6) bekezdéshez: A fejezeti kezelésű előirányzat fejezeten belül, valamint más fejezeteknél kerül felhasználásra. Amennyiben a forrás biztosításánál nem alkalmazható a támogatási szerződés útján történő forrásátadás, az összeget előirányzat-átcsoportosítással szükséges átadni, melyre a hatályos Áht. alapján nincs mód. Emiatt indokolt a költségvetési törvényben az előirányzat-átcsoportosítási lehetőséget megteremteni.

A 26. §-hoz

A turisztikai hozzájárulás tervezett összegét meghaladó teljesülés esetén a kormány döntésével, a többletbevétel összegével megegyező többletkiadás teljesíthető a Turisztikai fejlesztési célelőirányzaton. A nemzetgazdasági jelentőségű nagyberuházási projektek megvalósításának elősegítése, a munkahelyteremtés ösztönzése érdekében nyújtandó támogatások biztosításához szükséges az éven túli kötelezettségvállalási keret megemelése.

A Beruházás ösztönzési célelőirányzat alcím tekintetében határozza meg a tárgyéven túli fizetési kötelezettségvállalás állomány maximális összegét.

A 27. §-hoz

A honvédelemért felelős miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásainak fedezetét.

A 28. §-hoz

(1) bekezdéshez: A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges, az év közben bekövetkező változás miatt átcsoportosítás történhessen.

(2)-(3) bekezdéshez: A sportról szóló 2004. évi I. törvény 56. § (2) bekezdésével teremti meg az összhangot, egyértelművé teszi a megjelölt játékadó bevételek cél szerinti felhasználásának tartalmát és technikáját. Így a sorsolásos szerencsejátékok játékadójának 12%-át az Emberi Erőforrások Minisztériuma fejezet megtervezett sport előirányzataiba, a bukmékeri rendszerű fogadások játékadójának 50%-át, a távszerencsejáték játékadójából és a sportfogadás (TOTÓ) játékadójából származó tervezett bevételt az Emberi Erőforrások Minisztériuma fejezet 20. cím, 23. alcím, 5. Országos sportági szakszövetségek akadémia rendszerének kialakítása, továbbá az MLSZ feladatainak támogatása jogcímcsoport költségvetési támogatási előirányzatában megtervezettnek kell érteni. Ha e három utóbbi játékadó 2018. évben teljesült bevétele együttesen meghaladja a tervezett támogatási előirányzatot, akkor a különbség biztosításáról a Kormány határozattal dönthet. A sorsolásos szerencsejátékok játékadójából származó bevétel a sport támogatására, míg a bukmékeri rendszerű fogadások játékadójából, a távszerencsejáték játékadójából és a sportfogadás (TOTÓ) játékadójából származó bevétel kifejezetten a Magyar Labdarúgó Szövetségen keresztül labdarúgásra fordítandó.

(4) bekezdéshez: A rendelkezés szerint az Egészségügyi intézmények fejlesztése és rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj meghatározott %-a.

(5) bekezdéshez: Az EMMI fejezetben a központi költségvetési szervek, illetve a köztestületi költségvetési szervek részére önálló előirányzaton kerül biztosításra a szociális ágazati pótlék fedezete. A felhatalmazás lehetővé teszi, ha év közben a fenntartó jogállásában változás következik be, az előirányzatok közötti átcsoportosításra is lehetőség nyílik.

A 29. §-hoz

Megteremti az Európai Gazdasági Térség Finanszírozási Mechanizmus és a Norvég Finanszírozási Mechanizmus projektjeire a tárgyévi és az éven túli kötelezettségvállalás lehetőségét. És egyben lehetővé teszi - a minél nagyobb arányú lekötések és ezáltal a forrásvesztés elkerülése érdekében - a forráskeretet meghaladó mértékű kötelezettségvállalást.

A 30. §-hoz

Megteremti a 2014-2020 programozási időszakban az európai strukturális és beruházási alapok, valamint a Belügyi Alapok projektjeire a tárgyévi és az éven túli kötelezettségvállalás lehetőségét. És egyben lehetővé teszi - a minél nagyobb arányú lekötések és ezáltal a forrásvesztés elkerülése érdekében - az uniós keretet meghaladó mértékű kötelezettségvállalást.

A 31. §-hoz

A 2007-2013 közötti operatív programok pénzügyi eszközeiből nyújtott és az első kihelyezés után a programok részére visszajuttatott eszközök ismételt kihelyezésének lehetőségét teremti meg, összhangban a vonatkozó uniós rendelkezésekkel.

A 32. §-hoz

Nevesíti azon előirányzatokat, amelyeken a 82/2007. (IV. 25.) Korm. rendelet 1. § (2) bekezdés c) és d) pontjai alapján a céltartalékot képezni kell.

A 33. §-hoz

Az (1) bekezdés meghatározza a szociális hozzájárulási adó 2018. évi megosztási arányait és a NAV feladatait az Ny. Alap és az E. Alap vonatkozásában.

A (2) bekezdés arról rendelkezik, hogy amennyiben az E. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A (3) bekezdés arról rendelkezik, hogy amennyiben az Ny. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

A 34. §-hoz

A szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

Rendelkezik továbbá a törvény 3. melléklete szerint a helyi önkormányzatok által ellátandó egyes feladatokhoz kapcsolódó működési és felhalmozási támogatásokról, azok felhasználási kötöttségéről.

A 35. §-hoz

A rendelkezés felhatalmazást ad az államháztartásért felelős miniszternek arra, hogy a 2017. évben év közben létrehozott új címek, illetve alcímek 2018. évi címrendbe történő felvételéről gondoskodjon, és e címek, alcímek tekintetében a 2017. december 31-én fennálló pozitív egyenlegnek megfelelő összeget biztosítsa.

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben átcsoportosítást hajtson végre.

A 36. §-hoz

A szakasz rendelkezik arról, hogy az átalakult nemzetiségi önkormányzatok - melyek egyben települési önkormányzatok is - települési önkormányzatként a 2. és 3. mellékletek szerinti támogatásokat igénybe vehetik.

A 37. §-hoz

E szakasz rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

A 38. §-hoz

A szakasz rendelkezik az önkormányzatoknak a környezetvédelmi bírságból származó jövedelemből, a közlekedési szabályszegések után kiszabott közigazgatási bírságok behajtásából, valamint a végrehajtásából származó jövedelemből való részesedésének arányáról.

A 39. §-hoz

Az (1) bekezdés a helyi önkormányzatok azon támogatásait rögzíti, melyek folyósítására nettó módon, a közterhekkel csökkentett összegben kerül sor.

A (2) bekezdés meghatározza azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

A (3) bekezdés meghatározza, hogy az önkormányzatok általános működésének és ágazati feladatainak ellátásához járó támogatások esetében hogyan kell figyelembe venni a kamatfizetési kötelezettséget jogosulatlan igénybevétel esetén.

A (4) és (5) bekezdés a helyi önkormányzatok által teljesítendő szolidaritási hozzájárulás teljesítésének módjáról szól.

A 40. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) rendelkezései alapján a központi költségvetés a nemzetiségi önkormányzati, az egyházi jogi személy és a magán köznevelési intézmény fenntartójának költségvetési támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét.

A köznevelési intézményben foglalkoztatott pedagógusok és a nevelő-oktató munkát közvetlenül segítők bérkiadásaihoz a központi költségvetés 2013/2014-es tanévtől folyamatosan biztosítja az ún. átlagbéralapú támogatást, továbbá a nemzetiségi önkormányzat, a bevett egyház által fenntartott nevelési-oktatási intézmény és pedagógiai szakszolgálati intézmény gyermekei, tanulói után járó működési támogatást.

Az Nkt. alapján 2018-ra már az iskola hatodik évfolyamán tanulók számára is biztosítja a költségvetés az ingyenes tankönyvellátást, megtartva a felmenő rendszerrel nem érintett évfolyamokon az ún. normatív kedvezmény rendszerét.

Az állami iskolákban hit- és erkölcstanoktatást szervező bevett egyházat a tanulólétszám alapján ingyenes tankönyv és átlagbéralapú támogatás illeti meg.

A gyermekétkeztetés megszervezéséhez két jogcímen nyújt a költségvetés támogatást. Az óvoda, a nappali rendszerű iskolai oktatás, és a kollégium gyermekei, tanulói számára szervezett étkeztetéshez egyrészt alaptámogatást állapít meg a települési önkormányzatokkal egyező módon, másrészt az ingyenes óvodai gyermekétkeztetésben részesülők után kiegészítő támogatást is biztosít a költségvetés.

A külföldi állam vagy nemzetközi szervezet által elismert nevelési-oktatási intézmények Magyarországon nyilvántartásba vett fenntartói a 7. melléklet szerinti feltételek esetén jogosultak átlagbéralapú támogatásra és a gyermek-, tanulói étkeztetés - a gyermekek védelméről és a gyámügyi igazgatásról szóló 1997. évi XXXI. törvény szerinti - megszervezése esetén gyermekétkeztetési támogatásra. A részletesebb szabályokat a 7. melléklet tartalmazza.

A 41. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A rendelkezés kiegészül a munkahelyi bölcsődével, amelynek támogatása - az intézménynek a bölcsődétől eltérő személyi és tárgyi feltételeire figyelemmel - külön bekezdésben kerül szabályozásra. A támogatások nyújtásának/elszámolásának részletes szabályait e rendelkezés és a 8. melléklet tartalmazza.

A 42. §-hoz

E szakasz rendelkezik arról a mellékletről, amely megállapítja az országos nemzetiségi önkormányzatok, valamint a települési és területi nemzetiségi önkormányzatok működéséhez és ágazati feladatainak ellátásához nyújtandó támogatásokat.

A 43. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását.

A 44. §-hoz

A törvényi előírásnak megfelelve meghatározza, hogy 2018-ban az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

A 45. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 46. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2018-ban vállalható új egyedi állami kezességek és garanciák mértékét.

Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 47. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2018. évi együttes állományát.

Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállomány-finanszírozási Társaság által nyújtott hitelekhez mekkora mértékű állami kezességvállalás nyújtható.

A 48. §-hoz

Az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről rendelkezik, valamint az MFB Zrt-nek nyújtandó árfolyam-fedezeti megállapodás keretösszegének felső határáról. Valamennyi keretösszeg megegyezik a 2016. évi mértékkel.

Rendelkezik továbbá az MFB Zrt. hitelnyújtásaihoz és garanciavállalásaihoz kapcsolódó, a Kormány határozatán alapuló állami kezesség kezesi díjának megállapítási módjáról.

A 49. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. Az exporthitel biztosítás előtérbe kerülésével a biztosítási állomány növelése szükséges, az export-garanciák esetében viszont keretcsökkenést tartalmaz a törvény.

Az 50. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoringszerződéseire egyaránt kiterjednek, a törvény a kezességállomány kis mértékű növelését tartalmazza a társaság aktivitásának, portfóliójának bővülése miatt.

Az 51. §-hoz

A törvény az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. A keretet kis mértékben indokolt növelni az Alapítvány portfóliójának bővülése, az állományon belül a hosszabb futamidejű hitelek magas aránya, valamint a Vidékfejlesztési Program keresletélénkítő hatása miatt.

Az 52. §-hoz

A diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett kéttípusú hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt-től speciális tevékenységére tekintettel külön hitelbiztosíték és kezesi díj nem követelhető.

Az 53. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény rendelkezik az útdíj fizetés finanszírozásához kapcsolódó állami kezességvállalásról, és meghatározza annak általános szabályait. E rendelkezések az állami kezesség állományára vonatkozó korlátok megteremtését a mindenkori költségvetési törvényre hagyják. Ennek megfelelően rendelkezik a 2018. évi költségvetési törvény az állami kezességvállalással biztosított keretösszegekről.

Az 54. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

Az 55. §-hoz

GOP és KMOP esetében még évekig lesznek élő ügyletek, azonban az Operatív Programok kifizetései már lezárultak. A paragrafus a garanciák és viszontgaranciák esetleges érvényesítéséből adódó kötelezettségek teljesítésének, illetve behajtásából származó bevételek jóváírásának helyét határozza meg.

Az 56. §-hoz

2018-ban a GINOP-ban lehetőség van viszontgarancia program meghirdetésére. A kezességvállalás 100 milliárd forintos nagyságrendben került maximálásra. A felső határ az előző időszaki 20%-os bedőlési arány alapján került meghatározásra.

Az 57. §-hoz

A társadalombiztosítási nyugellátásról szóló 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 58. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

Az 59. §-hoz

A közszolgálati tisztviselőkről szóló, a rendvédelmi feladatokat ellátó szervek hivatásos állományának szolgálati viszonyáról szóló, valamint a honvédek jogállásáról szóló törvény értelmében a köztisztviselői, a kormánytisztviselői, a rendvédelmi, valamint a honvédelmi illetményalapot évente a költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap.

A fizetési számlához kapcsolódóan adható bankszámla-hozzájárulás felső határát a költségvetési törvényben szükséges rögzíteni, mértéke megegyezik az előző évivel.

A 60. §-hoz

A közalkalmazottak jogállásáról szóló 1992. évi XXXIII. törvény alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 6. melléklet tartalmazza.

A közalkalmazottak jogállásáról szóló 1992. évi XXXIII. törvény értelmében keresetkiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

A 61. §-hoz

A költségvetési törvény itt tesz eleget a szaktörvény azon felhatalmazásának, amely szerint az illetményalap számításának vetítési alapját a mindenkori költségvetési törvény határozza meg.

A 62. §-hoz

(1)-(3) bekezdéshez: A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a garantált egyetemi tanári illetmény összegét és a Bolyai János Kutatási Ösztöndíj összegét.

(4) bekezdéshez: Az egészségügyi felsőfokú szakirányú szakképzési rendszerről, a Rezidens Támogatási Program ösztöndíjairól, valamint a fiatal szakorvosok támogatásáról szóló 162/2015. (VI. 30.) Korm. rendelet 16. §-a alapján a támogatott szakképzésben történő részvétel során a rezidens a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű juttatásra jogosult, amelyet legfeljebb miniszteri rendeletben a szakképesítésére vonatkozóan meghatározott időtartamra vehet igénybe. A bekezdés a támogatás összegét határozza meg.

(5) bekezdéshez: A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkezési támogatás és tankönyvtámogatás mértékéről.

A 63. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

A 64. §-hoz

A külképviseletekről és a tartós külszolgálatról szóló 2016. évi LXXIII. törvény alapján a költségvetési törvényben megállapítandó mértékeket tartalmazza.

A 65. §-hoz

A rendelkezés célja a gyermekek védelméről és a gyámügyi igazgatásról szóló 1997. évi XXXI. törvény szerinti rendszeres gyermekvédelmi kedvezmény keretében nyújtott támogatás mértékének meghatározása.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

A 66. §-hoz

Rendelkezik a különböző jogszabályokban meghatározott életjáradékok 2018. évi összegének megállapításáról.

A 67. §-hoz

Megállapításra kerül a szociális igazgatásról és szociális ellátásokról szóló 1993. évi III. törvény szerinti gyógyszerkeret havi és éves összege.

A 68. §-hoz

A rendelkezés megállapítja a fizetendő felügyeleti díj mértékét.

A 69. §-hoz

A rendelkezés az Áht. szerinti kis összegű követelés értékhatárát határozza meg.

A 70. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 71-73 §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat.

A 74. §-hoz

A védelmi és biztonsági célú beszerzésekről szóló törvény alapján a költségvetési törvényben meghatározott értékhatárok.

A 75. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése alapján a 2018. évre meghatározza az I. és II. kategóriájú játékkaszinó üzemeltetési koncessziós díjminimum összegét. A koncessziós díjminimum megállapítása a 2017. évi koncessziós díjminimum és a 2018. évre tervezett fogyasztói árindex figyelembevételével történt.

A 76. §-hoz

Felhatalmazó rendelkezések.

A 77. §-hoz

Hatályba léptető rendelkezés és dereguláció.

A 78. §-hoz

Átmeneti rendelkezések.