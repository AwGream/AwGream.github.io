2011. évi LII. törvény indokolása

a kormánytisztviselők jogállásáról szóló 2010. évi LVIII. törvény módosításáról, valamint a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

A Magyar Köztársaság Alkotmánybíróságának 8/2011. (II. 18.) AB határozata szerint alkotmányellenes a kormánytisztviselői jogviszonyban az indokolás nélküli felmentés, ezért meg kell határozni a felmentési indokokat. Jelen módosításban a kormánytisztviselői jogviszonyban történő felmentési okok újraszabályozásán túlmenően egy új egyoldalú kinevezés módosítási esetkör is szabályozásra kerül az államigazgatási szervek kormánytisztviselői tekintetében. A hatékony jogvédelem érdekében kormánytisztviselői jogviszony megszüntetésével, és meghatározott további munkáltatói intézkedésekkel szembeni belső jogorvoslat lehetőségét is megteremti az országos hatáskörrel rendelkező ún. Kormánytisztviselői Döntőbizottság 2012. január 1-jétől történő felállításával. A munkáltatói intézkedések megalapozottságának hatékony vizsgálata ugyanis sajátos szakértelmet, tapasztalatot, a közigazgatás belső viszonyainak, eljárásainak, munkamódszereinek elmélyült ismeretét, valamint gyors és költséghatékony eljárás lefolytatását igényli.

A Magyar Köztársaság Alkotmánybíróságának a 29/2011. (IV. 7.) AB határozata alapján továbbá alkotmányellenes a közszolgálati jogviszonyban is az indokolás nélküli felmentés, amelyre vonatkozó rendelkezéseket az Alkotmánybíróság azonnali hatállyal 2011. április 7-én megsemmisítette. Erre figyelemmel meg kell határozni a felmentési indokokat a közszolgálati jogviszony tekintetében is. A köztisztviselő új felmentési indokai alapvetően a kormánytisztviselők új felmentési indokaihoz igazodnak.

A felmentési indokok újraszabályozásával, az indokolás nélküli felmentés hatályon kívül helyezésével, valamint a felmentéssel szembeni jogorvoslati eljárások kibővítésével a kormánytisztviselők, valamint a köztisztviselők az Alkotmánynak megfelelően hatékony jogvédelmet kapnak. A kormánytisztviselők, köztisztviselők jogviszonyának megszüntetésére előre kiszámítható módon - az alkotmányos követelmények figyelembe vételével, törvényben meghatározott indokok alapján - kerül sor.

-----STARTING---POINT---RESZLETES---

Az 1. §-hoz

A rendelkezés alapján lehetővé válik a kormánytisztviselők munkakörének, illetve munkavégzésük helyének egyoldalú módosítása, bizonyos törvényi garanciák, feltételek fennállása esetén. A kinevezés-módosítástól számított öt munkanapon belül a kormánytisztviselő írásban benyújtott kérelmére fel kell menteni. A kormánytisztviselő felmentése esetén a kinevezés-módosítást megelőzően betöltött korábbi munkakörében megállapított illetményét kell alapul venni a felmentési időre járó kereset és a végkielégítés összegének kiszámításakor.

A 2. §-hoz

A módosítás tartalmazza az új felmentési jogcímeket. A főbb felmentési jogcímek a következők:

a) A kormánytisztviselőt fel lehet menteni:

aa) létszámcsökkentés,

ab) államigazgatási szerv tevékenysége megszűnt, amiben a kormánytisztviselőt foglalkoztatták,

ac) átszervezés következtében munkaköre feleslegessé vált,

ad) nyugdíjasnak minősül.

b) A kormánytisztviselőt fel kell menteni:

ba) méltatlanság,

bb) nem megfelelő munkavégzés,

bc) a munkakör egyoldalú módosítása esetén a kormánytisztviselő azt kéri,

bd) bizalomvesztés,

be) egészségügyi okból feladatai ellátására alkalmatlan,

bf) különböző nyugdíjjogosultsági feltételekkel a legkésőbb felmentési idő leteltekor rendelkező kormánytisztviselő azt kéri.

A 3. §-hoz

A méltatlanság, nem megfelelő munkavégzés, illetve a bizalomvesztés tartalmát határozza meg a rendelkezés.

Az a kormánytisztviselő méltatlan a hivatalára, aki olyan magatartást tanúsít - akár a hivatali munkájával (munkavégzésével) összefüggésben, akár a munkahelyén kívül - amely alkalmas arra, hogy az általa betöltött beosztás tekintélyét vagy a munkáltató jó hírnevét, illetve a jó közigazgatásban vetett társadalmi bizalmat súlyosan rombolja, s emiatt nem várható el, hogy a munkáltató a jogviszonyt fenntartsa. Így különösen a pártatlanság, a befolyástól való mentesség, és hivatásetikai normák sérelmét eredményező magatartás lehet alkalmas a méltatlanság megállapítására. A méltatlanságra alapított felmentési indok azonnali hatállyal eredményezi a jogviszony megszüntetését.

Az államigazgatási szervnél akkor kerülhet sor a nem megfelelő munkavégzés alapján a jogviszony megszüntetésére, ha a kormánytisztviselő számára nincs másik felajánlható munkakör, vagy a felajánlott munkakört a kormánytisztviselő elutasítja. Ha az államigazgatási szervnél van felajánlható munkakör, akkor a kormánytisztviselő öt munkanapos határidőn belül köteles nyilatkozni a munkakör elfogadásáról vagy elutasításáról.

További új felmentési jogcímként kerül bevezetésre a bizalomvesztés. A kormánytisztviselő szakmai lojalitással köteles ellátni feladatait. Bizalomvesztésnek minősül, ha a kormánytisztviselő ezt a kötelezettségét megszegi. A bizalomvesztés, mint felmentési jogcím mind a kormánytisztviselőre, mind a vezetőre egyaránt alkalmazható.

A 4. §-hoz

A Ktjv. módosításból fakadó változásokat, pontosításokat tartalmazza.

Az 5. §-hoz

A Magyar Államkincstár központi és területi szervekből áll. A területi szervek közül mind felépítésében, mind működésében, mind a foglalkoztatotti létszámában kiemelkedő és a többi területi szervtől eltérő a Budapesti és Pest Megyei Igazgatóság.

A fővárosi illetményviszonyok között indokolatlan fenntartani a központ és az Igazgatóság közötti különbséget, mely az évek során a szervezet egészét hátrányosan érintő nagymértékű fluktuációt generált a Budapesten, az azonos szervezeten belül, azonos munkakörben dolgozók között, az eltérő illetménykiegészítésből adódóan. A különbség mesterséges versenyhelyzetet is teremtett a központ javára, a központ és az Igazgatóság között.

Az illetménykiegészítés mértékének rendezése azért is indokolt, mert a Budapesti és Pest Megyei Igazgatóság fogja ellátni teljes mértékben a Budapesti székhelyű központi költségvetési szervek teljes illetményszámfejtését. Ezen kiemelt feladatellátás is szükségessé teszi a stabil munkaerő foglalkoztatását, ezért elkerülendő a bérfeszültség további fenntartása.

Az Országos Nyugdíjbiztosítási Főigazgatóság irányítása alá tartozó nyugdíjbiztosítási igazgatási szerveknél foglalkoztatott kormánytisztviselők illetménykiegészítése a kormánytisztviselők jogállásáról szóló 2010. évi LVIII. törvény 19. §-ának (3) bekezdése szerint 30, illetve 10% volt 2010. december 31-ig. A régiós nyugdíjbiztosítási igazgatóságok dolgozói illetménykiegészítésének mértéke - a kormányhivatalokba történő integrációt követően - módosult a 19. § (2) bekezdése szerinti 35, illetve 15%-ra. Nem változott viszont azon igazgatási szervek illetménykiegészítésének mértéke, amelyek nem kerültek integrálásra a kormányhivatalokba.

Az Országos Nyugdíjbiztosítási Főigazgatóság irányítása alatt maradó - az Országos Nyugdíjbiztosítási Főigazgatóságról szóló 289/2006. (XII. 23.) Korm. rendelet 2. § (1) bekezdés szerinti - központi igazgatási szervek feladataikat országos illetékességgel látják el.

Illetménykiegészítésük mértéke - ugyanúgy, mint a regionális igazgatóságoknál tavaly decemberig volt 30 és 10%-os jelenleg is. Ezzel hátrányos helyzetbe kerültek a volt régiós igazgatóságok, jelenleg a kormányhivatalok nyugdíjbiztosítási szakigazgatási szerveinek dolgozóival szemben. Ezt a hátrányt indokolt megszűntetni.

A 6. §-hoz

Új jogintézményként kerül bevezetésre két speciális juttatási forma, a tárcaközi céljuttatás, illetve a kutatói céljuttatás. A kormánytisztviselők vonatkozásában a módosítás megteremti a lehetőségét annak, hogy céljuttatás megállapítására és díjazására tárcák közötti együttműködés keretében is legyen lehetőség, valamint külön megállapodást lehessen kötni a kormánytisztviselőkkel a kormányzati tevékenységet szolgáló kutatási tevékenység végzésére.

A 7. §-hoz

Az egységesség biztosítása érdekében a rendelkezés meghatározza a kormánytisztviselők és a szakmai vezetők esetében az önéletrajz kötelező tartalmát.

A 8. §-hoz

A Kormánytisztviselői Döntőbizottságra vonatkozó főbb szabályokat rögzíti a rendelkezés.

A jogorvoslat hatékonyabbá tétele érdekében, a felmentési okok újraszabályozása mellett a kormánytisztviselői jogviszony megszüntetésével szembeni jogorvoslat biztosításának alkotmányos követelményének megfelelően - a bírói felülvizsgálat lehetőségének megtartása mellett - új belső jogorvoslati fórum Kormánytisztviselői Döntőbizottság kerül kialakításra. E belső jogorvoslati fórumhoz a kormánytisztviselő a jogviszonyából származó igényérvényesítése érdekében fordulhat, így különösen a jogviszony megszüntetésével, az összeférhetetlenség megszüntetésével, a minősítéssel és teljesítményértékeléssel, a fegyelmi és kártérítési ügyekben, a kinevezés egyoldalú módosításával, fizetési felszólítással, és vezetői pótlék csökkentésével kapcsolatos ügyekben. Az ilyen ügyekben hozott munkáltatói intézkedések megalapozottságának felülvizsgálata során olyan sajátos szakértelemre, tapasztalatra, a közigazgatás belső viszonyainak, eljárásainak, munkamódszereinek elmélyült ismeretére van szükség, amellyel a Döntőbizottságnak a közigazgatás széles körben elismert, hosszú tapasztalatokkal rendelkező, munkájukkal, életvitelükkel példát mutató tagjai rendelkeznek. A Döntőbizottság elnökét és helyettesét, tagjait a közigazgatásért és igazságügyért felelős miniszter javaslatára a miniszterelnök nevezi ki. A Döntőbizottság létrehozása az évekre elhúzódó és magas költséggel járó bírósági eljárások megelőzése érdekében is feltétlenül indokolt. Nem összeférhetetlen az, ha a Döntőbizottság a saját tagjával kapcsolatos ügyben jár el. A személyi összeférhetetlenség szabályai megegyeznek a Ktv. 52. § (3) bekezdés b)-d) pontjaiban foglalt a fegyelmi eljárás során érvényes összeférhetetlenséggel. A Döntőbizottság szervezetéről és eljárásáról kormányrendelet szól.

A 9. §-hoz

A köztisztviselők és a kormánytisztviselők kiválasztására vonatkozó szabályok pontosítását tartalmazza.

A toborzás és a kiválasztás folyamatát egyszerre kell megfeleltetni a minőségi szelekció, a versenyelvűség és a nyitottság szempontjainak, valamint a gyors és rugalmas munkaerő-utánpótlás igényének. Az új kiválasztási rendszernek rugalmasnak, az európai trendekhez igazodónak és a magyar közszféra sajátosságait tükrözőnek kell lennie. A kiválasztási tevékenységet hatékonnyá, gyorssá kell tenni, meg kell teremteni az egységes módszertani alapelvek szerinti eljárás lehetőségét.

A 10. §-hoz

A közszolgálati és kormánytisztviselői jogviszony megszűnési eseteit pontosítja a gyakorlati tapasztalatok alapján.

A 11. §-hoz

A módosítás tartalmazza az új felmentési jogcímeket a közszolgálati jogviszony tekintetében (ld 2. §-hoz tett indokolás).

A 12. §-hoz

A méltatlanság, nem megfelelő munkavégzés, illetve a bizalomvesztés tartalmát határozza meg a rendelkezés a közszolgálati jogviszony tekintetében (ld 3. §-hoz tett indokolás).

A 13-14. §-hoz

A felmentési okok változása miatt indokolt módosításokat tartalmazza.

A 15. §-hoz

A köztisztviselő munkavégzésére vonatkozó szabályok kiegészítését tartalmazza, megállapítja a szakmai lojalitás tartalmát példálózó jelleggel.

A 16. §-hoz

Lehetőséget biztosít a módosítás arra, hogy az államtitkár illetményét 20%-kal csökkentett mértékben is meg lehessen állapítani.

-----STARTING---POINT---VEGE---

A 17. §-hoz

Hatályba léptető rendelkezések.

A 18. §-hoz

A Ktjv. és a Ktv. módosításából adódó kisebb pontosítások.

A 19. §-hoz

Hatályukat vesztő rendelkezések.

A 20. §-hoz

Átmeneti rendelkezések.

A 21. §-hoz

A módosítás a fővárosi és megyei kormányhivatalokról, valamint a fővárosi és megyei kormányhivatalok kialakításával és a területi integrációval összefüggő törvénymódosításokról szóló 2010. évi CXXVI. törvény kisebb terjedelmű változásait tartalmazza. A gyakorlatban előfordulhatnak olyan esetek, mikor a kormányhivatalt vezető főigazgató számára előírt képesítési és vezeti gyakorlati követelmények előírása olyan szakmai és személyes kompetenciákkal rendelkező személyek elől zárná el a kinevezés lehetőségét, akik többéves tapasztalatuk és a közigazgatás működésére való széleskörű rálátásuk révén alkalmasak lennének a feladat ellátására.

A kormányhivatalt vezető kormánymegbízott indokolással ellátott kérelmére, a miniszter kivételes esetben, mérlegelési jogkörében felmentést adhat a vezetői gyakorlat megléte alól. A hatályos törvény csak a kormánymegbízottak illetményére vonatkozó szabályokat tartalmazza. A módosítás következtében átláthatóvá és egyértelművé válik a kormánymegbízottak részére biztosítható juttatások köre. A kormánymegbízott jelenleg is egyetértési jogot gyakorol a szakigazgatási szerv vezetője által kormánytisztviselőnek kinevezni javasolt személyek esetében, azonban ez a jog nem terjed ki a szakigazgatási szerv vezetője által az önálló feladat- és hatáskörrel rendelkező szervezeti egységének vezetésére kinevezett személyekre. Tekintettel arra, hogy a kormányzati feladatok végrehajtásának területi összehangolása a kormánymegbízott feladata, így indokolt, hogy a szakigazgatási szervek önálló feladat- és hatáskörrel rendelkező szervezeti egysége vezetőjének kinevezése esetén is gyakorolhassa az egyetértési jogát.

A 20. § (5) bekezdéséhez és a 22. §-hoz

Az Alkotmánybíróság 11/2011. (III. 9.) AB határozata 2011. május 31. napjával megsemmisítette a közalkalmazottak jogállásáról szóló 1992. évi XXXIII. törvény 57/B. § (1) és (2) bekezdését, amely a vezetők szabadságára vonatkozott. Mint ismeretes, a 2010. évi CLXXV. törvény 2011. január 1-jével megszüntette a közalkalmazotti vezetői beosztások kettősségét, a kinevezett vezetői pozíció megszűnésével csak megbízott vezetőként lehet a vezetéssel kapcsolatos feladatokat ellátni. A szabadság vonatkozásában azonban a törvény meghagyta a - beosztottakénál magasabb - vezetői alapszabadságokat. Így, míg a beosztottakat évi 20, 21, addig a vezetőket évi 30 vagy 35 nap alapszabadság illette meg. A vezetőknek azonban nem járt a besoroláshoz kapcsolódó pótszabadság és vezetői pótszabadság sem.

Az Alkotmánybíróság az ezt támadó indítványoknak, amelyek azt kifogásolták, hogy a 9-es besorolási fokozatnál magasabb kategóriában a vezetők szabadsága e szabályok alapján kevesebb lesz, mint korábbi beosztotti szabadságuk, vagy az alájuk tartozó beosztottak szabadsága, helyt adott. Az egyenlő bánásmód követelménye és a szerzett jogok védelme alkotmányos elveire hivatkozással az Alkotmánybíróság az érintett szakaszokat megsemmisítette.

Jelen módosítás a helyzet orvoslásaként a vezetői pótszabadságokra vonatkozó, a 2009. évi CXXVI. törvény 2009. január 1-jei hatálybalépése előtti szabályokat állítja vissza. 2008. december 31-ig csak megbízott vezetők léteztek, a vezetőket is ugyanannyi pótszabadság illette meg, mint a beosztottakat, viszont részükre is járt a besorolás utáni pótszabadság, a vezetői tevékenységet pedig magasabb vezetők esetén évi 10, vezetők esetén évi 5 munkanap vezetői pótszabadság honorálta.

Alapszabadságuk ugyanakkor megegyezetett a beosztottakéval.

A korábbi rendelkezések visszaállításához kapcsolódó átmeneti szabályok - a szabadságra vonatkozó szabályok tárgyév közbeni megváltozásának hatását elkerülendő - egységesen előírják a vezetők szabadságának felülvizsgálatát. Mindez természetesen csak azokra vonatkozik, akiknek folyamatban van a közalkalmazotti jogviszonya a törvény hatálybalépésekor. 2011-ben azok a vezetők - jellemzően a fiatalabb, alacsonyabb besorolási kategóriában lévők - akiknek a megsemmisített szabályok kedvezőbbek voltak a szabadságuk szempontjából, megszerzett jogaikat nem vesztik el, szabadságuk nem csökkenhet. Esetükben majd 2012-ben kell az azévi szabadságot az új szabályok szerint megállapítani. Ha e személyek közalkalmazotti jogviszonya 2011 folyamán megszűnik és új közalkalmazotti jogviszony létesül, az új jogviszonyban már az új szabályok alapján kell a szabadságot megállapítani.