2013. évi XXXIII. törvény indokolása

a sajtószabadságról és a médiatartalmak alapvető szabályairól szóló 2010. évi CIV. törvény és a médiaszolgáltatásokról és a tömegkommunikációról szóló 2010. évi CLXXXV. törvény módosításáról

-----STARTING---POINT---ALTALANOS--- 

A törvény célja a magyar médiaszabályozás továbbfejlesztése. Az Európa Tanács észrevételeiről a Kormánnyal folytatott egyeztetések eredményeként a törvény a médiahatóság független feladatellátásának garanciáit tovább erősíti: módosítja a Nemzeti Média- és Hírközlési Hatóság (a továbbiakban: NMHH) elnökének kinevezési feltételeire, a jelölési eljárásra, a kinevező személyére, az ismételt kinevezésre vonatkozó szabályokat, valamint a kiegyensúlyozott tájékoztatásra vonatkozó követelményeket.

Az NMHH elnöke független pozíciójának hangsúlyosabbá tétele érdekében indokolt, hogy az NMHH elnökét a köztársasági elnök nevezze ki a miniszterelnök javaslatára, a köztársasági elnök politikailag semleges közjogi szerepe ugyanis egyértelműbbé teszi az NMHH elnökének függetlenségét. A függetlenség további fontos garanciájaként jelenik meg a törvényben az ismételt kinevezés, illetve az újraválaszthatóság kizárása az NMHH elnöke, illetve a Médiatanács elnöke és tagja tekintetében. A megfelelő jelölt kiválasztásának elősegítése érdekében a törvény egy olyan eljárást intézményesít, amely lehetővé teszi a civil szervezetek javaslatainak becsatornázását a jelölési folyamatba. A törvény továbbá a kinevezés (megválasztás) feltételeként magasabb képzettségi-szakmai követelményeket támaszt az NMHH elnöke, illetve a Médiatanács elnöke és tagjai tekintetében, ezzel is erősítve a kiválasztás alapvetően szakmai meghatározottságát.

A törvény a lineáris médiaszolgáltatások tájékoztató tevékenységére nézve annak kiegyensúlyozottságát írja elő, elhagyva az ezt részletező, ugyanakkor - a nemzetközi megítélés szerint - értelmezési problémákhoz vezető további jelzőket (sokoldalúan, tényszerűen, időszerűen, tárgyilagosan). Ezzel egyértelműbbé válik a sajtószabadságról és a médiatartalmak alapvető szabályairól szóló 2010. évi CIV. törvényben (a továbbiakban: Smtv.) rögzített szabály.

-----STARTING---POINT---RESZLETES---

Az 1. §-hoz

Az Smtv. 13. §-a szerint a tájékoztatási tevékenységet végző lineáris médiaszolgáltatások kötelesek az általuk közzétett tájékoztató, illetve híreket szolgáltató műsorszámokban sokoldalúan, tényszerűen, időszerűen, tárgyilagosan és kiegyensúlyozottan tájékoztatni meghatározott eseményekről. Az Európa Tanács megítélése szerint e jelzők nehezen értelmezhető kötelezettséget rónak a lineáris médiaszolgáltatókra, ezért a „kiegyensúlyozottság” követelményét javasolta egyedüliként fenntartani. Tekintve, hogy a kiegyensúlyozottság a bírói gyakorlat szerint olyan átfogó kategória, amely az említett elemeket is magában foglalja, a módosítás valójában nem jelent szűkítést, de a jogértelmezést egyszerűsíti.

A 2. §-hoz

A törvény a médiahatóság függetlenségének garanciáit erősítve az NMHH elnökének megbízatására vonatkozó lényeges szabályokat új 111/A. §-ban jeleníti meg. Egyrészt - összhangban az Alaptörvény 23. cikk (2) bekezdésével - a köztársasági elnökhöz telepíti az NMHH elnökének kinevezési jogát, és a miniszterelnököt jogosítja fel a javaslattételre. Másrészt a miniszterelnök kötelezettségévé teszi, hogy a hírközlés és a média területén működő szakmai testületek, civil szervezetek véleményét, javaslatait kikérje és ezeket is mérlegelje a köztársasági elnöknek tett személyi javaslata kialakítását megelőzően. Demokratikus legitimáció hiányában a civil szervezetek javaslatainak azonban nem lehet a miniszterelnöki javaslat tekintetében kötőereje, összhangban a demokratikus legitimációval kapcsolatos állandó alkotmánybírósági gyakorlattal.

A törvény emellett az NMHH elnökére vonatkozóan szigorúbb képzettségbeli és gyakorlati követelményeket állapít meg.

A 3. §-hoz

A törvény - összhangban az új kinevezési renddel - az NMHH elnökének felmentésére vonatkozóan is előírja, hogy a felmentésről a köztársasági elnök a miniszterelnök javaslata alapján dönt.

A 4. §-hoz

A törvény - azonosan az NMHH elnökére vonatkozó új előírásokhoz - a Médiatanács elnökére és tagjaira nézve is magasabb képzettségi és gyakorlati követelményeket állapít meg.

Az 5. §-hoz

A törvény - az NMHH elnökére irányadó új szabálynak megfelelően - kimondja, hogy a Médiatanács elnöke és tagja nem választható újra.

A 6. §-hoz

A törvény pontosítja a „magyar mű” fogalmának egyik elemét, figyelemmel az ún. AVMS irányelv (az audiovizuális médiaszolgáltatásokról szóló 2010/13/EU irányelv) követelményeire, az Európai Bizottsággal történt egyeztetésnek megfelelő szöveggel. A módosítás a magyar mű fogalmának az „elsősorban szerzője vagy előadója” szövegrészét iktatja ki a szövegből. A „magyar mű” fogalmának a mozgóképről szóló törvény szerinti fogalomra való utalását a törvény 9. §-a helyezi hatályon kívül.

A 7. §-hoz

A törvény átmeneti rendelkezésben szabályozza, hogy az NMHH-nak, illetve a Médiatanácsnak a módosítás hatálybalépésekor hivatalban lévő elnökére is alkalmazni kell az ismételt kinevezés, illetve az újraválasztás tilalmát, valamint azt, hogy a törvény hatálybalépése a hivatalban lévő személyek megbízatását nem érinti.

A 8-9. §-hoz

A törvény az 1-7. §-ban foglalt rendelkezésekhez igazítja a médiaszolgáltatásokról és a tömegkommunikációról szóló 2010. évi CLXXXV. törvény kapcsolódó rendelkezéseit, illetve egyes visszautalásokat pontosít, továbbá hatályon kívül helyező rendelkezéseket tartalmaz a korábbi kinevezési szabályokkal, a „magyar mű” fogalmával és a Médiatanácsnak az országgyűlési ülés közvetítésével kapcsolatos, megszűnt feladataival összefüggésben.

-----STARTING---POINT---VEGE---

A 10-11. §-hoz

A törvény e rendelkezései a hatálybalépésről és a törvény sarkalatosságáról rendelkeznek.