1999. évi CII. törvény indokolása

a Magyar Köztársaság és az Egyiptomi Arab Köztársaság között a polgári és kereskedelmi jogsegélyről szóló, Kairóban, 1996. március 26. napján aláírt Egyezmény kihirdetéséről

Indokolás

Az Egyezmény szabályozza a két Szerződő Fél bíróságai (valamint polgári és kereskedelmi ügyekben eljáró más igazságügyi hatóságai) közötti jogsegély-együttműködés rendjét; annak kérdését, milyen feltételekkel, milyen érintkezési út és milyen eljárási szabályok betartásával intézhetnek a bíróságok egymáshoz jogsegélykérelmet eljárási ügyiratok kézbesítése, bizonyítási cselekmények és más eljárási cselekmények foganatosítása iránt (2-15. cikk).

A jogsegélynyújtás speciális formáiként nevesíti az Egyezmény egyfelől a két Szerződő Fél hatóságainak együttműködését a kiskorúak védelme terén (20. cikk); másfelől a kölcsönös tájékoztatást a Szerződő Felek területén hatályban lévő jogszabályokról, az Igazságügyi Minisztériumok részéről. Utóbbi lehetőség megkönnyíti a magyar, illetve egyiptomi bíróságok számára a másik Szerződő Fél jogának beszerzését, megismerését, amennyiben azt valamely ügyben alkalmazniuk kell (21. cikk).

Az Egyezmény szabályozási tárgyköre ezen felül érinti a Szerződő Felek állampolgárai (illetve jogi személyei) másik Szerződő Fél területén való jogvédelmének, illetve az ottani bíróságok és hatóságok előtti perbeli jogállásának egyes kérdéseit. E körben garantálja a bírósághoz fordulás akadálytalanságát, a perköltségbiztosíték letétele alóli mentességet, valamint a saját állampolgárokéval megegyező elbánást az eljárási költségmentesség megadása terén (1. és 16-17. cikk).

A Szerződő Felek egyikének hatóságai által kiállított közokiratok másik Szerződő Fél területén való felhasználását könnyítik meg az Egyezmény azon rendelkezései, amelyek a közokiratok bizonyító erejét, alaki kellékeit, és felülhitelesítés alóli mentességét szabályozzák (18-19. cikk)

Szabályozza ezen felül az Egyezmény az egyik Szerződő Fél területén polgári és kereskedelmi ügyekben hozott határozatok másik Szerződő Fél területén történő elismerését és végrehajtását (22-28. cikk). A két ország között e téren ezidáig nem volt hatályban sem két-, sem többoldalú nemzetközi egyezmény, és nem állt fenn viszonossági gyakorlat sem.

Figyelembe véve e szabályozási tárgyköröket (kézbesítés és bizonyításfelvétel külföldön, külföldiek perbeli jogállása, külföldi közokiratok bizonyító ereje, határozatok elismerése és végrehajtása) az Egyezmény szervesen illeszkedik a meglévő kétoldalú jogsegélyegyezményeink sorába.

Az Egyezményt a 45/1999. (VI. 3.) OGY határozat 3. pontja értelmében - figyelemmel a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdésére - törvénnyel kell kihirdetni.