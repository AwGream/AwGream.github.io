2012. évi CLXIX. törvény indokolása

a konzuli védelemről szóló 2001. évi XLVI. törvény módosításáról

-----STARTING---POINT---ALTALANOS--- 

A konzuli szolgálat feladatainak összetétele és mennyisége jelentősen megváltozott az elmúlt években. A közigazgatás korszerűsítésére irányuló állandó igény, illetve hazánk uniós tagságából adódó kötelezettségek megvalósítása azonban folyamatosan újabb kihívások elé állítják hazánk konzuli tisztviselőit. Az állampolgársági törvény módosításával, illetve a biometria különböző területeken való bevezetésével összefüggésben végbement technikai-informatikai fejlesztések nagyban hozzájárultak a konzuli szolgálat feladatkörébe tartozó eljárások hatékonyságának fokozásához, azonban az ügyfélbarát közigazgatás erősítésére irányuló kormányzati célok a külképviseleteken indított eljárások további korszerűsítését kívánják meg. A fentiekre figyelemmel a törvény célja, hogy megfelelő jogszabályi hátteret teremtsen a konzuli feladatok ellátásához - ideértve az uniós partnerek konzuli szolgálataival való szélesebb körű együttműködést is - annak érdekében, hogy az elmúlt években megvalósított és jelenleg is folyamatban lévő fejlesztések előnyei teljes mértékben kihasználhatóvá váljanak.

Hazánk uniós elnökségi célkitűzésével összhangban a konzuli törvény módosítása magyar részről megteremti a tagállamok konzuli szolgálatai közötti - a diplomáciai felülhitelesítések terén való - szorosabb együttműködés jogi kereteit azáltal, hogy szélesíti a magyar konzuli tisztviselő által kiállított diplomáciai felülhitelesítések felhasználási körét. A Stockholmi Program okiratok hitelesítésére vonatkozó, az egyes formai követelmények tagállamok közötti eltörlését célul kitűző megállapításaira figyelemmel, a magyar EU elnökség egyik konzuli prioritása volt annak feltérképezése, hogy az uniós országok diplomáciai felülhitelesítési gyakorlatában található közös vonások mennyiben teszik lehetővé a konzuli szolgálatok e téren történő együttműködését. Ezzel összefüggésben a törvényben foglalt módosítás utat nyitna a diplomáciai felülhitelesítések kölcsönös elfogadása előtt, ami - figyelemmel az elnökségünk idején képviselt prioritásainkra - szakmapolitikai szempontból fontos eredmény Magyarország számára.

Az uniós partnerek konzuli szolgálataival való együttműködést, illetve a napjainkban egyre gyakrabban a médiaérdeklődés középpontjába kerülő válsághelyzetek kezelését hivatott elősegíteni a magyar állampolgárok külföldi tartózkodásának előzetes bejelentési lehetőségét szolgáló eszközök körének szélesítése. A konzuli védelem előmozdítását célzó megoldások a konzuli szolgálat és a külföldre utazó magyar állampolgárok közös érdekeit szolgálják, mivel azok jelentősen elősegítik a konzuli tisztviselők eljárásának hatékonyságát. Figyelemmel az utazási lehetőségek jelentős bővülésére és a korunkra jellemző folyamatos informatikai-technológiai fejlődésre, a kizárólag papír alapon - postai úton - történő bejelentési mód már meglehetősen meghaladottnak tűnik. A világháló, illetve az Ügyfélkapu alkalmazás e célra való igénybevételének biztosítása korszerű megoldást jelent figyelemmel arra is, hogy a tendencia ezen a téren is mindenképpen az elektronizálás irányába mutat. Ezt támasztja alá számos nyugat-európai ország gyakorlata is, amelyek konzuli szolgálata már hosszabb ideje bevezette a külföldre utazás előzetes bejelentésének alternatív módjait.

A fentiekben kifejtettekkel összhangban, a konzuli tisztviselők hatáskörébe tartozó feladatok összetettségének és mennyiségének jelentős változása következtében, kiemelten fontos az azok ellátásával összefüggő eljárások szabályainak minél pontosabb meghatározása, a konzuli szolgálat hatékonyságának fokozása érdekében. Ezt a célt szolgálják a törvénynek a konzulok okirat-kiállítással, illetve a magyar állampolgár külföldön történt elhalálozásával kapcsolatban keletkező feladatainak világosabbá tételére irányuló szakaszai. A konzuli szolgálat kötelezettségeinek letisztulását célzó rendelkezések közé tartozik továbbá a konzuli kölcsön átnevezése hazatérési kölcsönre.

A konzuli tisztviselők okirat-kiállítási jogosultságának megszüntetését elsősorban az indokolja, hogy az ilyen típusú tevékenységhez szükséges magas szintű és speciális jogi szaktudás a konzuli tisztviselőktől nem várható el tekintettel arra, hogy annak megszerzésére kifejezetten közjegyzői gyakorlat során van csak lehetőség. Nem elhanyagolható szempont továbbá az okirat-kiállításhoz fűződő jelentős kártérítési felelősség sem, amelynek elkerülésére irányuló szándék szintén meghúzódik a konzuli tisztviselő e jogosultságának eltörlése mögött. A rendelkezésre álló statisztikák egyébként azt mutatják, hogy a konzuli okiratok kiállítása iránti kérelmek száma elenyésző a konzuli szolgálat gyakorlatában, e lehetőség megszüntetése pedig azért sem jelentene különösebb hátrányt az ügyfelek számára, mert a fogadó államban működő közjegyző által kiállított és megfelelő felülhitelesítéssel ellátott okirat kiváltja a konzuli okiratot.

A magyar állampolgár külföldön történt halálával kapcsolatos rendelkezések a hozzátartozó (örökös) szerepét kívánják hangsúlyozni, egyértelművé teszik, hogy a konzuli szolgálatot a halotti anyakönyvi kivonat beszerzése vonatkozásában nem terheli eljárási kötelezettség, ugyanakkor szükség esetén nyitva marad a lehetőség, hogy egyedi méltánylást érdemlő esetben a konzuli tisztviselő segítséget nyújtson az érintettnek. Hasonló szellemben készültek a hagyatéki eljárásban való részvételre vonatkozó szabályok is.

A konzuli szolgálat a hazatéréshez fűződő alkotmányos alapjog érvényesítése érdekében az ügyféllel kötött hatósági szerződés alapján kölcsönt nyújt mindazokban az esetekben, amikor a külföldön bajba jutott magyar állampolgár hazatérése elősegítésének más módjára nincs lehetőség és a késedelem súlyos érdeksérelmet okoz. A törvényben foglalt fogalmi pontosítás, vagyis a konzuli kölcsön átnevezése hazatérési kölcsönre, hangsúlyozni kívánja, hogy a szóban forgó anyagi támogatásból kizárólag a bajba jutott magyar állampolgár hazatérésének költségei fedezhetők, vagyis a kölcsön folyósításáról a konzuli tisztviselő más érdekvédelmi eljárásai során nem dönthet.

A magyar diplomáciai, illetve konzuli képviseleteken mintegy kétszáz fő lát el igazgatási munkakörben konzuli feladatokat. A szóban forgó személyi kör tagjainak jogosultságai, illetve azok időbeli kiterjedése a munkakörükhöz tartozó konzuli feladatok függvényében változhat, ezért célszerű - figyelemmel az említett létszám nagyságára is - egy olyan elektronikus nyilvántartás létrehozása, amely tartalmazza a konzuli feladatok ellátása szempontjából releváns információkat, és azok gyors visszakereshetősége révén könnyen kezelhető és hatékony segítséget nyújt a konzuli szolgálat eljárásainak támogatásában. Adatkezelési szempontból fontos megemlíteni, hogy a szóban forgó elektronikus nyilvántartás - a konzuli tisztviselőkhöz hasonlóan - az igazgatási munkakörben konzuli feladatokat ellátó személyekre vonatkozó olyan adatokat és dokumentumokat tartalmaz, amelyek a külpolitikáért felelős miniszter egyéb nyilvántartásaiban már egyébként is szerepelnek.

-----STARTING---POINT---RESZLETES---

Az 1. §-hoz

A külföldre utazó magyar állampolgárok külföldi tartózkodásának - a konzuli szolgálatnak való előzetes bejelentésére - jelenleg csak postai úton van lehetőség, a konzuli védelem előmozdítása iránti igény azonban megkívánja, hogy az állampolgároknak korszerűbb megoldások is a rendelkezésükre álljanak. A jövőben a konzuli szolgálat honlapján keresztül elektronikus formában, illetve az Ügyfélkapu segítségével is lehetőség nyílik a bejelentés megtételére.

A 2. §-hoz

A törvényben foglalt fogalmi pontosítás hangsúlyozni kívánja, hogy a szóban forgó kölcsönből kizárólag a bajba jutott magyar állampolgár hazatérésének költségei fedezhetők, vagyis a kölcsön folyósításáról a konzuli tisztviselő más érdekvédelmi eljárásai során nem dönthet. E rendelkezés egyúttal az ügyfelek számára is világosabbá teszi a konzuli tisztviselő által nyújtott kölcsön kizárólagos rendeltetését, ezáltal megakadályozva a téves értelmezésből esetlegesen adódó félreértéseket.

A 3. §-hoz

A külföldön elhunyt magyar állampolgár halotti anyakönyvi kivonatának beszerzése nem tekinthető állami feladatnak, az elsősorban az eltemetésre kötelezett (aki általában a hozzátartozó, illetve az örökös személyével megegyezik) személyt terheli, a konzuli tisztviselő csak kivételes esetben, az érintett méltányolható egyedi körülményeire tekintettel jár el ilyen esetekben. Nem elhanyagolható szempontot jelentenek a fogadó ország jogszabályi előírásai sem, mivel azok egyes esetekben nem is teszik lehetővé a konzuli tisztviselő általi okiratbeszerzést, ezért került rögzítésre, hogy a konzuli szolgálat méltányolható egyedi körülmények fennállásakor is csak megengedő helyi szabályozás esetén tud eljárni. A magyar állampolgár után külföldön maradt hagyatékhoz fűződő vagyoni viszonyok érzékenysége okán is szükséges a minimálisra korlátozni a konzulok hagyatéki eljárásokkal kapcsolatos szerepét, vagyis főszabály szerint csak a hagyaték biztosításához haladéktalanul szükséges intézkedéseket, és azokat is csak akkor teszi meg a konzuli tisztviselő, ha azt az érintett maga méltányolható okból nem tudja megtenni. Ugyanakkor törvényi rendelkezés (ti. a hagyatéki eljárásról szóló törvény) ettől eltérően rendelkezhet, vagyis a konzuli szolgálat eljárásának lehetősége nem kerül teljesen kiiktatásra.

A 4. és 6. §-hoz

A 2001. évi XLVI. törvény (a továbbiakban: Konztv.) jelenleg hatályos 14. §-a a konzuli tisztviselő közjegyzői típusú feladataira vonatkozó szabályozást tartalmazza. Ezek a feladatok két csoportra bonthatóak, egyrészt a jogi jelentőségű tények valóságát igazoló konzuli tanúsítványok kiállítására (pl. névaláírás és cégjegyzés valódiságának tanúsítása, fordítás-hitelesítés, másolat-hitelesítés), másrészt egyes jogügyletek konzuli okiratba foglalására (pl. adásvételi szerződés). A konzuli szolgálat gyakorlatában a konzuli okirat kiállítására vonatkozó kérelmek száma elenyésző a konzuli tanúsítványéhoz képest (2011-ben huszonkilenc konzuli okiratot és több mint tízezer konzuli tanúsítványt állítottak ki a konzulok). Ennek oka főként abban keresendő, hogy konzuli okiratot az 1/2002. (I. 23.) KüM-IM együttes rendelet értelmében kizárólag olyan konzuli tisztviselő készíthet, aki a konzuli működéshez szükséges alapfeltételeken túl jogi szakvizsgával és legalább hároméves bírói, ügyészi, ügyvédi, jogtanácsosi, közjegyzői, közjegyző-helyettesi vagy a Külügyminisztériumban jogi előadói gyakorlattal rendelkezik. Tekintettel a felhatalmazás megszerzéséhez támasztott speciális szakmai követelményekre, a konzuli tisztviselők igen kis hányada (mintegy tizenöt fő) jogosult ilyen tevékenységre. A konzuli okirat készítése még jogi szakvizsga birtokában is csak hosszabb, kifejezetten közjegyzői irodában megszerzett tapasztalat birtokában vállalható fel felelősséggel. Az okirat készítőjét terhelő rendkívül széles körű tájékoztatási felelősség pedig a magyar és adott esetben a fogadó állam jogszabályainak, hatósági, bírósági gyakorlatának olyan magas szintű ismeretét követeli meg, amely nem várható el egy, alapvetően a közigazgatásban jártas konzuli tisztviselőtől. Mindezek alapján az ügyfelek számára garanciális jelentőséggel is bír az, hogy - figyelemmel arra is, hogy az ügyfelek számára az ilyen típusú okirat változatlanul hozzáférhető lesz a fogadó államban működő közjegyzőknél - a módosítás megszünteti a konzuli okirat ügytípusát.

Az 5. §-hoz

A Konztv. 15. § módosított (1) bekezdése az uniós partnerek konzuli szolgálataival való szorosabb együttműködés jogi feltételeit hozza létre azáltal, hogy a magyar konzuli tisztviselő a fogadó állam hatóságai által kiállított okiratot nem csak magyarországi, hanem - erre vonatkozó megállapodás alapján - az Európai Unió tagállamában történő felhasználás céljából is elláthatja diplomáciai felülhitelesítéssel. A módosítás által megteremtett keretek között a jövőben tehát valamennyi uniós tagállammal lehetőség nyílik ilyen típusú együttműködésre, ami szakmapolitikai szempontból fontos eredmény a magyar konzuli szolgálat számára, tekintettel az EU elnökségünk idején képviselt prioritásokra. A módosítással egyúttal a Bolgár Köztársaság azon felkérésének is eleget tesz a Külügyminisztérium, amely arra irányul, hogy a Tajvanon működő Magyar Kereskedelmi Iroda lássa el diplomáciai felülhitelesítéssel a tajvani hatóságok által kiállított, és az ügyfelek által Bulgáriában felhasználni kívánt közokiratokat. A bolgár hatóságok ebben az esetben készek elfogadni a magyar konzuli tisztviselő által kiállított diplomáciai felülhitelesítést a tajvani okiraton lévő bélyegző és aláírás valódiságának igazolására.

A 7. §-hoz

A konzuli szolgálat hatékonyságát szolgálja a diplomáciai vagy hivatásos konzuli képviseleteken igazgatási munkakörben konzuli feladatot ellátó személyek különböző jogosultságainak elektronikus nyilvántartása, amelynek jogi alapját e törvény teremti meg.

A 8. §-hoz

A törvényben foglalt fogalmi pontosítás hangsúlyozni kívánja, hogy a szóban forgó kölcsönből kizárólag a bajba jutott magyar állampolgár hazatérésének költségei fedezhetők, vagyis a kölcsön folyósításáról a konzuli tisztviselő más érdekvédelmi eljárásai során nem dönthet. E rendelkezés egyúttal az ügyfelek számára is világosabbá teszi a konzuli tisztviselő által nyújtott kölcsön kizárólagos rendeltetését, ezáltal megakadályozva a téves értelmezésből esetlegesen adódó félreértéseket.

A 9. §-hoz

A Konztv.-ben két alkalommal szereplő ugyanazon rendelkezést hatályon kívül helyező technikai módosítás.

A 10. §-hoz

Fogalmi pontosítás, amely az Európai Unió Működéséről szóló Szerződésben használt kifejezéshez igazítja a Konztv. szóhasználatát.

-----STARTING---POINT---VEGE---

A 11. §-hoz

A hatálybalépésről rendelkezik.