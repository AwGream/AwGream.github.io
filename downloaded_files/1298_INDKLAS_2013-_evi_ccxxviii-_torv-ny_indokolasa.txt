2013. évi CCXXVIII. törvény indokolása

egyes klímapolitikai és közlekedési tárgyú törvények módosításáról

-----STARTING---POINT---ALTALANOS--- 

A 2013. január 1-jén indult EU ETS 3. kereskedési időszakot egy, a korábbihoz képest jóval centralizáltabb, európai uniós szinten egységesebb szabályozási környezet jellemzi, a legtöbb részterületet közvetlenül alkalmazandó európai uniós jogi aktusok szabályozzák. Így hazai szinten lehetőség nyílt a szabályozási háttér egyszerűsítésére.

2013. május 4-én hatályba lépett a 2003/87/EK európai parlamenti és tanácsi irányelv, valamint a 2004/280/EK és a 2009/406/EK európai parlamenti és tanácsi határozat szerinti uniós kibocsátásiegység-forgalmi jegyzék létrehozásáról, továbbá a 920/2010/EU és az 1193/2011/EU bizottsági rendelet hatályon kívül helyezéséről szóló 389/2013/EU bizottsági rendelet (a továbbiakban: 389/2013/EU rendelet).

2013. július 8-án hatályba lépett az üvegházhatást okozó gázok kibocsátásának nyomon követésére és bejelentésére, valamint az éghajlatváltozással kapcsolatos egyéb információk nemzeti és uniós szintű bejelentésére szolgáló rendszerről, valamint a 2004/280/EK határozat hatályon kívül helyezéséről szóló 525/2013/EU európai parlamenti és tanácsi rendelet (a továbbiakban: 525/2013/EU rendelet).

A fenti rendeletek hatálybalépésével jogharmonizációs feladat keletkezett, a törvény ennek kíván eleget tenni, továbbá olyan rendelkezéseket tartalmaz, amelyek pontosításokat jelentenek egyes, a 389/2013/EU rendeletben található rendelkezésekhez, ezzel elősegítve a szabályozásból adódó elvégzendő feladatok szakszerű megvalósítását.

A törvény a fentieken túlmenően rendezni kívánja a kibocsátási egységek értékesítéséből származó bevételek felhasználása szabályozásának jogforrási szintjét, az államháztartási törvénnyel összhangban miniszteri hatáskörbe utalva a felhasználási szabályok meghozatalát.

-----STARTING---POINT---RESZLETES---

Az 1-7. §-hoz

Az országos közutak építtetői feladatot ellátó szervezet feladatainak egyértelmű rendezését tartalmazza a rendelkezés. A rendelkezés hiánypótló jelleggel rögzíti, hogy mikor tekinthető megkezdettnek az építési előkészítési munka. E rendelkezés hiányában jogbizonytalanság állt fenn a megkezdés megállapításának tekintetében, amely a környezetvédelmi engedélyek szempontjából okozott értelmezési nehézségeket.

A Magyarország helyi önkormányzatairól szóló 2011. évi CLXXXIX. törvény (a továbbiakban: Mötv.) rendelkezései teszik indokolttá e rendelkezést. A Mötv. a Fővárosi Önkormányzat feladatává teszi a síkosságmentesítést a Főváros valamennyi útján. Szakmapolitikailag nem egyértelmű, hogy a síkosságmentesítés magába foglalja a hó eltakarítását is. Mivel a Mötv. megalkotásakor a jogalkotói szándék erre irányult, szükséges ezt a fogalomhasználatot átvezetni az egyes ágazati jogszabályokon is.

Az útcsatlakozás létesítése esetén általában annak a félnek, aki az útcsatlakozás létesítését kezdeményezi, gazdasági érdeke fűződik ahhoz, hogy az országos közúthoz csatlakozhasson. A csatlakozáshoz való hozzájárulás esetén a közút kezelője elsősorban a közút műszaki adottságainak megóvása és a közlekedés biztonságának megőrzése érdekében feltételeket ír elő a kérelmező részére. Ha a közúthoz kereskedelmi egységről csatlakoznak (például gyorsforgalmi út pihenőjében egy üzemanyagtöltő állomás) akkor a hozzájáruláshoz már a vagyonkezelő hozzájárulása is szükséges. Mivel ilyen esetben a közúti forgalomra gyakorolt hatás adott esetben a korábbiaktól eltér, indokolt lehet lépéseket tenni a forgalom biztonságának megőrzése érdekében. Ez esetenként eltérő súlyú intézkedést tehet szükségessé, ezért szükségszerű egy átalány jellegű díjat megállapítani, melyet miniszteri rendeletben célszerű pontosan meghatározni.

A 8. §-hoz

Az 525/2013/EU rendelet I. melléklete szerinti üvegházhatású gázok jegyzéke kibővült a nitrogén-trifluoriddal (NF3), így a tagállamok a nitrogén-trifluorid kibocsátásukat is kötelesek nyomon követni. Ennek megfelelően az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény (a továbbiakban: Éhvt.) alapfogalmai körében az üvegházhatású gázok fogalmába a nitrogén-trifluoridot is szükséges beilleszteni. Az Éhvt. alapfogalmai között a forgalmi jegyzékre vonatkozó rész még a „nemzeti forgalmi jegyzékre” utalt, amely utalás idejétmúlt, tekintve, hogy a nemzeti forgalmi jegyzékek rendszerét mára felváltotta az egységes uniós forgalmi jegyzék. A módosítás a forgalmi jegyzék definícióját a 389/2013/EU rendelet szerinti forgalmi jegyzékre módosítja.

A 9. §-hoz

Az Éhvt. 3. § (2) bekezdése alapján a Nemzeti Éghajlatváltozási Stratégia részét képezi egy nemzeti alkalmazkodási stratégiai keretrendszer, amelynek támogatásául létre kell hozni és működtetni kell a nemzeti alkalmazkodási térinformatikai rendszert. A rendszer felállításáról és működtetéséről, továbbá a szükséges adatgyűjtésről, valamint a területi és ágazati éghajlati sérülékenység vizsgálatok elvégzéséről az energiapolitikáért felelős miniszter gondoskodik. A módosítás a rendszer minél korábbi felállításához szükséges adatszolgáltatás törvényi kötelezettségét teremti meg.

A 10. §-hoz

Az Éhvt. 4. § (4) bekezdésének módosítása azért indokolt, mert az Országos Meteorológai Szolgálat csak az adatszolgáltatás esetén rendelkezik feladattal, így értelemszerűen bírságolási jogkörrel is csak ebben a körben lehet felruházni.

A 11. §-hoz

A „nemzeti forgalmi jegyzék” megfogalmazás „forgalmi jegyzék”-re módosul, melynek oka, hogy a nemzeti forgalmi jegyzékek rendszerét mára felváltotta az egységes uniós forgalmi jegyzék (amely a 2. §-ban kerül meghatározásra).

A 12. §-hoz

A hatályos Éhvt. 7. §-ában, az üvegházhatású gázok kibocsátásával, illetve nyelőkkel történő eltávolításával, és egyéb éghajlatváltozással kapcsolatos jelentéstétel teljesítésének szabályozásakor az 525/2013/EU rendeletre indokolt hivatkozni.

A 13. §-hoz

A „nemzeti forgalmi jegyzék” megfogalmazás „forgalmi jegyzék”-re módosul, melynek oka, hogy a nemzeti forgalmi jegyzékek rendszerét mára felváltotta az egységes uniós forgalmi jegyzék (amely a 2. §-ban kerül meghatározásra). Az egységek törléséről szóló rendelkezés módosítását az indokolja, hogy az elszámolási időszak, amelynek keretében a kvótákkal való megfelelés történik, nem esik egybe a kötelezettségvállalási időszakokkal, a kvóták törlésére az elszámolási időszak végén kerül sor.

A 14. §-hoz

Tekintettel arra, hogy az 525/2013/EU rendelet szerint bővül a jelentéstételi kötelezettséggel érintett adatok köre, ezt a felhatalmazó rendelkezések között szükséges kiemelni.

A 15. §-hoz

A jogharmonizációs záradék pontosítása. A már hatályon kívül helyezett 2004/280/EK határozatra való hivatkozás pontosításra kerül az 525/2013/EU rendeletre való hivatkozással, a 389/2013/EU rendelet beillesztésre kerül.

A 16. §-hoz

Az Éhvt. hivatkozott bekezdéseiben a „nemzeti forgalmi jegyzék” megfogalmazás „forgalmi jegyzék”-re módosul, melynek oka, hogy a nemzeti forgalmi jegyzékek rendszerét mára felváltotta az egységes uniós forgalmi jegyzék (amely a 2. §-ban kerül meghatározásra).

A 17. §-hoz

Az EU ETS-en kívüli szektorok alatti üvegházhatású gáz kibocsátás vonatkozásában a már hatályon kívül helyezett 2004/280/EK határozatra való hivatkozás pontosításra kerül az 525/2013/EU rendeletre való hivatkozással.

A 18. §-hoz

Az akkreditált hitelesítő szervezet fogalmát szükséges teljes összhangba hozni a 600/2012/EU bizottsági rendelettel, amelynek értelmében akkreditált hitelesítőként eljárhat bármely olyan szervezet, amelyet valamely tagállam nemzeti akkreditáló testülete akkreditált, függetlenül attól, hogy itthon a Nemzeti Akkreditáló Testület nyilvántartásba vette-e vagy sem.

A 19. §-hoz

Az akkreditált hitelesítő fogalmának módosításával hitelesítő szervezetként bármely tagállamban akkreditált hitelesítő szervezet eljárhat, ezért a hitelesített jelentés benyújtására vonatkozó rendelkezést szükséges összhangba hozni az akkreditált hitelesítő fogalmával.

A 20. §-hoz

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény (a továbbiakban: Ügkr. tv.) több helyen tartalmaz rendelkezést az üvegházhatású gázok kibocsátási egységeinek értékesítéséből származó bevételek felhasználására vonatkozó szabályozások megalkotására. Az államháztartásról szóló 2011. évi CXCV. törvény 109. § (5) bekezdésével való összhang biztosítása érdekében az Ügkr. tv. 27. §-ából és 39. §-ából indokolt a Kormány részére adott felhatalmazás, illetve az erre való utalás hatályon kívül helyezése. A bevételek felhasználására vonatkozóan ezentúl az államháztartásról szóló 2011. évi CXCV. törvény alapján kiadott miniszteri rendelet tartalmazza az összes szükséges szabályt.

A 21. §-hoz

Szükséges a törvény hatályos rendelkezéseiben használt hivatkozások pontosítása. Az új rendelkezés megalkotását a 389/2013/EU rendeletnek szabályainak konkretizálása indokolja. Az összeférhetetlenség kérdését indokolt szabályozni a forgalmi jegyzékkel kapcsolatos esetleges visszaélések elkerülésének érdekében. A 389/2013/EU rendelet 25. cikk (4) bekezdése írja elő az adatok hitelességének bizonyos időszakonkénti megvizsgálásával kapcsolatos kötelezettséget. A 389/2013/EU rendelet a gyakoriságot legalább 3 évben határozza meg, amelyet a törvény két évben konkretizál. A 389/2013/EU rendelet 59. cikke szerint a miniszter köteles az Európai Bizottság felé benyújtani a nemzetközi jogosultsági táblát, amelynek összeállításához azonban szükséges a forgalmi jegyzékben található adatok ismerete. Az adatok megőrzését az indokolja, hogy egy esetleges vitás ügy esetén, rendszerhibából eredő adatvesztés esetén stb. a tárolt adatok megléte szükséges.

A 22. §-hoz

A jogharmonizációs záradék pontosítása.

A 23. §-hoz

Az Ügkr. tv. értelmező rendelkezéseket meghatározó és egyéb rendelkezéseinek módosítását az teszi szükségessé, hogy a fogalom-meghatározásokban, illetve több törvényi rendelkezésben hivatkozási alapként az 1193/2011/EU rendelet szerepel, amelyet mára már hatályon kívül helyezett a 389/2013/EU rendelet. A nitrogén-trifuorid beemelése az 525/2013/EU rendelet I. mellékletén alapul.

A 24. §-hoz

Az Ügkr. tv. több helyen tartalmaz rendelkezést az üvegházhatású gázok kibocsátási egységeinek értékesítéséből származó bevételek felhasználására vonatkozó szabályozások megalkotására. Az államháztartásról szóló 2011. évi CXCV. törvény 109. § (5) bekezdésével való összhang biztosítása érdekében az Ügkr. tv. 27. §-ából és 39. §-ából indokolt a Kormány részére adott felhatalmazás, illetve az erre való utalás hatályon kívül helyezése.

A 25. §-hoz

Annak érdekében, hogy az úthasználók több fizetési módon keresztül teljesíthessék az útdíj fizetési kötelezettségüket, az egyetemes útdíj szolgáltató szerződést köthet az üzemanyagkártya társaságokkal. Az útdíj szedő által az útdíj szolgáltatóknak, valamint az egyetemes útdíj szolgáltató által a bevallási közreműködők és a viszonteladók részére fizetendő átalány-költségtérítés számításáról és mértékéről szóló 29/2013. (VI. 12.) NFM rendelet 5. §-a rögzíti, hogy ez esetben az egyetemes útdíj szolgáltató milyen mértékű átalány-költségtérítés megfizetésére köteles az üzemanyagkártya-kibocsátó felé.

Figyelemmel arra, hogy megtett úttal arányos díj szedési (UD) rendszerben a végfelhasználók számára biztosítani indokolt az üzemanyagkártyával történő fizetési módot, törvényi szinten rögzíteni szükséges ennek lehetőségét, és feltételeit összhangban a törvény rendelkezéseivel, ahol a bevallási közreműködőkkel és a viszonteladókkal történő szerződéskötés feltételei kerültek rögzítésre.

A 26. §-hoz

Az autópályák, autóutak és főutak használatáért fizetendő, megtett úttal arányos díj fizetését szolgáló hitelprogram forrásbevonásához kapcsolódó készfizető kezességvállalás a piac által jelenleg nem finanszírozott KKV fuvarozó szektor hitelezéséhez szükséges, pénzügyi intézményektől felveendő források biztosítását szolgálja. A megtett úttal arányos díj fizetését szolgáló hitelprogram kihelyezett hiteleihez kapcsolódóan fennálló állami kezesség a hitelezés gyors működtetését biztosítja.

A 27. §-hoz

Indokolt a megkülönböztetés a koncessziós társaságok és a jogszabályban kijelölt közútkezelő között az eltérő gyakorlatra figyelemmel. A koncessziós társaságok jellemzően önálló gazdasági társaságot bíznak meg az üzemeltetői feladatok végzésével, amit a jogalkotó tudomásul vesz, ugyanakkor a közútkezelői feladatok végzésére létrehozott, 100%-os állami tulajdonban álló közútkezelő társaságoknál nem indokolt, hogy a mentesség biztosítva legyen az összes szerződéses partnerük számára, mivel az a mentességre jogosultak körét nagyban kiterjesztené.

A 28. §-hoz

Pontosító rendelkezés annak érdekében, hogy az Egyeztető Szerv valójában csak az útdíjszedéssel kapcsolatos vitás ügyekben rendelkezzen hatáskörrel.

A 29. §-hoz

Az új 8/A-8/B. §-ban foglaltak végrehajtására vonatkozó felhatalmazás.

A 30. §-hoz

Pontosító rendelkezés, amelynek lényege a jövőbeni jogviták elkerülése. Pontosítja ugyanis a díjkategória csalás szabályszegésének tényállását. Egyértelműsíti, hogy a környezetvédelmi kategória a valóságtól eltérő meghatározása egy tekintet alá esik azzal, mintha helytelenül határozta volna meg a díjkategóriát az úthasználó.

-----STARTING---POINT---VEGE---

A 31-32. §-hoz

Hatályba léptető rendelkezés és jogharmonizációs záradék.