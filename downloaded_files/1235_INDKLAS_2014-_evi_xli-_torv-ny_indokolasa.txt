2014. évi XLI. törvény indokolása

egyes közszolgáltatási tárgyú törvények módosításáról

-----STARTING---POINT---ALTALANOS--- 

Az elmúlt években az Országgyűlés egyértelművé tette, hogy kiemelt és elsődleges szempont kell legyen a fogyasztók jogainak hatékony védelme és a szükséges mértékig történő megerősítése. Ezen cél elérése érdekében több jogszabály is változott, amely megerősítette a hazai fogyasztóvédelmi rendszert és elősegítette a tudatos fogyasztóvá válást. Szorosan kapcsolódik a területhez a rezsicsökkentés is, hiszen számtalan olyan jogszabálysértésre, kiskapura és szándékos félreértelmezésre derült fény a szolgáltatók részéről, melyet azonnal kezelni kellett.

Jelen törvény alapját azon több tízezernyi állampolgári megkeresés képezi, amely az elmúlt másfél év alatt érkezett, és amelyek kivétel nélkül kivizsgálásra kerültek. Ennek értelmében indokolt a fogyasztóvédelmi hatóság hatáskörének kiterjesztése a víziközmű-szolgáltatók üzletszabályzatának vizsgálatára, a kéményseprő-ipari közszolgáltatók számlázási gyakorlatának ellenőrzésére, illetve elengedhetetlen a rezsicsökkentések végrehajtására, valamint a fogyasztóvédelmi referensek foglalkoztatására vonatkozó jogalkotói célkitűzések pontosítása és egyértelművé tétele.

További jelentős változás, hogy a rezsipontok a törvénynek köszönhetően átfogó tájékoztatást és segítséget tudnak majd nyújtani valamennyi rezsicsökkentésben érintett közszolgáltatással kapcsolatos kérdésben. Ezen területek a villamos energia szolgáltatás, földgázszolgáltatás, távhőszolgáltatás, víziközmű-szolgáltatás, hulladékgazdálkodási közszolgáltatás, kéményseprő-ipari közszolgáltatás, nem közművel összegyűjtött szennyvízszolgáltatás, illetve a palackos és vezetékes PB gázszolgáltatás. A fogyasztói tájékozottság elősegítése érdekében valamennyi közszolgáltatást végző vállalkozás köteles lesz saját, önálló - kizárólag a közszolgáltatói tevékenységről információt nyújtó - honlapot üzemeltetni. Meghatározásra kerül a közszolgáltató honlapján kötelező jelleggel feltüntetendő adatok és információk köre, amely alapján a fogyasztók könnyedén hozzá tudnak férni a legfontosabb alapvető közszolgáltatási információkhoz.

A jogszabály a fentieken túl számos olyan intézkedést tartalmaz, amely a fogyasztók érdekeit erősíti. Ilyen többek között a távhőszolgáltatás esetén a fizetési határidő kibővítése, a hulladékgazdálkodási közszolgáltatás területén a számlázási gyakoriság egységesítése, a követeléskezelésre és elévülésre vonatkozó jogszabályok módosítása, illetve a számlakép törvény technikai jellegű módosítása.

A törvény további technikai jellegű módosításokat is tartalmaz.

-----STARTING---POINT---RESZLETES---

Az 1. §-hoz

A fogyasztók érdekei megkívánják, hogy a közszolgáltatók - a kor elvárásainak megfelelően - honlapot működtessenek, és ott elérhetővé tegyék a legalapvetőbb információkat.

A fogyasztóvédelmi referens foglalkoztatására vonatkozó szabályok egyértelművé tétele érdekében indokolt annak rögzítése, miszerint fogyasztóvédelmi referens által elvégzett szakiránynak az őt foglalkoztató vállalkozás tevékenységéhez kell igazodnia. Ez alapján például az elektronikus hírközléssel kapcsolatos tevékenységet folytató vállalkozásnak elektronikus hírközlési szakirányból, az utazásszervezési, -közvetítési területen tevékenykedő vállalkozásnak idegenforgalmi szakirányból, a közszolgáltatóknak közszolgáltatások szakirányból, a kereskedelmi tevékenységet folytató vállalkozásnak kereskedelmi szakirányból, valamint fogyasztóvédelmi alapismeretekből képesítési bizonyítvánnyal rendelkező fogyasztóvédelmi referenst kell alkalmaznia. A módosítás következtében egyértelművé válik az is, hogy azon esetben, amikor egy cég kereskedelmi és olyan közszolgáltatási tevékenységet is folytat, amely nem közüzemi tevékenység, így a közszolgáltatások szakirányban lévő területekkel nem foglalkozik, úgy az ilyen vállalkozásnak olyan fogyasztóvédelmi referenst kell foglalkoztatnia, aki fogyasztóvédelmi alapismeretek mellett kereskedelmi szakirányból is rendelkezik képesítési bizonyítvánnyal.

A (3) bekezdés szerinti módosítás azt szolgálja, hogy valamennyi szolgáltatási területen, így a nem közművel összegyűjtött háztartási szennyvíz-, a kéményseprő-ipari közszolgáltatást, valamint a vezetékes PB-gázszolgáltatást és a PB-gáz tartályban vagy palackban történő forgalmazását érintő területen is a fogyasztói igényérvényesítést elősegítő teljes körű információt kaphassanak az érdeklődő fogyasztók a fogyasztóvédelmi rezsipontokon.

A 2-3. §-hoz

Az elektronikus hírközlésről szóló 2003. évi C. törvényt a rezsicsökkentéshez kapcsolódóan az egyes törvényeknek a Polgári Törvénykönyv hatálybalépésével összefüggő módosításáról szóló 2013. évi CCLII. törvény 31. § módosította. Az így bevezetett rendelkezések gyakorlati alkalmazása során felmerült problémák kiküszöbölése érdekében a törvény pontosabb és részletesebb meghatározást ad a számlázási rendszerek tanúsításával összefüggésben.

A 4. §-hoz

A fogyasztók számára gyakran okoz nehézséget, hogy a távhőszámlájuk kézhezvétele és annak fizetési határideje között nem áll rendelkezésükre megfelelő idő a számla kiegyenlítésére.

Annak érdekében, hogy a távhőszolgáltató számlázási gyakorlata a felhasználók számára kiszámíthatóbbá váljon, szükséges annak jogszabályi szinten történő rögzítése - a földgáz-, illetve a villamosenergia-szolgáltatás területén hatályban lévő szabályozással összhangban -, hogy a távhőszolgáltató a számla felhasználó részére történő eljuttatásáról oly módon köteles gondoskodni, hogy a számla kiegyenlítésére a felhasználónak a kézhezvételtől számított legalább 15 nap rendelkezésére álljon.

Mindezek alapján indokolt a távhőszolgáltatás területén a számlalevél-megküldés határidejének a fentiekben megjelölt törvényhely keretében történő szabályozása a fogyasztók, mint felhasználók érdekei védelmében, valamint a fent említett közszolgáltatási területek számlaküldési gyakorlatának közelítése érdekében.

Az 5-6. §-hoz

A villamos energiáról szóló 2007. évi LXXXVI. törvényt a rezsicsökkentéshez kapcsolódóan az egyes törvényeknek a Polgári Törvénykönyv hatálybalépésével összefüggő módosításáról szóló 2013. évi CCLII. törvény 35. § módosította. Az így bevezetett rendelkezések gyakorlati alkalmazása során felmerült problémák kiküszöbölése érdekében a törvény pontosabb és részletesebb meghatározást ad a számlázási rendszerek tanúsításával összefüggésben.

A módosítást a fogyasztóvédelmi hatóság hatáskörének egyértelművé tétele indokolta az üzletszabályzatok vizsgálata tekintetében.

Amennyiben a szolgáltató egyes tevékenységek kiszervezéséről gondoskodik, úgy a részfeladatokkal kapcsolatos értesítéseket a fogyasztó részére nem a szolgáltató küldeményeként postázzák, hanem az alvállalkozó neve szerepel a tértivevényen. Tehát semmi nem utal arra, hogy közszolgáltatással összefüggő küldemény érkezett, így fennáll a veszélye annak, hogy a fogyasztó a küldemény átvételéért nem jelentkezik.

A fogyasztók megfelelő és kiszámíthatóbb tájékozódása kapcsán indokolt, hogy a fogyasztó tértivevényes kiértesítésén még kiszervezett tevékenység esetén is legyen az engedélyes feladóként megjelölve az egyes tértivevényes levelek, továbbá más küldemények kapcsán.

A 7-8. §-hoz

A földgázellátásról szóló 2008. évi XL. törvényt a rezsicsökkentéshez kapcsolódóan az egyes törvényeknek a Polgári Törvénykönyv hatálybalépésével összefüggő módosításáról szóló 2013. évi CCLII. törvény 36. § módosította. Az így bevezetett rendelkezések gyakorlati alkalmazása során felmerült problémák kiküszöbölése érdekében a törvény pontosabb és részletesebb meghatározást ad a számlázási rendszerek tanúsításával összefüggésben.

Lásd az 5-6. §-hoz írt indokolást.

A 9-10. §-hoz

Indokolt a víziközmű-szolgáltatás területén a fogyasztóvédelmi hatóság hatáskörét kiterjeszteni az üzletszabályzatban foglalt előírások lakossági felhasználókkal szembeni megsértésének esetére, a villamosenergia- és a földgázszolgáltatáshoz hasonlóan.

A víziközmű-szolgáltatásról szóló 2011. évi CCIX. törvényt a rezsicsökkentéshez kapcsolódóan az egyes törvényeknek a Polgári Törvénykönyv hatálybalépésével összefüggő módosításáról szóló 2013. évi CCLII. törvény 39. § módosította. Az így bevezetett rendelkezések gyakorlati alkalmazása során felmerült problémák kiküszöbölése érdekében a törvény pontosabb és részletesebb meghatározást ad a számlázási rendszerek tanúsításával összefüggésben.

A 11. §-hoz

A szolgáltató személyében bekövetkező változás esetén előfordul, hogy a korábbi szolgáltató nem adja át a korábbi szolgáltatására vonatkozó adatokat az utód szolgáltatónak. Ennek következtében az új szolgáltató számára az elszámolás során nehézséget jelent, ha a számlákon a göngyölített összeg feltüntetésére kerül sor.

A jogszabályi előírások kiegészítésével megvalósul a közszolgáltatást igénybe vevő fogyasztók egységes tájékoztatása az esetükben ténylegesen érvényesült, göngyölített összegekről.

A kéményseprő-ipari közszolgáltatás területén a fogyasztóvédelmi hatóság hatásköre jelenleg kizárólag a kötelező számlaképeknek való megfelelőség vizsgálatára korlátozódik.

Mivel a gyakorlatban sokszor merül fel probléma a számla konkrét tartalmával kapcsolatban is (például, hogy az egyes égéstermék-elvezetők típusuktól, esetlegesen a kéményseprő-ipari közszolgáltatók nyilvántartásától is eltérő módon kerülnek feltüntetésre az adatok a számlákban) indokolt a fogyasztóvédelmi hatóság hatáskörét kibővíteni a számlázás tekintetében is.

A 12. §-hoz

A jelenleg hatályos kormányrendeleti szintű szabályozás szerint a közszolgáltatási díjat a közszolgáltatási díjfizetésre kötelezett számla ellenében, meghatározott időszakonként, utólag köteles megfizetni.

Figyelemmel arra, hogy jelenleg a hulladékgazdálkodási közszolgáltatás területén az egyes települések vonatkozásában eltérően alakul a számla kiállításának gyakorisága (pl. havonta, kéthavonta, félévente, évente), indokolt a fogyasztói érdekek védelme érdekében azt egységes szabályozás alá vonni.

Ismert továbbá olyan eljárás a hulladékgazdálkodási közszolgáltatók tevékenységével kapcsolatosan, hogy amennyiben a fogyasztó a hulladékgazdálkodási közszolgáltató részére az adott év vonatkozásában a hulladékgazdálkodási közszolgáltatás éves díját egy összegben megfizeti, úgy a fogyasztó a hulladékgazdálkodási közszolgáltató által meghatározott, egyszeri kedvezményben részesül.

Mindezekre tekintettel indokolt a számlázás gyakoriságát törvényi szinten szabályozni a fentebbiekben kifejtettek szerint.

Szükséges volt a fogyasztóvédelmi hatóság hatáskörének pontosítása a többi ágazati rendelkezéshez hasonlóan.

2014. január elsejétől hulladékgazdálkodási közszolgáltatást kizárólag nonprofit gazdasági társaság végezhet, mely rendelkezés következtében a korábbiakban más társasági formában működő cégeknek a törvényi határidő napjával nonprofit társasággá kellett alakulniuk. A rendelkezés következtében sok település tekintetében teljesen új szolgáltató vette át a közszolgáltatás biztosítását.

A szolgáltató személyében bekövetkező változás esetén előfordul, hogy a korábbi szolgáltató nem adja át a korábbi szolgáltatására vonatkozó adatokat az utód szolgáltatónak. Ennek következtében az új szolgáltató számára az elszámoláskor nehézséget jelent, ha a számlákon a göngyölített összeg feltüntetésére kerül sor.

A jogszabályi előírások kiegészítésével megvalósul a közszolgáltatást igénybe vevő fogyasztók egységes tájékoztatása az esetükben ténylegesen érvényesült, göngyölített összegekről.

Szükséges annak egyértelművé tétele, miszerint a hulladékgazdálkodási közszolgáltatónak a rezsicsökkentést a műszaki tartalom megváltozására tekintet nélkül végre kell hajtania a törvényben megjelöltek szerint.

Erre tekintettel, valamint a fogyasztói érdekek általános védelme érdekében indokolt a szolgáltatási egység problémájának törvényi szintű szabályozása a fentiekben kifejtett kiegészítés keretében.

A 13. §-hoz

Indokolt annak egyértelművé tétele, miszerint a víziközmű-szolgáltatókat terhelő tájékoztatási kötelezettség a közvetített víziközmű-szolgáltatást nyújtó távhőszolgáltatókra is vonatkozik.

A szolgáltató személyében bekövetkező változás esetén előfordul, hogy a korábbi szolgáltató nem adja át a korábbi szolgáltatására vonatkozó adatokat az utód szolgáltatónak. Ennek következtében az új szolgáltató számára az elszámolás során nehézséget jelent, ha a számlákon a göngyölített összeg feltüntetésére kerül sor.

A jogszabályi előírások kiegészítésével megvalósul a közszolgáltatást igénybe vevő fogyasztók egységes tájékoztatása az esetükben ténylegesen érvényesült, göngyölített összegekről.

A 14. §-hoz

A lakossági panaszok alapján szükségessé vált a törvény kiegészítése, mivel a jogszabály nem rendezte azt a helyzetet, amikor a rezsicsökkentés bázisidőpontjában (2013. január 31-én) a szennyvízre vonatkozóan nem volt hatályban önkormányzati rendelet, és az adott településen nem működött közszolgáltató sem, amely rendelkezett volna önkormányzattal kötött közszolgáltatási szerződéssel.

Fentiek eredményeképpen a bázisidőpontban működő közszolgáltató hiányában nincs olyan díjtétel, amelyhez a rezsicsökkentésre köteles közszolgáltató áralkalmazását hasonlítani lehetne.

Egyes településeken előfordult olyan helyzet is, hogy működött ugyan a bázisidőpontban szolgáltató, amely egyéni megkeresések alapján a szállítást és ártalmatlanítást elvégezte, azonban e szolgáltató díjait közszolgáltatási szerződés hiányában nem lehetett alapul venni a rezsicsökkentés érvényesülésének vizsgálatakor, így a rezsicsökkentés hatása ezen településeken nem érvényesült.

A 15-16. §-hoz

A számlaküldemény „Címzés” blokkjában feltüntetésre kerülő vonalkód vagy más nyomdai jel (együtt: vonalkód) a küldemény egyedi azonosítója, a nyomdai előállítás és a számlakézbesítési folyamat zártságát biztosítja, az automatizálás nélkülözhetetlen feltétele, amelynek hiánya a tömeges nyomtatási és a kézbesítési folyamatot ellehetetleníti, mivel ez alapján történik a küldemények sorba rendezése és a kézbesítési folyamat követése.

A vonalkód használata növeli a szolgáltatók ügyfélkiszolgálásának minőségét is, mivel ez alapján lehet nyomon követni a küldemények útját a nyomdából való kikerülés után egészen a fogyasztónak történő kézbesítésig, így meggyorsítja az esetleges számlakézbesítéssel kapcsolatos fogyasztói panaszok kivizsgálását és megválaszolását. A QR kód a számlafizetést megkönnyítő, elősegítő jel, szintén indokolt a számlaképnek a fogyasztók által leginkább megtekintett első oldalán való feltüntetése. A vonalkódnak és a QR kódnak a számla első oldalán való feltüntetése a számlakép első oldalának egyértelműségét és áttekinthetőségét nem sérti, nem téveszti meg a fogyasztókat, kifejezetten fogyasztóbarát célokat szolgál.

A számlakép első oldalának a számla sorszámával történő kiegészítése a számlák könnyebb beazonosíthatóságát teszi lehetővé. A fogyasztó ezáltal egy esetleges fogyasztói igényérvényesítés során egyszerűbben tud hivatkozni az általa vitatott számlára, és a sorszám, mint azonosító a szolgáltató ügyintézését is megkönnyíti.

A módosítás az Rtv.-vel való összhang érdekében a rezsicsökkentés bázisidőpontjának megfelelő átvezetését szolgálja.

Fogyasztóvédelmi szempontból indokolt, hogy a fogyasztók legalább az éves elszámoló számlában tájékoztatást kapjanak a mérőcsere tervezett időpontjáról vagy a mérőóra hitelességi idejének lejártáról, így időben felkészülhetnek a cserével összefüggő munkálatokra.

A 17. §-hoz

Az új szabályok bevezetése mellett a szükséges a koherencia fenntartása, így a hatályba nem lépésről rendelkezni is rendelkezni kell.

-----STARTING---POINT---VEGE---

A 18. §-hoz

Hatályba léptető rendelkezések.