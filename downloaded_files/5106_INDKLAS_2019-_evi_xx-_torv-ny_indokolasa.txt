2019. évi XX. törvény indokolása

az egyrészről az Európai Közösség és tagállamai, másrészről a Svájci Államszövetség közötti, a személyek szabad mozgásáról szóló megállapodáshoz csatolt, a Horvát Köztársaságnak az Európai Unióhoz történő csatlakozása következtében a megállapodásban szerződő félként való részvételéről szóló Jegyzőkönyv kihirdetéséről

Általános indokolás

Egyrészről az Európai Közösség és tagállamai, másrészről a Svájci Államszövetség között, a személyek szabad mozgásáról 1999. június 21-én megállapodás jött létre, amely 2002. június 1-től hatályba lépett. Magyarországon a 2006. évi CXXV. törvény hirdette ki. A Horvát Köztársaság 2013. július 1-jén az Európai Unióhoz való csatlakozásával, részesévé vált az Európai Unió és tagállamai által megkötött megállapodásoknak is, így a jelen megállapodást ki kell egészíteni a Horvát Köztársaság a megállapodásban szerződő félként való részvételéről szóló Jegyzőkönyvvel.

Részletes indokolás

A 1. §-hoz

Az Nsztv. 7. § (1) bekezdés a) pontjára, (3) bekezdésére, valamint 9. §-ára figyelemmel, a Jegyzőkönyvet törvénnyel szükséges kihirdetni. Figyelemmel arra, hogy a Jegyzőkönyv hatálybalépéséhez kizárólag az Európai Unió és Svájc megerősítése szükséges, a törvény nem tartalmazza a Jegyzőkönyv kötelező hatály elismerésére adott felhatalmazást, csupán annak kihirdetéséről rendelkezik. Ezt az indokolja, hogy a 2012. évi III. törvénnyel kihirdetett, az Európai Unió tagállamai és a Horvát Köztársaság között, a Horvát Köztársaságnak az Európai Unióhoz történő csatlakozásáról szóló szerződés 6. cikk (2) bekezdés második francia bekezdése szerint Magyarország a kötelező hatály elismerésére vonatkozó jogát átruházta az Európai Unió Tanácsára. E szerint a tagállamok és az Unió által egy vagy több harmadik országgal kötött szerződéseihez történő Horvátország csatlakozása miatt megkötendő kiegészítő szerződésekben a Tanács - és bizonyos fázisokban a Bizottság - a tagállamok helyett eljárhat. Így az Nsztv. vonatkozó rendelkezéseit az Alaptörvény E) cikk (2) bekezdése szerinti hatáskör-átruházás miatt nem kell alkalmazni.

A 2. §-hoz

A Jegyzőkönyv hiteles magyar nyelvű szövegét tartalmazza.

A 3. §-hoz

A törvény a kihirdetését követő napon lép hatályba.

A Jegyzőkönyv az Európai Unió Tanácsa 2017/192/EU (2016. november 8.) határozatával már 2017. január 1-jén hatályba lépett.

A 4. §-hoz

Az Európai Unió az Európai Szabadkereskedelmi Társulás tagállamaival, köztük Svájccal fennálló kapcsolatainak koordinálásáért külgazdasági felelősségi körében a külgazdasági és külügyminiszter felel.