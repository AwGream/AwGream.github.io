2017. évi LXXXIX. törvény indokolása

egyes törvényeknek a közérdekű nyugdíjas szövetkezetek létrehozásával összefüggő módosításáról

-----STARTING---POINT---ALTALANOS--- 

A gazdasági, társadalmi, környezeti, kulturális fenntarthatóságra figyelemmel a foglalkoztatás minél szélesebb körű, tisztességes, méltányos, a társadalmi szolidaritást érvényre juttató feltételek melletti biztosítása alapvető követelmény, közérdek.

A mai gazdaságok és társadalmak keresik - és eltérő eredménnyel, de - működtetik azokat az eszközöket, megoldásokat, szabályozási modelleket, amelyek a foglalkoztatási és a szociálpolitikai jellegű gondokat megoldani, de legalábbis kiegyensúlyozni képesek.

A foglalkoztatás körében a munkanélküliség nagy léptéke ellenére munkaerőhiány tapasztalható, ez munkaerő piaci kiegyensúlyozatlanságot eredményez, amit meg kell kísérelni enyhíteni. A tapasztalat és szaktudás hiányzik. A munkanélküliség, a munkaerő piaci kiegyensúlyozatlanság, de az elszigetelődés, és általában véve a közösségtől való elszakadás erőteljesebben mutatkozik olyan társadalmi csoportoknál, akiknek visszasegítése, illetve reaktiválása a munkaerő piacra erős korlátokba ütközik, így például az időseknél. Ezért különös figyelmet kell erre fordítani, rugalmas, általuk elérhető és teljesíthető, megfelelő életminőséget és életszínvonalat biztosítani képes lehetőségeket kell kínálni.

A törvény célja, hogy a szövetkezeti forma egyedi, nagy hagyományokra épülő, komplex eredményeket felmutató előnyeit számba véve, a magyar szövetkezeti jog a nyugdíjas közérdekű szövetkezeti rendszerrel egészüljön ki. A korfát illetően a törvény az aktív, még dolgozni kívánó, idősebb korosztály számára is foglalkoztatási esélyt, lehetőséget kíván teremteni.

A közérdekű nyugdíjas szövetkezet tehát a munkaerőpiacon még aktív időskorúak számára újbóli munkát, foglalkoztatást, munkaerő piaci reaktiválást képes biztosítani, tisztességes jövedelem mellett, járulék kedvezményekkel. A nyugdíjas szövetkezetnek célja az is, hogy az időskorú tagoknál felhalmozódott tudás, szakmai tapasztalat, élettapasztalat átadásra kerüljön, illetve kerülhessen a fiatalabb korosztály számára (mester-inas kapcsolat), illetőleg az is, hogy a nyugdíjas korosztály közösségi kapcsolatait fenntartsa, annak formálisan is keretet teremtsen.

A fenti célokra figyelemmel módosítást tartalmaz a törvény a különböző jogszabályokban, a közérdekű nyugdíjas szövetkezet létrejöttéhez és működéséhez szükséges tartalommal, illetve a közérdekű nyugdíjas szövetkezet és tagjai számára célszerű és arányos támogatást biztosítva.

-----STARTING---POINT---RESZLETES---

Az 1. §-hoz

Figyelemmel a törvény által bevezetett új szövetkezeti formára, valamint arra az elérni kívánt célra, hogy a nyugdíjasok újbóli foglalkoztatása, munkaerő piaci reaktiválása megtörténjen, az ágazati törvényekben is át kell vezetni a szükséges módosításokat. A foglalkoztatás elősegítéséről és a munkanélküliek ellátásáról szóló törvény szerinti munkavégzés fogalma alól kiveszi a törvény a közérdekű nyugdíjas szövetkezet öregségi nyugdíjban részesülő tagjának személyes közreműködését a szociális szövetkezeti tag és az iskolaszövetkezeti tag jogviszonyához hasonlóan.

A 2. §-hoz

A módosítás értelmében nem minősül ellenértéknek a közérdekű nyugdíjas szövetkezet öregségi nyugdíjban részesülő tagja által a szövetkezetben végzett tevékenység ellenértékeként megszerzett, a személyi jövedelemadóról szóló törvény alapján adómentes bevétel (így pl. az élelmiszer, fogyasztásra kész étel vásárlására felhasználható utalvány formájában szerzett bevétel, támogatás, segély).

A 3. §-hoz

Jogtechnikai módosítás.

A 4. §-hoz

A törvény mentességet biztosít a személyi jövedelemadó megfizetése alól a közérdekű nyugdíjas szövetkezet öregségi nyugdíjban részesülő tagja által végzett személyes közreműködés ellenértékeként például élelmiszer, fogyasztásra kész étel vásárlására felhasználható utalvány formájában megszerzett bevétel esetében.

Az 5. §-hoz

Kiegészíti a rendelkezés a munkaügyi ellenőrzésről szóló 1996. évi LXXV. törvény érintett rendelkezéseit a közérdekű nyugdíjas szövetkezeti formával.

A 6. §-hoz

Jogtechnikai módosítás.

A 7. §-hoz

A módosítás értelmében a közérdekű nyugdíjas szövetkezet öregségi nyugdíjban részesülő tagjának személyes közreműködése nem keletkeztet a társadalombiztosítás ellátásairól szóló törvény szerinti biztosítotti státuszt, így keresményéből sem nyugdíjjárulék, sem természetbeni egészségbiztosítási járulék nem kerül levonásra.

A 8. §-hoz

A módosítás a közérdekű nyugdíjas szövetkezetet a számviteli törvény hatálya alá vonja.

A 9. §-hoz

Kiegészíti a rendelkezés az adózás rendjéről szóló 2003. évi XCII. törvény bejelentésre vonatkozó rendelkezéseit a közérdekű nyugdíjas szövetkezeti formával, azon belül pedig a nyugdíjfolyósítási törzsszám bejelentésének kötelezettségével is.

A 10. §-hoz

A módosítás az új szövetkezeti típust, a közérdekű nyugdíjas szövetkezetet a szövetkezetekről szóló törvénybe illeszti, szabályozva a csatlakozás feltételeit, valamint működésének részletes szabályait.

A rendelkezés a közérdekű nyugdíjas szövetkezet öregségi nyugdíjban részesülő tagja személyes közreműködésének részletszabályait is lefekteti. A külső szolgáltatás nyújtására irányuló jogviszony keretében foglalkoztatott öregségi nyugdíjban részesülők számára fontos, hogy rugalmas szabályok szerint kerülhessen sor a foglalkoztatásukra, és hogy megfelelő anyagi ellentételezést kaphassanak munkájukért. A kiegészítés ennek az alapjait teremti meg. Fontos hangsúlyozni, hogy személyes közreműködésük ellentételezéseként az öregségi nyugdíjban részesülők ugyanúgy pénzügyi ellentételezésre is jogosultak, mint a szövetkezettől kapott utalványra, azzal a különbséggel, hogy ez utóbbi még szja mentességet is élvez.

A 11. §-hoz

Megemeli az iskolaszövetkezet tanuló, hallgató tagjainak arányát 90%-ra.

A 12. §-hoz

Az általános forgalmi adóról szóló törvényben az iskolaszövetkezethez hasonlóan szabályozza a közérdekű nyugdíjas szövetkezet szolgáltatás-nyújtásának áfa-kötelezettségét, vagyis a szolgáltatás igénybevevője fizeti az általános forgalmi adót, ezáltal biztosítva kedvező feltételeket a nyugdíjas szövetkezetnek.

A 13. §-hoz

Kiveszi a szakképzési hozzájárulás fizetésére kötelezettek köréből a közérdekű nyugdíjas szövetkezetet.

A 14. §-hoz

A módosítás mentesíti a szociális hozzájárulási adó fizetési kötelezettség alól a közérdekű nyugdíjas szövetkezet és öregségi nyugdíjban részesülő tagja között fennálló jogviszonyt.

-----STARTING---POINT---VEGE---

A 15. §-hoz

Hatályba léptető rendelkezést tartalmaz.