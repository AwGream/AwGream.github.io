2006. évi XLIX. törvény indokolása

a lobbitevékenységről

-----STARTING---POINT---ALTALANOS--- 

1. Egy valóban demokratikus társadalomban alapvető társadalmi igény - és ezáltal a központi döntések legitimációját növeli -, hogy a jogszabályok, egyes közhatalmi döntések hatálya alá tartozók vagy más módon érintettek szabályozott módon részt vegyenek a számukra fontos döntések meghozatalában olymódon, hogy véleményükről, érdekeikről, javaslataikról a döntéshozót tájékoztassák. A társadalom többi részének pedig joga van megismerni, hogy az adott döntés milyen érdekeket szolgál.

Az Országgyűlés feladata a közélet átláthatóságának növelése. Ebbe beletartozik a jogalkotási eljárás minden elemének jogszerűsége, korrektsége, tisztességtelen befolyásoktól való mentessége. A jogalkotási folyamat jellegzetessége, hogy nem lehet befolyástól mentes: a jogalkotásban ugyanis a társadalomban, annak egyes rétegeiben, csoportjaiban, különböző sajátosságú és összetételű közösségében megfogalmazódott akaratokat transzformálnak állami akarattá. Mivel a társadalom nem képes az akaratát megfelelő módon szelektálva, csoportosítva, válogatva a jogalkotó szervek irányába továbbítani, a közvetítő mechanizmusok léte demokratikus jogállamban szükséges és elengedhetetlen. Ezekkel a mechanizmusokkal kapcsolatban azonban indokolt olyan előírások kialakítása, hogy érdekközvetítő, befolyásoló tevékenységüket korrekten, szabályozott keretek között, a tisztességtelen eszközöket és módokat kerülve, jogállami környezetben és feltételekkel gyakorolhassák, emiatt szükséges az érdekkijárás egyik formájának, a lobbitevékenységnek, vagyis a megbízás alapján, üzletszerűen folytatott érdekérvényesítésnek a jogi keretek közé helyezése is.

2. A szabályozás irányát főként két szempont határozza meg: a törvénynek hozzá kell járulnia a hatékony és hatásos kormányzás követelményének érvényesítéséhez, megvalósulásához, másrészt biztosítania kell a lobbitevékenységgel kapcsolatban a teljes nyilvánosságot és transzparenciát. Ehhez egyúttal az a társadalmilag fontos hatás is párosul, hogy a „korrupció” lehetősége visszaszorul. A törvény azonban nem pusztán a „korrupció” visszaszorítását tűzi ki célul, hanem ezzel együtt a jogalkotás átláthatóságának, az érdekérvényesítési mechanizmusok alkalmazásának tisztulását is.

3. A szabályozás célja egyrészt annak biztosítása, hogy nyilvánosságra kerüljenek azok az érdekek, amelyek egy-egy jogalkotói, közhatalmi döntés mögött állnak, másrészt pedig, hogy a lobbisták eddig specifikus szabályozás nélküli tevékenységét a jog eszközével korlátok közé lehessen szorítani, rendezve kötelességeiket és jogaikat.

4. A lobbitevékenységről szóló törvény személyi hatálya azokra a piaci szereplőkre terjedne ki, amelyek tevékenysége megbízás alapján, üzletszerűen végzett lobbitevékenység kifejtése az Országgyűlésnél, a Kormánynál, az önkormányzatoknál, valamint ezek irányítása, illetve felügyelete alá tartozó szerveknél vagy személyeknél, illetve azokra a jogi személyekre is, amelyeknek főtevékenysége nem a lobbizás, de rendelkeznek lobbizással foglalkozó szervezeti egységgel, nyilvántartásba vetetik magukat, és betartják a lobbiszervezetekre vonatkozó szabályokat.

A törvény tárgyi hatálya kiterjedne szinte minden tevékenységre, amely az Országgyűlés, a Kormány, az önkormányzatok, valamint az ezek irányítása, illetve felügyelete alá tartozó szervek vagy személyek jogszabályban meghatározott feladat- és hatáskörébe tartozó döntések tartalmának befolyásolására irányul. A törvény nem érintené azonban az Alkotmány 64. §-ában rögzített petíciós jogot, mely alapján mindenkinek joga van arra, hogy egyedül vagy másokkal együttesen írásban kérelmet vagy panaszt terjesszen az illetékes állami szerv elé. Nem vonatkozik továbbá a gazdasági, társadalmi érdekek védelmére létrehozott szervezetekre és az egyéb, jogszabályban vagy más módon létrehozott egyeztetési fórumok tevékenységére.

5. A törvény az Amerikai Egyesült Államok, valamint Kanada lobbitörvényéhez és az Európai Parlament Házszabályának érdekérvényesítőkre vonatkozó rendelkezéseihez hasonló regisztrációs rendszert teremtene. A szabályozás előírja a nyilvántartásba vételt az üzletszerűen lobbitevékenységet végző szervezet és természetes személy, a lobbista részére is. A nyilvántartásba vételhez a működéssel kapcsolatos legfontosabb adatokat kellene megadni. A konkrét érdekérvényesítő tevékenységről a negyedévente készítendő tájékoztatókban számolnának be a lobbisták. Ebben fel kellene sorolniuk, hogy kinek a megbízására, milyen tevékenységet végeztek, kapcsolatba léptek-e a döntéshozó szerv tagjával, munkavállalójával, bármilyen juttatást, kedvezményt, előnyt biztosítottak-e bárki számára a lobbitevékenységgel kapcsolatban. Ezek az adatok közérdekből nyilvános adatnak minősülnek.

6. A törvény tartalmazza a lobbista szakma legfontosabb szabályait, olyan követelményeket is előír, melyek elősegítik a lobbisták társadalmi elismertségének növelését is. A törvény - a megbízók, a fogyasztók érdekében - felsorolja azokat a kötelezettségeket, amelyeket a lobbistáknak munkájuk során be kell tartaniuk (pl. nem képviselhetnek egymással ellentétes érdekeket, nem használhatják fel a megbízótól kapott információt a megbízó hátrányára), és rögzíti a megszegésük esetén alkalmazandó eljárást és jogkövetkezményeket.

7. Áttekintve a nemzetközi gyakorlatot megállapítható, hogy egy igazán hatékony szabályozáshoz nem elegendő csak a lobbistákra kötelezettségeket megállapítani, a célszemélyekre, a döntéshozókra is ki kell terjedniük a szabályoknak. Az átlátható, nyitott jogalkotás megvalósítását egy olyan jogszabály megteremtése, mely kizárólag a lobbistákra vonatkozóan határoz meg előírásokat, nyilvánvalóan nem biztosítja.

Az országgyűlési képviselők jogállásáról szóló 1990. évi LV. törvény módosítása megkerülhetetlen az átlátható jogalkotás megteremtése érdekében. A képviselők szigorú szabályok szerint évente vagyonnyilatkozatot tesznek, melynek egy része nyilvános, így közismertté válik, ha egy képviselőnek vagy hozzátartozójának anyagi érdeke fűződik az Országgyűlés döntéséhez. Az Országgyűlés döntésének hitelességét növelné az olyan tartalmú rendelkezés elfogadása, amely előírná a képviselő számára, hogy amennyiben a napirenden szereplő javaslat neki vagy hozzátartozójának nyilvántartás szerinti gazdasági érdekeit érinti, felszólalása előtt ezt köteles lenne közölni.

-----STARTING---POINT---RESZLETES---

Az 1. §-hoz

Az 1. § rögzíti a törvény tárgyi hatályát, amikor előírja, hogy a törvény rendelkezéseit kell alkalmazni a lobbisták által közhatalmi döntések tartalmának befolyásolására kifejtett, üzletszerűen folytatott tevékenységre. A törvény tárgyi hatálya tehát kiterjed minden olyan tevékenységre, amely az Országgyűlés, a Kormány, az önkormányzatok vagy ezek szervei, tagjai vagy tisztségviselői, továbbá az ezek irányítása, illetve felügyelete alá tartozó szervek vagy személyek jogszabályban meghatározott feladat- és hatáskörébe tartozó döntések üzletszerűen, megbízás alapján folytatott befolyásolására irányul. Természetesen olyan jogi személyek is nyilvántartásba vetethetik magukat, amelyek főtevékenysége nem a lobbizás, de rendelkeznek a lobbisták nyilvántartásába felvett munkavállalóval, és betartják a lobbiszervezetekre vonatkozó szabályokat.

A törvény célja, hogy biztosítsa a lobbitevékenység nyilvánosságát, rögzítse a döntéshozó személyek és a lobbisták kapcsolattartásának szabályait, továbbá meghatározza a lobbitevékenység alapvető előírásait.

A § a tárgyi hatály meghatározásához kapcsolódóan elkülöníti a lobbitevékenység folytatását a gazdasági, társadalmi érdekek védelmére létrehozott szervezetek (pl. munkavállalói, munkaadói érdekképviseletek, köztestületek) tevékenységétől, melyek tagságuk érdekeit képviselik a közhatalmi döntéseket hozó szerveknél, és nem vonatkoznak azokra az érdekegyeztetési mechanizmusokra sem, melyeket a közhatalmi döntéseket hozó szervek hoztak létre a gazdasági, társadalmi érdekek megismerése céljából (pl. az Országos Érdekegyeztető Tanács tevékenysége). Ezeknek a szervezeteknek a jogait, a velük történő egyeztetés szabályait többnyire jogszabályban vagy az állami irányítás egyéb jogi eszközében rögzítik. Természetesen abban az esetben nem kell alkalmazni a lobbitevékenységre vonatkozó előírásokat, ha az egyeztetés, véleménykérés, tájékoztatás, konzultáció vagy a közhatalmi döntés befolyásolására vonatkozó egyéb tevékenység lehetőségét a közhatalmi döntést hozó szerv vagy jogszabály teremtette meg a gazdasági, társadalmi vagy egyéb érdekek megismerése céljából.

Hasonlóképpen nem kell alkalmazni a törvény előírásait, amikor valaki kérelmet vagy panaszt terjeszt a közhatalmi döntést hozó szerv elé. Ezt a jogot az Alkotmány 64. §-a biztosítja, amely szerint mindenkinek joga van arra, hogy egyedül vagy másokkal együttesen írásban kérelmet vagy panaszt terjesszen az illetékes állami szerv elé. Ebben az esetben előfordulhat, hogy a kérelmező egy közhatalmi döntést kíván befolyásolni, de mivel ezt nem megbízás alapján és nem ellenérték fejében, vagyis nem üzletszerűen folytatja, tulajdonképpen nem folytat lobbitevékenységet annak ellenére, hogy az ilyen - petíciós jog gyakorlásán alapuló - kérelmeket a közgondolkodás érdekkijárásként, „lobbizásként” tartja számon; ez a tevékenység nem esik egybe a törvényben rögzített lobbitevékenységgel. A közérdekű kérelmekkel, panaszokkal és bejelentésekkel kapcsolatos eljárás részletes szabályait az európai uniós csatlakozással összefüggő egyes törvénymódosításokról, törvényi rendelkezések hatályon kívül helyezéséről, valamint egyes törvényi rendelkezések megállapításáról szóló 2004. évi XXIX. törvény 141-143. §-ai tartalmazzák.

A 2. §-hoz

A törvény előírja, hogy alkalmazása során biztosítani kell az egyenlő bánásmód követelményének érvényesülését. Az egyenlő bánásmód követelményének tartalmát az egyenlő bánásmódról és az esélyegyenlőség előmozdításáról szóló 2003. évi CXXV. törvény rögzíti. Az alapelv a törvény alkalmazása során elsősorban arra vonatkozik, hogy a közhatalmi döntést meghozó szervnek biztosítania kell a nála lobbitevékenységet folytató személyek, szervezetek számára az egyenlő bánásmód követelményét, vagyis intézkedése nem valósíthat meg sem közvetett, sem közvetlen hátrányos megkülönböztetést, kivéve, ha ennek tárgyilagos mérlegelés szerint az adott döntéssel összefüggő, ésszerű indoka van.

A 3. §-hoz

A törvény által bevezetni kívánt, a lobbistákról és a lobbiszervezetekről vezetett nyilvántartási rendszer, tájékoztatási kötelezettség és más, az átláthatóságot biztosító szabály bizonyos mértékben megnehezíti a közhatalmat gyakorló szervek elérhetőségét, hiszen a lobbitevékenységet folytatóknak csak a törvényben előírt kötelezettségek betartása esetén van lehetőségük a közhatalmat gyakorló szerveknél tevékenységük kifejtésére.

A 4. §-hoz

Az alapelv azt kívánja rögzíteni, hogy a törvény hatálya alá nem tartozó személyek számára a más jogszabályokban (pl. a jogalkotásról szóló 1987. évi XI. törvény, a Munka Törvénykönyvéről szóló 1992. évi XXII. törvény) biztosított érdekérvényesítési, illetve érdek-képviseleti tevékenységeket a törvény nem érinti, hanem csak egy újabb lehetőséget teremt a gazdasági, szakmai és társadalmi érdekek becsatornázására.

Az 5. §-hoz

Az 5. § megadja a törvényben szereplő legfontosabb fogalmak meghatározását. Rögzíteni kell, hogy mely szerveknél lehet lobbitevékenységet folytatni, és azt is, hogy mit ért a törvény lobbitevékenység alatt. Mivel a lobbizás nagyon sokféle, akár előre meg nem határozható tevékenység formájában is megnyilvánulhat, nem lehet tevékenységi oldalról taxatíven meghatározni a lobbitevékenység fogalmát, abban az esetben ugyanis könnyen előfordulhatna a törvény kijátszása, rendelkezéseinek megkerülése. Az értelmező rendelkezés tulajdonképpen lobbitevékenységnek tekint minden olyan, megbízás alapján, üzletszerűen folytatott tevékenységet vagy magatartást, amely közhatalmi döntés befolyásolására irányul vagy érdekérvényesítést céloz.

A törvény alkalmazásában lobbista az a természetes személy, akit felvesznek a lobbisták nyilvántartásába (vagyis cselekvőképes, büntetlen előéletű, egyetemi végzettséggel rendelkezik, továbbá nem áll a lobbinyilvántartásból való törlés hatálya alatt), és lobbitevékenységet folytat.

Lobbitevékenységet jelenleg jórészt erre szakosodott tanácsadó cégek, ügyvédi irodák végeznek. A törvény lobbiszervezetnek nevezi azokat a jogi személyeket, illetve jogi személyiséggel nem rendelkező szervezeteket, amelyeket a lobbiszervezetek nyilvántartásába felvesznek (vagyis szabályosan megalakultak, rendelkeznek lobbista taggal vagy alkalmazottal, továbbá nem állnak a lobbiszervezetek nyilvántartásából való törlés hatálya alatt), és lobbitevékenységet folytatnak.

Fontos rögzíteni a kapcsolatfelvétel fogalmát, mert a szabályozás lényeges eleme, hogy a lobbista és a közhatalmi döntést hozó szerv vagy személy közötti mindenfajta kapcsolat nyilvánosságra kerüljön. Az értelmező rendelkezés alapján kapcsolatfelvétel lehet bármely szóbeli vagy írásbeli kommunikáció, ideértve az elektronikus kommunikációt, vagyis akár egy elektronikus levélben történő megkeresést is.

A törvény tárgyi hatályának meghatározásához elengedhetetlen rögzíteni, hogy mely szerveknél lehet lobbitevékenységet folytatni. A lobbistának e törvény szabályait betartva arra nyílik lehetősége, hogy az Országgyűlés, a Kormány, a helyi önkormányzat, ezek szervei, tagjai vagy tisztségviselői, továbbá az ezek irányítása, illetve felügyelete alá tartozó szervek vagy személyek jogszabályban meghatározott feladat- és hatáskörébe tartozó döntések befolyásolását kísérelje meg. Értelemszerűen nem terjedhet ki a lobbitevékenység a fenti szervek és személyek azon eseti döntéseire: kinevezésekre, pályázatok elbírálására stb., amelyek esetében a vonatkozó jogszabályok pontosan meghatározzák, hogy mely előírások alkalmazásával kell azokról dönteni. Erre figyelemmel csak a jogi feltételrendszer kialakítása során indokolt lehetővé tenni, hogy az érdekeltek érdemben befolyást gyakorolhassanak az adott norma tartalmára.

A törvény egyik fő célja az átlátható jogalkotás megteremtése és a közhatalmi döntések során megjelenő érdekek nyilvánosságra hozatala. Ezt az biztosítja, hogy a lobbisták, lobbiszervezetek tevékenységéről szóló tájékoztatókat és egyéb, a törvény által előírt adatokat közzé kell tenni. Szükséges tehát a közzététel fogalmának meghatározása is, amely az adott szerv honlapján digitális formában, bárki számára azonosítás nélkül, ingyenesen történő hozzáférhetővé tételt jelenti.

A lobbitevékenység meghatározásának egyik eleme, hogy az megbízás alapján történik. Ez természetesen jelenthet lobbitevékenységre vonatkozó megbízási szerződést, de munkaszerződést is. Gyakorlattá vált ugyanis, hogy nagyobb vállalatok kormányzati kapcsolattal rendelkező olyan részleget hoznak létre, amely lobbitevékenységet folytat. Nem indokolt, hogy őket amiatt érje hátrány, hogy szervezetileg nem önállóak. Lobbiszervezetnek tekinthetők ők is, mivel esetükben megvalósul az üzletszerűség, a közhatalmi döntés befolyásolása mint tevékenység és a megbízás is, igaz munkaszerződés formájában, amely ebben az esetben gyakorlatilag egy kizárólagos és állandó megbízáshoz hasonlatos. Az értelmező rendelkezés ezt a helyzetet kezeli, amikor rögzíti, hogy a törvény alkalmazása során megbízásnak tekintendő a lobbitevékenység végzésére vonatkozó munkaszerződés is.

A 6. §-hoz

A törvény célja, hogy átláthatóvá tegye a jogalkotást, ezzel növelje a jogszabályalkotó intézmények tevékenységébe vetett bizalmat. A törvény az Amerikai Egyesült Államok, valamint Kanada lobbitörvényéhez és az Európai Parlament Házszabályának érdekérvényesítőkre vonatkozó rendelkezéseihez hasonló regisztrációs rendszer alkalmazását írja elő annak érdekében, hogy nyilvánosságra kerüljenek az egy-egy közhatalmi döntés mögött álló érdekek, ezért lobbitevékenységet csak az a természetes vagy jogi személy, illetve jogi személyiséggel nem rendelkező szervezet folytathat, aki vagy amely szerepel a nyilvántartásban.

A 7-9. §-hoz

A törvény két nyilvántartás vezetését írja elő. Külön nyilvántartásban fognak szerepelni a lobbisták, vagyis azok a természetes személyek, akik cselekvőképesek, büntetlen előéletűek, egyetemi végzettséggel rendelkeznek, és nem állnak a nyilvántartásból való törlés hatálya alatt.

A megbízók érdekében célszerű előírni bizonyos szakmai követelményeket, mivel a gyakorlat szerint a lobbizás, amely felöleli a jogalkotás folyamatának figyelemmel kísérését és az érdekek megjelenítését, komoly szakértelmet is megkíván. A jogalkotói vagy más közhatalmi döntések folyamatát a lobbistának ismernie kell, ezért célszerű lenne a felsőfokú jogi diploma megkövetelése, előfordulnak azonban szakosodott lobbisták, akik egy bizonyos területhez kapcsolódó közhatalmi döntések befolyásolásával foglalkoznak, ebben az esetben gyakran sokkal hasznosabb, ha a lobbistának nem jogi, hanem az adott területhez kötődő szakon szerzett végzettsége van.

A második nyilvántartás a lobbitevékenységgel foglalkozó jogi személyeket, illetve jogi személyiséggel nem rendelkező szervezeteket, vagyis a lobbiszervezeteket tartalmazza. A nyilvántartást vezető szerv nem mérlegelhet a nyilvántartásba vételnél. Amennyiben az igénybejelentés tartalmazza a jogi személy vagy a jogi személyiséggel nem rendelkező szervezet nevét, székhelyét, képviseletére jogosultak nevét, lakcímét, annak az okiratnak a hitelesített másolatát, amely igazolja, hogy a szervezet a rá vonatkozó jogszabályok alapján szabályszerűen megalakult (illetve ha a működés megkezdéséhez nyilvántartásba vétel szükséges, annak megtörténtét), továbbá a szervezet lobbistáinak nevét. Ha emellett a szervezet nem áll a nyilvántartásból való törlés hatálya alatt sem, akkor fel kell venni a nyilvántartásba.

A 37. § a) pontja értelmében a Kormány kap felhatalmazást, hogy rendeletben határozza meg, mely szerv vezesse a lobbisták, illetve a lobbiszervezetek nyilvántartását.

A 10. §-hoz

Fontos része a jogi szabályozásnak az összeférhetetlenség rendezése. A lobbitevékenység a civil kontroll sajátos megnyilvánulási formája, erre figyelemmel nyilvánvalóan nem indokolt lehetővé tenni, hogy az egyik állami szerv a másik állami szervnél, egyik döntéshozó a másik döntéshozónál ilyen tevékenységet folytathasson.

Ki kell például zárni, hogy az országgyűlési képviselő, az európai parlamenti képviselő, az állami vezető, a helyi önkormányzat, a helyi önkormányzat képviselő-testületének vagy bizottságának tagja, a polgármester, a főpolgármester és a megyei közgyűlés elnöke lobbitevékenységet folytathasson. Nem lobbizhatnak tehát az országgyűlési képviselők sem, akik ugyan érdekeket „képviselnek” a törvényhozás munkájában, ám ez a politizálás körébe tartozik, és az egész ország érdekét kell szolgálniuk, nem pedig parciális érdekeket megjeleníteniük.

A 11. §-hoz

A közhatalmi döntések meghozói nemcsak a lobbitevékenységből vannak kizárva. Nem lehetnek lobbisták vagy lobbiszervezet személyes közreműködő tagjai, tulajdonosai, és nem állhatnak semmilyen szerződéses kapcsolatban lobbiszervezettel.

A közhatalmi döntést hozók feddhetetlenségére tekintettel aggályos lehet, ha lobbitevékenységet vagy a fent felsorolt tevékenységeket közeli hozzátartozóik folytatják. Ezt azonban nem tiltja a törvény, de előírja, hogy erről tájékoztatni kell a döntéshozó szervet, illetve a lobbiszervezet vagy a lobbista tájékoztatójában ezt a tényt nyilvánosságra kell hozni.

A 12-13. §-hoz

A megbízók érdekeinek és a lobbitevékenység nyilvánosságának biztosítását szolgálja, hogy közzé kell tenni a lobbisták nevét és születési idejét, valamint a lobbiszervezetek nevét, székhelyét és a képviseletükre jogosultak nevét, továbbá nyilvántartásba vételüknek, illetve törlésüknek időpontját és annak okát. Az értelmező rendelkezés szerint a közzététel a nyilvántartást vezető szerv honlapján digitális formában, bárki számára azonosítás nélkül, ingyenesen történő hozzáférhetővé tételt jelenti. A nyilvántartás hitelességét segítik elő az adatszolgáltatási kötelezettséget előíró szabályok. A törvény rendezi annak jogkövetkezményét is, ha a lobbiszervezet vagy a lobbista e kötelezettségét elmulasztja.

A 14-15. §-hoz

A nyilvántartást vezető szerv a nyilvántartásba vételt követően a lobbista igénybejelentése alapján részére sorszámozott, arcképes lobbiigazolványt állít ki. Az igazolvány csak személyazonosításra alkalmas igazolvánnyal együtt érvényes, és a személyi adatokon kívül tartalmazza a nyilvántartást vezető szerv nevét és székhelyét.

Az igazolvánnyal a lobbista az érdekérvényesítő tevékenysége során kétséget kizáróan igazolni tudja személyét és azt, hogy nyilvántartásba vették. Igazolványa felmutatásával jogosult lesz az előzetesen egyeztetett időpontban az érdekérvényesítéssel érintett szerv helyiségeibe belépni. Azon a napon, amikor a lobbizásával összefüggő ügyet tárgyalja az Országgyűlés plenáris ülése (bizottsága), igazolványa felmutatásával beléphet az Országházba.

A törvény tételesen meghatározza azokat az eseteket, amikor az igazolvány visszavonásra kerül, biztosítva ezáltal, hogy a törvény szerinti lobbitevékenységre már nem jogosult lobbista az igazolványa felmutatásával ne kísérelhesse meg legalizálni működését.

A 37. § b) és c) pontjai alapján a Kormány kap felhatalmazást arra, hogy az igazolvány kiadásával, cseréjével, visszaadásával és visszavonásával kapcsolatos részletes szabályokat megalkossa, illetve a lobbiigazolvány kiadásáért fizetendő díj mértékét megállapítsa.

A 16-18. §-hoz

Amennyiben valamely lobbista vagy lobbiszervezet megszegi a törvény szabályait, például meg nem engedett eszközökkel próbálja meg a döntéshozót befolyásolni vagy nem tartja be a tájékoztatóhoz kapcsolódó szabályokat, a közhatalmi döntést hozó szerv - a tényállás összefoglaló leírásával és a rendelkezésére álló bizonyítékok egyidejű csatolásával - haladéktalanul tájékoztatja a nyilvántartást vezető szervet, amely határozatot hoz a lobbista nyilvántartásból való törléséről. Az érintett első esetben egy évig van eltiltva a lobbitevékenységtől, a második törvényszegés elkövetése esetén két év, míg minden további jogszabálysértés esetén három év az eltiltás hossza. Természetesen amennyiben a lobbiszervezet e döntés miatt nyilvántartásba vett lobbista nélkül marad, nem felel meg a lobbiszervezetek nyilvántartásba vételének a 7. § (3) bekezdésben rögzített feltételeinek, ezért ilyen esetben a lobbiszervezetet is törölni kell a nyilvántartásból. Törölni kell akkor is, ha nem tesz eleget a 13. § (1) bekezdésben foglalt bejelentési kötelezettségének.

A 19. §-hoz

Garanciális szempontokra tekintettel megfelelő jogorvoslatot ad a törvény a nyilvántartásba való felvétel megtagadása vagy az onnan való törlést kimondó határozat, továbbá a nyilvántartásba vételtől eltiltó határozat ellen. Ugyan a nyilvántartást vezető szerv döntése ellen közigazgatási eljárás keretében fellebbezésnek nincs helye, azt felügyeleti eljárásban megváltoztatni vagy megsemmisíteni nem lehet, ellene azonban a közigazgatási döntésekre vonatkozó általános szabályok szerint bírósági felülvizsgálatnak helye van.

A 20. §-hoz

A megbízók érdekeit szolgálja az a rendelkezés, amely előírja, hogy a nyilvántartást vezető szervnek a nyilvántartásból való törlést követően - a törlés tényének és okának feltüntetésével - három évig gondoskodnia kell a lobbista adatainak közzétételéről. Ez tulajdonképpen egy hátrányos jogkövetkezmény a lobbistával szemben, mert az eltiltás szankció letelte után sem mentesülhet három évig teljesen attól a negatív megítéléstől, amely az eltiltáshoz kötődik a megbízók részéről. Ez a szigorú előírás hatással lehet a lobbisták jogkövető magatartásának kialakulására.

A 21. §-hoz

A közvélekedés a lobbitevékenység fogalmához rendkívül sokszínű magatartásformákat társít. Ebből következik, hogy nem lehetséges egyértelműen és taxatíven meghatározni minden eszközt és tevékenységet, amely a lobbizás során felhasználható. E rendelkezésben megjelennek a lobbisták tevékenységének alapvető, legfontosabb szabályai, melyeket munkájuk során mindig be kell tartaniuk. A lobbitevékenység alapvető szabályainak a megszegése is természetesen a törvényben foglaltak megsértésének minősül, és ebben az esetben alkalmazni kell a 17. §-ban rögzített jogkövetkezményeket.

A 22. §-hoz

A lobbisták nyilvántartásba vételének szabályozásánál a törvény már tartalmazott összeférhetetlenségi szabályokat. Azok azonban általánosan tiltották egyes személyek, szervezetek számára, hogy bármilyen lobbitevékenységet végezzenek. A 22. § egy speciális összeférhetetlenségi szabályt tartalmaz, amikor előírja, hogy nem folytathat lobbitevékenységet a lobbista annál a közhatalmi döntést hozó szervnél, amelynél közeli hozzátartozója vezető tisztséget tölt be.

A 23. §-hoz

A gyakorlati tapasztalatok szerint a lobbitevékenység valamilyen közhatalmi döntés befolyásolására irányul. Ebbe beletartozik azonban az is, ha a lobbitevékenység arra irányul, hogy valamilyen intézkedést megtegyen vagy ne tegyen meg a közhatalmi szerv. A rendelkezés korlátozza a lobbitevékenység tartalmát oly módon, hogy megtiltja azt a lobbitevékenységet, amely arra irányul, hogy a közhatalmi döntést hozó szerv jogszabályban meghatározott kötelezettségének ne tegyen eleget. Ebben az esetben lobbizni csak a kötelezettséget előíró jogszabály megváltoztatására lehet.

A 24. §-hoz

Tilos - a törvényben meghatározott speciális eseteken kívül (pl. tudományos kiadvány megküldése) - bármilyen vagyoni vagy más előny nyújtása, felajánlása vagy közvetítése a lobbizással megcélzott közhatalmi döntést meghozó szerv, annak tagja, illetve munkatársa részére. Korrupciós veszéllyel járna, ha a törvény biztosítaná a lobbista részére, hogy bármilyen előnyben részesítse a döntéshozót. A megengedő szabályozás továbbá azzal a nemkívánatos következménnyel járna, hogy megkérdőjelezhető lenne a döntéshozó objektivitása is. A rendelkezés az esélyegyenlőséget is szolgálja, kizárván azt, hogy a szabályozás a tőkeerős csoportoknak kedvezzen.

A törvény csak nagyon szűk körben teszi lehetővé, hogy a lobbista reprezentációs céllal adjon valamit a lobbizással érintett szerv részére. Ennek értéke nem haladhatja meg a kötelező legkisebb munkabér egytizedét, és egy megbízáshoz kapcsolódóan legfeljebb egyszer lehet nyújtani. Ez megegyezik a személyi jövedelemadóról szóló törvény szerint természetbeni juttatásnak minősülő reprezentációval, amely „a juttató tevékenységével összefüggő üzleti, hivatali, szakmai, diplomáciai vagy hitéleti rendezvény, esemény keretében, továbbá az állami, egyházi ünnepek alkalmával nyújtott vendéglátás (étel, ital) és az ahhoz kapcsolódó szolgáltatás (utazás, szállás, szabadidőprogram stb.)”.

A 25-26. §-hoz

Az eszközrendszer szabályozása kapcsán fontos szempont, hogy a törvény egyenlő esélyeket biztosít valamennyi lobbista számára, ugyanakkor megteremti azokat a garanciákat is, amelyek a befolyásolni kívánt szervezetek, vagyis a „célszervezetek” fogadókészségét is garantálják. Ha ugyanis nincs valódi esély a párbeszéd kialakulására, a lobbistáknak nem lesz érdekük, hogy nyíltan felvállalják az általuk képviselt célkitűzéseket.

A törvény lehetővé teszi, hogy a lobbista személyes kapcsolatfelvételt kezdeményezzen a közhatalmi döntést hozó szervvel, illetve annak képviselőjével. E szabályozás indoka, hogy a nézetek közvetlen ütköztetése olyan aspektusokra is ráirányíthatja a figyelmet, amelyek az írásbeli véleményezés kapcsán esetleg elsikkadnának. A törvény előírja, hogy ezekben az esetekben a megkeresett szerv, illetve képviselője a megbeszélésről emlékeztetőt készít, amely röviden összefoglalja a találkozón elhangzottak lényegét.

A személyes meghallgatás az Országgyűlés döntésével kapcsolatos lobbitevékenység során az Országgyűlés kijelölt bizottsága előtt a bizottság által meghatározott időkeretben, a Kormány, illetőleg a kormánytagok döntésével kapcsolatos lobbizás során a hatáskörrel rendelkező miniszter által kijelölt vezető előtt, a vezető által meghatározott időkeretben, a helyi önkormányzat döntésével kapcsolatosan az önkormányzat illetékes bizottsága előtt, ennek hiányában a képviselő-testület (közgyűlés) ülésén a bizottság, illetve a képviselő-testület (közgyűlés) által meghatározott időkeretben történik meg.

Amennyiben az adott jogszabálytervezettel kapcsolatban konkrét, érdemi javaslatait korábban írásban kifejtette a lobbista, az Országgyűlés bizottsága kivételével a fenti esetekben - lehetőség szerint - biztosítani kell a személyes meghallgatást.

Ha nem tett írásban észrevételt a lobbista, akkor a megjelölt szerv vagy személy dönt a személyes találkozásra vonatkozó kezdeményezés elfogadásáról.

A 27-28. §-hoz

A lobbisták közötti esélyegyenlőség, valamint a jogszabály-előkészítő, jogalkotó pártatlanságának biztosítása érdekében a törvény egyértelműen kizárja, hogy a lobbista vagyoni vagy más előnyt nyújtson, ajánljon fel vagy közvetítsen a közhatalmi döntést hozó szerv, illetőleg annak tagja, alkalmazottja és ezek közeli hozzátartozója részére. Mindez nem zárja ki, hogy valamely lobbista a minél részletesebb szakmai jellegű tájékoztatás céljából, tudományos tanácskozásra hívja meg a döntés-előkészítésben résztvevőket, ám a költségeket nem térítheti meg.

A törvény lehetővé teszi, hogy a lobbisták a döntések befolyásolása érdekében háttéranyagokkal, kiadványokkal, hatástanulmányokkal lássák el a közhatalmi döntést hozó szerveket, illetve rendelkezésükre bocsássák saját kutatásaik, elemzéseik eredményét. Ez mindenképpen elősegíti a megalapozottabb döntéshozatalt, hiszen előfordulhat, hogy a közhatalmi döntést hozó szervnek nem állnak rendelkezésére ilyen adatok, azok gyűjtése hosszadalmas vagy költséges lenne.

A 29. §-hoz

A lobbista igazolványa felmutatásával a be- és kiléptetés rendjére vonatkozó előírásoknak megfelelően jogosult a lobbitevékenységgel érintett szervvel előzetesen egyeztetett időpontban a szerv helyiségeibe, így az Országházba is belépni.

A 30-31. §-hoz

A közélet tisztaságának nélkülözhetetlen eleme, hogy mindenki számára nyilvánvaló legyen: az egyes döntéseket mely érdekcsoportok kívánják befolyásolni, és azok milyen eszközöket alkalmaznak érdekeik érvényesítésére.

A közhatalmi döntések hátterében álló érdekek nyilvánosságát szolgálja a törvénynek az az előírása is, mely szerint a lobbiszervezetek és a lobbisták nyilvántartásában szereplőknek negyedévente tájékoztatót kell készíteniük lobbitevékenységükről. Ez tartalmazza annak tételes felsorolását, hogy a lobbista mely közhatalmi döntések kapcsán végzett lobbitevékenységet, mi volt az adott jogszabálytervezethez kapcsolódó lobbitevékenység konkrét célja, az adott ügyben milyen eszközöket vett igénybe, a közhatalmi döntést hozó szervnél kivel és hány esetben történt kapcsolatfelvétel, reprezentáció, annak alkalmankénti összegét és a lobbitevékenység megbízóját.

Amennyiben a tájékoztató a szükséges adatokat nem tartalmazza, vagy nem készítik el határidőben, illetve más tartalmi hiányosságban szenved, a hiányosság megszüntetésére irányuló - a nyilvántartást vezető szerv által tett - felszólításban megjelölt határidő eredménytelen elteltét követően a lobbiszervezetet, illetve a lobbistát törlik a nyilvántartásból.

A tájékoztatókat a nyilvántartást vezető szerv teszi közzé, vagyis teszi honlapján digitális formában, bárki számára azonosítás nélkül, ingyenesen hozzáférhetővé.

A 32. §-hoz

Ha a lobbiszervezet vagy a lobbista úgy dönt, hogy felhagy a lobbitevékenységgel, erről haladéktalanul értesíti a nyilvántartást vezető szervet. Az értesítéshez mellékelnie kell az arra az időszakra vonatkozó lobbitevékenységről szóló tájékoztatót is, amely időszakot a tevékenységéről legutóbb készített tájékoztató még nem érintett.

A 33. §-hoz

Azokban az esetekben, ha a lobbisták vagy a lobbiszervezetek nyilvántartásába fel nem vett személy vagy szervezet végez lobbitevékenységet, nem megfelelő jogkövetkezmény a nyilvántartásból való törlés. Ekkor a nyilvántartást vezető szerv tízmillió forintig terjedő bírságot szabhat ki a lobbitevékenységet jogtalanul végzőre, többszörös jogsértés esetén halmozottan.

A jogerősen kiszabott és be nem fizetett bírságot a jogsértőtől adók módjára és azokkal egy sorban kell behajtani. A 37. § d) pontja alapján a Kormány kap felhatalmazást arra, hogy rendeletben meghatározza a törvény rendelkezéseinek megsértése esetén kiszabható bírság megállapítására vonatkozó eljárási szabályokat.

A 34. §-hoz

Az ügyvédekről szóló 1998. évi XI. törvény módosítása azért szükséges, mert az ügyvédekre vonatkozó összeférhetetlenségi szabályok jelenleg nem tennék lehetővé az ügyvédek számára lobbitevékenység folytatását. Más hivatások pl. jogtanácsos esetében a törvények azt határozzák meg, hogy mely tevékenységet nem folytathatják munkájuk mellett, és a lobbitevékenység szabályozásának újszerűségéből fakadóan ez csak ott okozhat gondot, ahol a hivatás mellett végezhető tevékenységek vannak felsorolva, nem pedig a tiltottak.

A 35. §-hoz

A jogi személyekkel szemben alkalmazható büntetőjogi intézkedésekről szóló törvény számos esetben lehetővé teszi, hogy a jogi személy pl. közbeszerzésből, koncesszióból kizárható, ha jogszabályt sért. Ezt indokolt kiterjeszteni a lobbi-tevékenységből való kizárásra is.

-----STARTING---POINT---VEGE---

A 36-37. §-hoz

A törvény 2006. szeptember 1-jén lép hatályba, de rendelkezéseit első ízben azon közhatalmi döntésekkel összefüggésben kell alkalmazni, amelyek előkészítése a törvény hatálybalépését követően kezdődött.

A Kormány kap felhatalmazást, hogy rendeletben meghatározza a lobbisták és a lobbiszervezetek nyilvántartását vezető szervet; az igazolvány kiadásával, cseréjével, visszaadásával és visszavonásával kapcsolatos részletes szabályokat, valamint az igazolvány kiadásáért fizetendő díj mértékét, továbbá a törvény rendelkezéseinek megsértése esetén kiszabható bírság megállapítására vonatkozó eljárási szabályokat.