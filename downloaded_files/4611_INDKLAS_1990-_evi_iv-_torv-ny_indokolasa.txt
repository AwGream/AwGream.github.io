1990. évi IV. törvény indokolása

a lelkiismereti és vallásszabadságról, valamint az egyházakról szóló törvényjavaslathoz

-----STARTING---POINT---ALTALANOS--- 

1. A megújuló politikai rendszer egyik alapvető követelménye az emberi és polgári jogok tiszteletben tartása és megvalósulásuk biztosítékainak megteremtése. E jogok sorában a lelkiismereti és vallásszabadság kifejezi a társadalomban létező ideológiai pluralizmust, megalapozza az eltérő meggyőződésű emberek kölcsönös toleranciáját és megértését.

A lelkiismeret és vallás szabadságának emberi jogai szerves egységet mutatnak annak ellenére, hogy a lelkiismereti szabadság fogalma lényegesen tágabb, mint a vallásszabadságé. A lelkiismereti szabadság nemcsak a vallásos embereket, hanem mindenkit megillető szabadságjog. Elismerését azonban az Alkotmány mellett a vallásszabadság jogáról szóló törvényben is biztosítani kell, mert fogalma szervesen kapcsolódik a vallásszabadság kategóriájához, s megvalósulása általános garanciáinak rögzítése itt is indokolt. Ugyanakkor a lelkiismereti szabadság - ezen belül a vallásszabadság - gyakorlatban történő érvényesülését szolgálják a szólás- és sajtószabadság, a tanszabadság jogáról vagy a fegyveres katonai szolgálat megtagadásának jogáról rendelkező törvények is.

A lelkiismereti és vallásszabadságról, valamint az egyházakról szóló törvényjavaslat (a továbbiakban: Javaslat) az emberi jogokról szóló nemzetközi egyezményekkel - mint az Emberi Jogok Egyetemes Nyilatkozatával, a Polgári és Politikai Jogok Nemzetközi Egyezségokmányával, a Gazdasági, Szociális és Kulturális Jogok Nemzetközi Egyezségokmányával -, valamint a Magyar Köztársaság Alkotmányával összhangban állapítja meg a lelkiismereti és vallásszabadság gyakorlására vonatkozó részletes szabályokat, e jogok gyakorlásának kereteit, azokat a törvényes garanciákat, amelyek biztosítják e szabadságjogok zavartalan gyakorlását, illetőleg az egyházak nyilvántartásával, felügyeletével és működésével kapcsolatos rendelkezéseket.

2. Az egyes meggyőződések tiszteletben tartásának, a tolerancia és a különböző lelkiismereti meggyőződések, vallások egyenlő elbírálásának biztosítéka az állam ideológiai semlegessége és az egyházaknak az államtól történő elválasztása.

A lelkiismeret és vallás szabadságának megvalósulása a társadalomban az emberi szabadságot és a társadalom demokratizmusát egyaránt jellemzi. A lelkiismeret szabadságának és a vallás szabadságának jogai alapvetően a személyiséghez kötődő, individuális jellegű jogok. E szabadságjogok korlátozása az egyén szabadságának és kiteljesedésének lényeges korlátozását jelenti.

Mindezek alapján a lelkiismeret és vallás szabadságának joga egy demokratikus társadalomban csak olyan korlátozásoknak vethető alá, amely a társadalom védelme érdekében szükséges; vagyis e jogok gyakorlása keretében nem lehet olyan tevékenységet végezni, amely az Alkotmány rendelkezéseivel ellentétes, vagy amely törvénybe ütközik.

A lelkiismereti és vallásszabadságra, illetőleg az egyházakra vonatkozó jelenlegi szabályozás nem felel meg az említett követelményeknek. Az Alkotmány mellett törvényi szinten a vallásszabadsággal összefüggő alapvető kérdéseket két - rendelkezéseit tekintve meghaladott és elavult - törvény rendezi: az 1895. évi XLIII. törvény és az 1947. évi XXXIII. törvény. E törvényeken kívül ugyan számos alacsonyabb szintű jogszabály foglalkozik e szabadságjogok gyakorlásával kapcsolatos kérdésekkel, a lelkiismereti és vallásszabadság jelentős kérdései azonban mindeddig nem nyertek szabályozást. Így például az egyházak jogi személyiségének kérdése sem rendezett, és intézményalapítási joguk is korlátozott.

3. A szabályozás jelentőségét bizonyítja az is, hogy Magyarországon napjainkban lényegesen megnövekedett a vallási kérdések iránti közfigyelem, több új egyház alakult, illetőleg jelezte megalakulási szándékát, valamint az is, hogy több szerzetesrend és karitatív vallási közösség kezdte meg munkáját a közelmúltban.

Mindezekre figyelemmel indokolt és időszerű a lelkiismereti és vallásszabadság átfogó - az Alkotmány 8. §-ának (2) bekezdése alapján -, alkotmányerejű törvényben való szabályozása.

-----STARTING---POINT---RESZLETES---

I. Fejezet

A lelkiismereti és vallásszabadság joga

Az 1. §-hoz

A lelkiismereti és vallásszabadság az embert születésétől fogva megillető, alapvető szabadságjog, amelyet nem az állam vagy más hatalom adományoz, ezektől senki nem fosztható meg, és mindekit - bármilyen feltétel és jogi, nemzetiségi, nyelvi vagy más megkülönböztetés nélkül - megillet. Tehát Magyarországon a lelkiismereti és vallásszabadság jogát a Javaslat szerint a magyar állampolgárok, valamint a Magyar Köztársaság joghatósága alá tartozó nem magyar állampolgár természetes személyek egyaránt gyakorolhatják. Magától értetődik, hogy vallásukat a nem magyar anyanyelvű hívők is saját anyanyelvükön gyakorolhatják.

Alapvető elve a lelkiismereti és vallásszabadság jogára vonatkozó szabályozásnak, hogy az alapjog gyakorlását a Magyar Köztársaság nemcsak megtűri és elismeri, hanem az aktív tevékenységével előmozdítani és biztosítani kívánja, így e jog gyakorlását törvényes védelemben is részesíti.

A 2. §-hoz

A Javaslat az Alkotmány rendelkezését idézve kimondja: a lelkiismeret és vallás szabadságának keretében mindenkinek joga van ahhoz, hogy vallását vagy más lelkiismereti meggyőződését szabadon, minden kényszer nélkül megválaszthassa, ateista vagy hívő lehessen, utóbbi esetben pedig szabadon követhesse bármely vallás előírásait. Mindaddig, amíg az nem jár mások jogainak vagy szabadságának sérelmével, bírálhatja mások meggyőződését, ilyen értelmű propagandát folytathat, és összefüggésben a véleménynyilvánítás szabadságával, illetőleg a tanszabadsággal ateista vagy vallásos nevelésben, oktatásban részesíthet másokat.

Figyelemmel a tömegtájékoztatásra vonatkozó törvényi előírásokra a vallás vagy más lelkiismereti meggyőződés gyakorlása a tömegkommunikációs eszközök adta lehetőségek igénybevételével is történhet.

A 3. §-hoz

A Javaslat kiemelt jogelveket rögzít, amikor megállapítja, hogy senkit semmilyen hátrány nem érhet, illetőleg semmiféle előny nem illet meg vallása, meggyőződése, azok kinyilvánítása és gyakorlása miatt, tehát az állam szempontjából az egyes vallások, meggyőződések azonos elbírálás alá esnek, illetőleg az állami szerv a döntéseinél ilyen tényt - ritka, törvényi kivételtől eltekintve (alternatív katonai szolgálat) - nem vehet figyelembe. Ha valakit e szabály megszegése miatt ér jogsérelem, az orvoslásra a konkrét ügyre vonatkozó jogszabály alapján kerül sor (pl. államigazgatási, munkaügyi, büntető eljárásban).

Az említett elvhez kapcsolódó garanciális szabály, hogy az állami (hatósági) nyilvántartásba (pl. anyakönyv, népesség nyilvántartás) ne kerülhessen a vallásra - ideértve a vallási tevékenységben való részvételre - vagy más meggyőződésre vonatkozó adat. Ez a tilalom nem jelenti azt, hogy az ügyfél az őt érintő eljárásban nem közölheti a meggyőződését, ha ez a jogai érvényesítéséhez szükséges (pl. a fegyver nélküli katonai szolgálat ügyében). Ugyanez vonatkozik a különböző intézményekre, ideértve az állami intézményeket is (pl. büntetésvégrehajtási intézet). Minden esetben figyelemmel kell azonban lenni a Javaslat 2. §-ának (1) bekezdésében foglalt elvre, mely szerint a meggyőződésre vonatkozó nyilatkozat csak önkéntes lehet.

A hatósági nyilvántartásokban, jelesül az anyakönyvekben meglévő, a vallásra vonatkozó bejegyzést törölni nem kell, de a Javaslat erősen korlátozza azok körét, akik számára erről az adatról tájékoztatás adható. (Erre esetenként az egyházi anyakönyvek megsemmisülése miatt lehet szüksége az érdekelteknek.)

A 4. §-hoz

A lelkiismereti és vallásszabadság joga sértetlenségének biztosítása érdekében a Javaslat kimondja, hogy az emberi alapjog gyakorlásában senkit sem szabad akadályozni. Ez alapján senkit sem lehet olyan kényszernek alávetni, amely csorbítaná azt a szabadságát, hogy ne legyen vallásos, illetőleg, hogy saját vallása legyen, vagy hogy más vallását elfogadja.

A szabadságjog gyakorlása a Javaslat szerint nem mentesít az állampolgári kötelezettségek teljesítése alól, törvény azonban e fő szabálytól eltérő rendelkezéseket állapíthat meg. Ilyen szabály található a honvédelemről szóló törvényben, amely az alternatív katonai szolgálat intézményével lehetőséget ad arra, hogy lelkiismereti okokra hivatkozva - a törvényben meghatározott feltételek fennállása esetén - a hadkötelezett mentesüljön a fegyveres katonai szolgálat teljesítésének kötelezettsége alól. A Javaslat e rendelkezése nyilvánvalóan nem jelenti azt, hogy a lelkiismereti és vallásszabadság gyakorlásának feltétele volna az állampolgári kötelezettségek bármelyikének teljesítése.

Az 5. §-hoz

A Javaslat kinyilvánítja a lelkiismereti és a vallásszabadsághoz kapcsolódó azt a jogosultságot is, hogy a szülő, illetőleg - ha a kiskorú nem áll szülői felügyelet alatt - a gyám döntsön, és megfelelően gondoskodjék a kiskorú gyermek erkölcsi és vallási neveléséről. Ez alapján a szülő vagy a gyám rendelkezhet a felügyelete alatt álló kiskorú vallási hovatartozásáról, s dönthet a gyermek ateista vagy vallásos nevelése, neveltetése (pl. hitoktatáson való részvétel, iskolaválasztás) tekintetében is. Ha a gyermeket nem a szülő, gyám gondozza, a gondozó (pl. nagyszülő, nevelőszülő) által nyújtott nevelés tartalma végső soron a szülő, gyám megbízásától függ.

A 6-7. §-hoz

A lelkiismereti és vallásszabadság jogának gyakorlása korlátokba ütközhet, ha a személy - többnyire nem saját akaratából - olyan intézménybe, szervezetbe kerül, amelynek szigorúan zárt rendje, fegyelme van (pl. börtön, kórház). Minthogy a lelkiismereti és vallásszabadság az ember legszemélyesebb joga, ennek gyakorlását még ilyen helyzetben sem lehet megvonni.

A szociális, egészségügyi, gyermek- és ifjúságvédelmi intézményekben, a büntetésvégrehajtási intézetekben - rendeltetésüket figyelembe véve - olyan működési rendet kell kialakítani, hogy az ott gondozottak, illetőleg fogvatartottak vallásukat - akár egyénileg, akár közösen - gyakorolhassák.

A Javaslat a katonai létesítményben az egyéni vallásgyakorlás lehetőségét rögzíti, emellett azonban kimondja, hogy a katonai létesítményen kívül a katona vallásgyakorlásában nem korlátozható. Hangsúlyozni kell, hogy az egyéni vallásgyakorlás körébe tartozik az is, ha a katonai létesítményben az azonos vallású katonák vallási kérdések megbeszélésére összegyűlnek, szervezett közösségi vallásgyakorlatot azonban nem folytathatnak.

A 8. §-hoz

A Javaslat e rendelkezése a vallási közösség sajátosságát határozza meg más önkéntesen létrejött szervezetekhez képest. Ez a sajátosság: a vallás gyakorlása. Az nyilvánvaló, hogy ilyen közösséget az azonos hitelveket vallók hoznak létre, de az egyáltalán nem zárja ki, hogy az azonos hitelveket vallók - a vallásgyakorlás szabadsága alapján - különböző közösségeket alakítsanak. Ennek az elkülönülésnek sokféle oka lehet, amelyet az állam nem vizsgál (ez az önkéntesség elvét sértené). Ez esetben csak az a követelmény, hogy a közösségek a nevük alapján megkülönböztethetők legyenek [ld. 9. § (3) bek.]

Alapvető elve a lelkiismereti és vallásszabadság jogára vonatkozó szabályozásnak az, hogy egyház csak olyan vallási tevékenység céljából alapítható, amely az Alkotmánnyal nem ellentétes és amely törvénybe nem ütközik. A közösségi joggyakorlás e korlátozása a törvényben megnyilvánuló társadalmi érdek védelme miatt szükséges.

A Javaslat - a szöveg egyszerűsítése, könnyebb érthetősége érdekében - az általánosan alkalmazott jogtechnikai megoldással élve a vallási közösség, a vallásfelekezet és az egyház elnevezést együtt, egy szóval: egyház jelöli meg. Ez azonban nem jelenti a vallásonként különböző szervezeti megjelölések megszüntetését, állami egységesítését.

II. Fejezet

Az egyházak

Az egyházak nyilvántartásba vétele

A 9-10. §-hoz

A Javaslat meghatározza az egyház nyilvántartásba vételének feltételeit. Ezek - összhangban a vallásgyakorlás szabadságának elvével - olyan minimális követelmények, amelyek elengedhetetlenek egy szervezet létrejöttéhez (tagság, alapszabály, képviselet stb.). A bíróság az egyház hitelveit nem vizsgálja, csupán arról kíván megbizonyosodni - az alapítók ilyen tartalmú nyilatkozata alapján -, hogy vallási közösséget kívánnak létrehozni, és a közösség tervezett tevékenysége törvénybe nem ütközik.

Az egyház alapszabályának, belső törvényének, szabályainak kialakításáról az alapítók szinte teljesen szabadon dönthetnek, ugyanis a Javaslat a szervezet működésével kapcsolatban alig tartalmaz rendelkezéseket, a belső működési rend kialakítását az alapítókra bízza. A Javaslat alapján azonban az alapítóknak rendelkezniük kell az egyház olyan szervezeti egységéről (egységeiről), amelyet önálló jogi személyiséggel kívánnak felruházni.

A Javaslat az egyes egyházak névhasználatához fűződő érdekének védelmében előírja, hogy az egyház elnevezése nem lehet azonos vagy összetéveszthető a korábban már nyilvántartásba vett egyház elnevezésével.

A 11-12. §-hoz

A Javaslat alapján az egyház nyilvántartásba vételét csak akkor lehet megtagadni, ha a létrehozott szervezet nem tekinthető egyháznak, vagyis azt nem az azonos hitelveket követők hozták létre a közös vallásgyakorlatuk céljából, valamint, ha az egyház vallási tevékenysége alkotmányellenes, vagy törvénybe ütköző, végül, ha az alapítók nem tettek eleget az alapítással kapcsolatos előírásoknak.

A 13. §-hoz

A Javaslat rendelkezései szerint a megalakult egyház a nyilvántartásba vételével szerzi meg a jogi személyiséget, tehát a nyilvántartásba vételt követően nyílik lehetősége arra, hogy önállóan jogokat szerezzen és kötelezettségeket vállaljon, vagyis a polgári jog szabályai alapján jogalannyá váljon. Az egyház a jogi személyiségét a nyilvántartásból való törléssel, a határozat meghozatalának napján veszti el. Az egyház belső szervezeti egysége azzal válik jogi személlyé, hogy az egyház alapszabálya annak minősíti és az alapszabály módosításával vagy a szervezeti egység megszűnésével szűnik meg.

A Javaslat alapján ha az egyház valamely önálló, vallásos célra létesült szervezete, így például a szerzetesi szervezet, a diakónus és diakonissza intézmény, vagy más karitatív közösség jogi személyiségű szervezetté kíván válni, a szervezet képviselőjének a bíróságtól a nyilvántartásba vételt kérnie kell.

Az egyházak szövetségei

A 14. §-hoz

Az egyházak szövetséget hozhatnak létre az általuk közösen meghatározott célok megvalósítása érdekében. E célok nem feltétlenül kötődnek a vallásgyakorláshoz (pl. közös érdekképviselet), de e szervezetre is indokolt hasonló szabályokat megállapítani, mint a szövetségbe tartozó egyházakra, mivel a szövetségek szervezeti lényegüket tekintve nem különböznek azoktól.

Az egyházak szövetségének csak olyan egyház lehet a tagja, amelyet a bíróság már korábban nyilvántartásba vett.

A Javaslat meghatározza a szövetség alapszabályának minimális tartalmát, és kimondja, hogy egyházi szövetség elsődlegesen gazdasági-vállalkozási tevékenység végzése céljából nem alapítható. Ez utóbbi korlátozást a gazdálkodó tevékenység szervezeti formáira vonatkozó törvényekkel való összhang indokolja.

Az egyházak és az állam kapcsolata

A 15. §-hoz

Az Alkotmány ilyen rendelkezésére figyelemmel a Javaslat kinyilvánítja: az egyházak az államtól elválasztva működnek. Megállapítja, hogy az egyes egyházakat azonos jogok illetik és azonos kötelezettségek terhelik, így nyilvánvalóan a törvény előtt, a különböző állami eljárásokban is egyenlőek.

A Javaslat szerint az egyház szabályainak, törvényeinek érvényre juttatására állami kényszer nem alkalmazható. A rendelkezést az indokolja: az állam és az egyházak elválasztásának elve alapján az egyházak autonóm szervezetekként működnek, ezért nem adható arra lehetőség, hogy valamely egyházi előírás, szabály érvényre juttatása és végrehajtása céljából a szervezeten kívüli eszközöket vegyenek igénybe.

Ugyanakkor természetesen az egyház az állami jogban meghatározott jogokat ugyanúgy érvényesítheti állami kényszer segítségével (pl. bíróság útján), mint bármely más szervezet (pl. a munkavállalójával szemben).

A 16. §-hoz

A Javaslat meghatározza az egyházak felügyeletére vonatkozó szabályokat. Az egyházak irányítására, illetőleg felügyeletére az állam ilyen hatáskörrel rendelkező szervezetet nem hozhat létre. A vallásszabadság joga alapján létrejövő szervezetek működésének törvényessége biztosítása érdekében a Javaslat kimondja azonban, hogy törvénysértés esetén az ügyész pert indít az egyházi jogi személy ellen.

Az egyházak művelődési, szociális és egészségügyi tevékenysége

A 17. §-hoz

A Javaslat széleskörűen határozza meg az egyházak nem hitéleti tevékenységei közül a leginkább jelentős oktatási és szociális tevékenység végzésére vonatkozó szabályokat. Megállapítja, hogy az egyházi jogi személy minden olyan nevelési-oktatási, kulturális, szociális, egészségügyi, sport, illetőleg gyermek- és ifjúságvédelmi tevékenységet elláthat, amelyet törvény nem tart fenn kizárólagosan az állam vagy annak szerve, intézménye számára.

A Javaslat kimondja, hogy bármely egyházi jogi személy a tanulók, hallgatók és a szülők kezdeményezésére az állam által fenntartott nevelési és oktatási intézményekben vallásoktatást tarthat, az oktatás azonban nem kötelező jellegű.

Az egyházak gazdálkodása

A 18. §-hoz

1. E paragrafus (1) bekezdése csak példálódzva sorol fel néhányat az egyházak - jellemző - bevételi forrásai közül. Az adománygyűjtés szabadságának deklarálása a múltbeli állami korlátozás miatt garanciális jelentőségű. Ezek az adományok az adományozó személyi jövedelemadó-alapjából - a magánszemélyek jövedelemadójáról szóló 1989. évi XLV. törvény szerint - akkor vonhatók le, ha a fizetés - akár az egyház által létesített - alapítványra vagy közérdekű kötelezettség vállalásként történt. Az állam ugyanis az egyházi tevékenység tartalmát, az adomány felhasználását nem ellenőrzi, de az alapítvány, illetőleg a közérdekű kötelezettség vállalás közérdekű jellegét igen. A költségvetés adóbevétele pedig csak közérdekű célból csökkenthető.

2. A Javaslat lehetővé teszi az egyházi jogi személy számára, hogy gazdasági tevékenységet folytasson, amely hozzásegíti a céljai megvalósításához szükséges anyagi alapok bővítéséhez. Ennek érdekében az egyházi jogi személy gazdasági szervezeteket hozhat létre, amelyek nyereségéből az általános szabályok szerint részesül. Lehetséges azonban az is - ha az egyházi jogi személy számára ez a célszerűbb -, hogy maga az egyházi szerv vállalkozik (pl. a nyomdagépével), e tevékenysége után vállalkozási nyereségadót fizet, és természetesen megilletik a vállalkozási nyereségadóról szóló törvényben foglalt kedvezmények is. A kétféle lehetőség közül az egyházi jogi személy jogi korlát nélkül választhat. A Javaslat minden gazdálkodási formában kiemel a vállalkozás fogalomköréből egyes intézményfenntartó, valamint az egyházi működéshez szorosan kapcsolódó gazdasági tevékenységeket, mentesítve ezzel az adókötelezettség alól.

A 19. §-hoz

1. A Javaslat abból kiindulva, hogy az egyházak a nevelési-oktatási, szociális, egészségügyi, sport, illetőleg gyermek- és ifjúságvédelmi intézmények fenntartásával a társadalom számára olyan hasznos tevékenységet végeznek, amely állami feladat is, előírja, hogy ezeknek az intézményeknek a működéséhez a költségvetésből normatív módon megállapított állami támogatást kell adni. A támogatás a hasonló állami intézményeknek nyújtott költségvetési támogatással azonos mértékű, illetőleg az ilyen ellátásokra elkülönített pénzeszközökből (pl. Társadalombiztosítási Alapból) történik.

2. A Javaslat szerint az egyházi jogi személy egyéb, az előbbiekben nem említett tevékenységéhez is lehet költségvetési támogatást adni, amiről az Országgyűlés dönt. Kifogásként merült fel, hogy az egyházak hitéleti tevékenységéhez (személyi kiadások, templomfenntartás stb.) az állam ne adjon támogatást, mert ez függőséget jelent, és sérti a különböző egyházak egyenjogúságát is. A támogatás e negatív hatását kiküszöböli, ha a támogatásról az Országgyűlés dönt (nem egy közigazgatási szerv), a döntés nyilvános, indokai is megismerhetők. Ugyanakkor, ha a vallásszabadságra hivatkozással az ilyen támogatás lehetőségét kizárjuk, esetleg szinte lehetetlenné válik - legalábbis az elkövetkező években - egyes egyházak működése. Ez pedig inkább sértené a vallásszabadságot, mint az állami támogatás nyújtása.

3. Az állami költségvetésből adott hozzájárulásra, támogatásra egyébként az államháztartásra, illetve a konkrét feladat ellátására vonatkozó jogszabályokat kell alkalmazni; és a pénz felhasználását - mint minden más esetben - az Állami Számvevőszék ellenőrzi.

Az egyházak nyilvántartásból való törlése

A 20. §-hoz

A Javaslat részletesen meghatározza az egyház nyilvántartásból való törlésének és a megszűnés megállapításának feltételeit, valamint a bíróság ezzel kapcsolatos eljárásának szabályait.

A 21. §-hoz

Az egyház megszűnésének eseteire figyelemmel a Javaslat rendelkezik az egyház vagyonának a sorsáról. A vagyonról általában maga az egyház dönt, és csak kivételesen állami szerv (Minisztertanács, illetve a művelődési miniszter), akkor ha az egyház nem rendelkezett vagyonáról, vagy az egyházat törölték a nyilvántartásból. A vagyont ilyen esetben is közérdekű célra kell fordítani, és azt nyilvánosságra kell hozni. A Javaslat kimondja, hogy ha az egyház egyesüléssel vagy szétválással szűnt meg, a vagyona - az utóbbi esetben a vagyon megosztására vonatkozó egyházi döntés szerint - a jogutód egyház tulajdonába kerül; ha feloszlással vagy a megszűnésének megállapításával szűnt meg, a hitelezők kielégítése után vagyonát a 17. § (1) bekezdésében meghatározott vagy más körérdekű célra kell fordítani. Végül, alapítványtételi kötelezettséget ír elő a Javaslat, ha az egyház feloszlással vagy a megszűnésének megállapításával szűnt meg és vagyonáról kilencven napon belül nem intézkedett, illetőleg, ha az egyházat a bíróság törölte a nyilvántartásból.

-----STARTING---POINT---VEGE---

III. Fejezet

Záró rendelkezések

A 22. §-hoz

A nyilvántartásba vétel szabályai nem terjedhetnek ki az állam által már a törvény hatálybalépését megelőzően elismert egyházakra, bejegyzett szerzetesrendként működő szervezetekre. Szükséges azonban, hogy - a nyilvántartás teljessége és a jogi személyiség egyértelművé válása érdekében - ezeket az egyházakat, szerzetesi szervezeteket is bevezesse a nyilvántartásba a bíróság.

A 23. §-hoz

A Javaslat - a meglévő egyéb jogi biztosítékok mellé - a szabálysértésekről szóló törvény és a Büntető Törvénykönyv kiegészítésével további garanciákat is teremt a lelkiismereti és vallásszabadság érvényesüléséhez.

A Javaslat a vállalkozási nyereségadóról szóló törvény kiegészítését is tartalmazza figyelemmel arra, hogy az Egyház maga is végezhet vállalkozási tevékenységet (ld. a 18. §-hoz fűzött indokolás 2. pontját).

A 24. §-hoz

A Javaslat a lelkiismereti szabadság és a vallásszabadság teljes körű szabályozására tekintettel hatályon kívül helyezi azokat a jogszabályokat, amelyek az új szabályozással ellentétesek, vagy feleslegessé váltak.