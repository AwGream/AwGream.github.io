2012. évi CXCIV. törvény indokolása

a Nemzeti Média- és Hírközlési Hatóság 2013. évi egységes költségvetéséről

Általános indokolás

A Nemzeti Média- és Hírközlési Hatóságot (továbbiakban: NMHH vagy Hatóság) a médiát és hírközlést szabályozó egyes törvények módosításáról szóló 2010. évi LXXXII. tv. (a továbbiakban: 2010. évi törvény) 1. § (2) bekezdésének megfelelően az elektronikus hírközlésről szóló 2003. évi C. tv. (a továbbiakban: Eht.) - azóta hatályon kívül helyezett - 9. §-a hozta létre autonóm államigazgatási szervként 2010. augusztus 11. hatállyal. Az Eht. 9. § (7) bekezdésében foglaltak szerint az NMHH a költségvetési szervek gazdálkodására vonatkozó jogszabályok értelemszerű alkalmazásával gazdálkodik, a feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság jelenleg önálló szabályozó szerv státuszban végzi feladatát.

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 134. § (1) bekezdése pontosította a gazdálkodás kereteit. Kiemelendő a vonatkozó jogszabályok megfelelő alkalmazásának fordulata. Az Mttv. 134. § (2) bekezdése alapján a Hatóság egységes költségvetését - mely tartalmazza az NMHH, az NMHH Médiatanácsa (továbbiakban: Médiatanács) és a Médiaszolgáltatás-támogató és Vagyonkezelő Alap (továbbiakban: Alap) költségvetését - az Országgyűlés önálló törvényben fogadja el.

A törvényjavaslatot az Országgyűlés költségvetési ügyekben illetékes bizottsága - az NMHH Elnöke által a tárgyévet megelőző év szeptember 15-ig megküldött javaslata alapján - a tárgyévet megelőző év október 31-ig nyújtja be az Országgyűlésnek.

A Médiatanács a 2010. évi törvény rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését az NMHH egységes költségvetésének részeként hagyja jóvá az Országgyűlés.

Az egységes költségvetés tartalmazza továbbá a média területét érintő Médiatanács kezelésű költségvetésen kívüli költségvetést is.

Az Alap az Mttv. 136. § (6) bekezdése szerint önálló jogi személy, melynek kezelője a Médiatanács. Az Alap éves költségvetését az NMHH egységes költségvetésének mellékleteként az Országgyűlés hagyja jóvá.

Fenti törvényhelyekre hivatkozva az NMHH, a Médiatanács és az Alap 2013. évi költségvetését egy egységes szerkezetű törvény tartalmazza.

Részletes indokolás

I. A Nemzeti Média- és Hírközlési Hatóság költségvetése

Bevételi főösszeg

Az NMHH alaptevékenységi bevételeit a frekvencia használatáért, az azonosítók lekötéséért és használatáért fizetett díjak, a felügyeleti díj, az eljárási díjak valamint a beszedett bírságok képezik.

A hírközlési terület tervezett bevételei nettó 24 697,4 M Ft összegűek, 1%-kal magasabbak a 2012. évi költségvetési törvényben elfogadott előirányzatnál, nagyságrendjében megközelíti a folyó évre vonatkozó prognosztizált értéket.

Koncessziós és blokkpályázati frekvencia díjakra 10 973,1 M Ft-ot, UMTS pályázati frekvencia díjakra 4 725,0 M Ft-ot, műsorszóró, URH, mikrohullámú és egyéb frekvenciadíjakra 4 056,0 M Ft-ot tervezünk.

Azonosítók használatáért a tervezett összeg 2 450,0 M Ft hasonlóan a 2012. évi törvényi és várható bevételekhez.

A tervezett felügyeleti díj 2 310,0 M Ft, mintegy 3%-kal magasabb a bázis tervnél.

Az egyéb alaptevékenységi bevételek között arányában a legjelentősebb a mozgóképszakmai hatósági eljárási díj 110,0 M Ft-os összege.

A bírságok a tudatos fogyasztói döntéshozatal kultúrájának fejlesztésére lesznek felhasználhatók az Mttv.-ben meghatározott célokra, tervezett összege 150 M Ft.

Az intézményi sajátos bevételek tervezett előirányzatának 1 926,5 M Ft-os összege magában foglalja a tartalékok hatékony befektetésének eredményét is.

Az alaptevékenységi bevételekhez kapcsolódóan az ÁFA tervezett bevétele 6 000,2 M Ft.

A felhalmozási és tőkejellegű bevételekre, kölcsönök visszatérülésére valamint pénzeszköz átvételre tervezett összes előirányzat 2 251,9 M Ft.

Mindezekkel együtt a Hatóság 2013. évre tervezett bevételi főösszegének előirányzata 35 026,0 M Ft.

Kiadási főösszeg

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő munkaadókat terhelő járulékok és szociális hozzájárulási adó előirányzati összege. A személyi juttatások kiadása a közszolgálati tisztviselőkről szóló 2011. évi CXCIX. törvényben (a továbbiakban: Kttv.) rögzített mértékű juttatásokat tartalmazza. Az illetmények tervezésének kiindulási alapja a 2012. évi átsorolásokkal módosított illetmények 2013. január 1-i prognosztizált állapota.

A személyhez kapcsolódó térítések és egyéb juttatások és az ezek vonzataként jelentkező járulékok az érvényes jogszabályoknak megfelelően kerültek a költségvetésbe. A személyi juttatások és járulékok 8 015,2 M Ft-os előirányzata - a Hatóság új és bővülő feladataira tekintettel mintegy 6,5%-os létszámnövekedéssel számolva - 650 főre tervezve is megegyező nagyságú a 2012. évre elfogadott törvényben foglalt mértékkel.

A dologi kiadások - 2012. évi törvényhez képest mintegy 10%-kal csökkentett - 5 240,0 M Ft-os előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadásoknak a fedezetét. A tervezett összeg 63,0 M Ft tranzakciós illetékfizetési tervet is tartalmaz.

Az általános forgalmi adó 5 932,2 M Ft-os költségvetési befizetési kötelezettsége az arányosított ÁFA számításokra alapozva került megjelenítésre.

A kiadások között jelenik meg - 300,0 M Ft pénzeszköz átadás formájában - azokat a támogatásra szánt összegeket, melyek a működési kiadások fedezetén túl a tudatos fogyasztói döntéshozatal kultúrájának fejlesztésére szolgálnak.

A fejlesztési kiadások 2 410,0 M Ft-os tervezett nettó összege között jelentős részt képviselnek a digitális átállás zökkenőmentes folyamatát biztosító beruházások, nagysága közel 25%-kal alacsonyabb a 2012. évi előirányzatnál.

A tartalékok között szerepel az Mttv. 134. § (1) bekezdése alapján képezhető következő évek működési tartalékának fedezetét 6 174,3 M Ft-tal, valamint a takarékos gazdálkodás következményeként képződő tárgyévi működési tartalék 6 300,6 M Ft-os előirányzat összegét.

II. A Médiatanács működési költségvetése

A Médiatanács bevételi előirányzatát az Mttv. 135. § (2) bekezdésében megfogalmazottak alapján az Alap forrásai terhére történik. A Médiatanács működési költségeinek fedezetére fordítható tervezett összeg 126,1 M Ft.

A Médiatanács működési költségvetésének fő előirányzatai az 5 tagú Médiatanács személyi juttatásait, a járulékokat és a szakmai működésüket támogató szakértői keretek tervezett összegét tartalmazzák.

III. A Médiatanács kezelésű költségvetésen kívüli előirányzatok

Médiatanács kezelésű költségvetésen kívüli előirányzatként kerültek a törvénybe a Médiatanács által kiszámlázandó, de véglegesen az Alapot illető médiaszolgáltatási és pályázati díjak.

A médiaszolgáltatási díjak tervezett összege valamennyi országos kereskedelmi televízió és rádiós jogosultság fizetőképességét feltételezve került megállapításra.

A kiadási és bevételi főösszegek a médiaszolgáltatási és pályázati (frekvencia, támogatási) díjakat, az ezekkel kapcsolatos áfát, valamint a kötbér, bírság és késedelmi kamat tervezett előirányzatait is tartalmazzák.

A költségvetés bevételi és kiadási főösszege 4 519,4 M Ft, az előirányzatok között megjelenített 885,8 M Ft-os általános forgalmi adó a kiadási előirányzatok között a NAV felé továbbutalandó költségvetési befizetési kötelezettség.

IV. A Médiaszolgáltatás-támogató és Vagyonkezelő Alap költségvetése

Bevételek

Az Alap bevételeit az Mttv. 136. § (3) bekezdése határozza meg. Ennek megfelelően a bevételek tervezése a következő:

A közszolgálati hozzájárulás az idei évi előirányzat 5,2%-os inflációval indexált összege, Magyarország 2013. évi központi költségvetéséről benyújtott törvényjavaslatban (T/7655. számú iromány, 1. Melléklet, I Fejezet, 10-es cím, 1-es alcím) szereplő összeggel megegyező.

A médiaszolgáltatási díj a kereskedelmi médiaszolgáltatók által befizetett médiaszolgáltatási díjat tartalmazza.

A pályázati díjak a frekvencia pályázati díjak és a támogatási pályázati díjak Alapot illető bevételi hányadát tartalmazza.

A médiaszolgáltatási szerződésszegési kötbér, bírság, késedelmi kamat a médiaszolgáltatók által befizetett összegek mintegy 70%-át tartalmazza, amelyeket az Mttv., illetve a médiaszolgáltatási szerződés megsértése miatt szab ki a Médiatanács. A befizetett díjak 30%-a tartalékként elkülönítésre kerül - a Médiatanács jogelődje, az ORTT korábbi döntésének megfelelően - az e jogcímen képződő visszafizetésekre.

A fenti három bevétel összege az NMHH tervei alapján került meghatározásra.

Az Mttv. alapján a kereskedelmi és vagyongazdálkodási bevételek az Alapot illetik. Ezen a jogcímen a reklám és az egyéb vállalkozási bevételeket, valamint a pénzügyi bevételeket szerepeltetjük. A tervezés során a reklámpiac helyzetét, a kiemelt műsorokat és a vagyonhasznosítás helyzetét vették alapul.

Kiadások

Az Alap tevékenységét az Mttv. 136. § (1) bekezdése határozza meg. Feladatai, kiadásai is ennek megfelelően oszlanak meg.

Az Alap egyrészt finanszírozó, a közszolgálati médiaszolgáltatók, az MTI, a Médiatanács, annak hivatala és a Közszolgálati Közalapítvány tekintetében, illetve támogató minőségében pályázatok útján támogatásokat nyújt, másrészt műsorokat gyárt és vásárol, valamint gazdálkodik a rábízott közszolgálati médiavagyonnal.

A költségvetés összeállítása során is e funkcióknak megfelelően határozta meg a kiadási sorokat.

A központi költségvetésből kapott közszolgálati hozzájárulás egy részét az Alap továbbutalja. A Médiatanács, a Médiatanács hivatali szerve részére a továbbutalás mértéke a Médiatanács igénye alapján került meghatározásra. Összege a 2012. évivel csaknem azonos.

Az Alap pályázatok útján céltámogatásokat nyújt a közszolgálati célú műsorszámok gyártására, az elsőként filmszínházba bemutatásra szánt filmalkotások és kortárs zeneművek bemutatására.

Az Alap feladata a közszolgálati médiaszolgáltatók, valamint az MTI Zrt. működésének finanszírozása. Erre a célra egységesen 570-570 millió forintot tervezett, valamint az MTI részére 700 millió forintot. Ez az összeg a működéshez szükséges, az integráció hatásától teljesen megtisztított.

Az MTVA tevékenységének kiadásai tartalmazzák az Alap működésének, a műsorgyártásnak és a vagyongazdálkodásnak valamennyi személyi, járulék, dologi és felhalmozási kiadását.

A Közszolgálati Kulturális Nonprofit Kft. - korábban Magyar Rádió Zenei Együttesek - az Alap kezelésében lévő gazdasági társaság, a működéséhez az Alap hozzájárul. Ennek összege nagyságrendileg megegyezik a korábban a központi költségvetésből erre a célra szánt kiadással.

Az MTVA a digitalizációs feladatok elvégzésére létrehozta a Digitalizációs Műhely Kft-t, a működéséhez az Alap támogatást nyújt.

Az Alap 2012-ben megalapította a Közszolgálati Médiaakadémia Alapítványt. Az Alapítvány célja, hogy széles látókörű, magasan képzett, a közszolgálatiság elvei iránt elhivatott újságírókat és médiaszakembereket képezzen, valamint feladatául tűzte ki, hogy a közmédia munkatársait továbbképezze. Az Alapítvány részére az Alap - saját bevételei terhére - 55 millió forint összegű működési támogatást nyújt.

A médiaszolgáltatási díj bevételek az Mttv. alapján az Alapot illetik, azokat az NMHH szedi be és vallja be a fizetendő áfát is. A késedelembe esett médiaszolgáltatók médiaszolgáltatási díját terhelő áfa fizetési kötelezettséget az NMHH helyett az Alap vállalja, mivel a bevétel is az Alapot illeti. Az Alap áfa finanszírozás címén az NMHH által becsült összeget állította be kiadásként.

A szerzői jogi törvény alapján az Alapnak un. „must carry” jogdíjat kell fizetnie a jogkezelőnek, ennek összegét a 2011. évi szinten határozták meg.

A kamatfizetési kötelezettség a székház megvásárlására felvett beruházási és az ahhoz kapcsolódó rulírozó hitel kamatát, valamint az egyéb pénzügyi kiadásokat tartalmazza.

Költségvetésen kívüli tételek

A költségvetésen kívüli tételek tartalmazzák a felvett hitelek törlesztő részletét, valamint a beszedett óvadékokat. A székház vásárláshoz felvett beruházási hitel tőketörlesztésére két év türelmi idő van, így annak 2013-ban nincs tőketörlesztése. Az ehhez kapcsolódóan felvett rulírozó hitelből az 1 éves türelmi idő miatt tárgyévben csupán 1250 millió forintot törleszt a Hatóság. Ezt javítja a beszedett óvadékok összege 20 millió forint értékben.