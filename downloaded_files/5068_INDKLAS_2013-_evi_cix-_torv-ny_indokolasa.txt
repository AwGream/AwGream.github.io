2013. évi CIX. törvény indokolása

a Nemzetközi Vasúti Fuvarozási Egyezmény (COTIF) módosításáról Vilniusban elfogadott, 1999. június 3-án kelt Jegyzőkönyv C Függeléke Mellékletének kihirdetéséről, valamint a belföldi alkalmazásának egyes kérdéseiről

Általános indokolás

Magyarország a 2006. évi LXXVII. törvénnyel csatlakozott az új Nemzetközi Vasúti Fuvarozási Egyezményhez (COTIF-hoz), amely C Függeléke tartalmazza a Veszélyes Áruk Nemzetközi Vasúti Fuvarozásáról szóló Szabályzatot (RID-et).

A nemzetközi szervezetekben - elsősorban a Nemzetközi Vasúti Fuvarozásügyi Államközi Szervezetnek a Veszélyes Áruk Fuvarozási Szakértő Bizottsága keretében és az ENSZ EGB Veszélyes Áruk Szállítási Munkacsoportjaiban - folyó munkák eredményeképpen kétévente módosulnak a RID Mellékletének előírásai, a mostani módosítások e sorba illeszkednek.

A módosításokkal korszerűbbek lesznek a biztonsági előírások a veszélyes áruk vasúti fuvarozásában, valamint nagyobb lesz az összhang egyéb közlekedési alágazatok vonatkozó szabályaival, különösen a közúti alágazatéval.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény rendelkezései szerint a módosításokat törvénnyel kell kihirdetni.

A 2. §-hoz

A COTIF C Függelék Mellékletének angol nyelvű hiteles szövegét, valamint magyar fordítását tartalmazza.

A módosítások a veszélyes áruk szállításának biztonságát szolgáló műszaki, csomagolási előírások, jelölések és okmányok tekintetében jelentenek változást, a következő csoportosításban:

- általános előírások;

- veszélyes áruk osztályozása;

- a veszélyes áruk felsorolása, különleges előírások és a korlátozott mennyiségben csomagolt veszélyes árukra vonatkozó mentességek;

- a csomagolásokra és a tartányokra vonatkozó előírások;

- feladási eljárások;

- a csomagolóeszközök, a nagyméretű csomagolóeszközök (IBC-k), a nagycsomagolások, a mobil tartányok, a fémtartányok, a szálvázas műanyag tankkonténerek és ömlesztettáru konténerek gyártására és vizsgálatára vonatkozó előírások;

- a szállítás feltételeire, a berakásra, a kirakásra és az árukezelésre vonatkozó előírások.

A veszélyes áruk vasúti szállításában érintett résztvevőknek (feladóknak, csomagolóknak, fuvarozóknak), az ellenőrzést végző, illetve a jóváhagyó hatóságoknak a munkáját megkönnyítendő a törvény a RID Mellékletét a 2013. évi módosításaival és kiegészítéseivel egységes szerkezetben hirdeti ki. A RID Melléklete - mintegy 1300 oldalas terjedelme miatt - a törvény 1. mellékletében szerepel.

A 3. §-hoz

A RID Melléklete rendelkezéseinek alkalmazását a veszélyes áruk belföldi vasúti szállítására is elrendeli.

A 4. §-hoz

A szállítás biztonsága érdekében a RID Melléklete egyes rendelkezései a Szerződő Államok illetékes hatóságaira telepít feladatokat, ezért a 2. melléklet felsorolja a magyar illetékes hatóságokat.

Az 5. §-hoz

A módosítások megfelelő - általános és egyes esetekre speciális - átmeneti időket tartalmaznak, ezért a törvény 2013. július 1-jén lép hatályba.

A 6. §-hoz

Az Európai Parlament és a Tanács a veszélyes áruk szárazföldi szállításáról szóló 2008/68/EK irányelve szerint a tagállamoknak egymás közötti nemzetközi forgalmukban a RID Melléklete előírásait kell alkalmazniuk. A veszélyes áruk szárazföldi szállításáról szóló 2008/68/EK európai parlamenti és tanácsi irányelv mellékleteinek a tudományos és műszaki fejlődéshez való második hozzáigazításáról szóló 2012. december 3-i 2012/45/EU bizottsági irányelv pedig a RID Melléklete 2013. január 1-jétől hatályos szövegét rendeli alkalmazni. Így a törvény nem csak Magyarország COTIF Egyezményből adódó kötelezettségének tesz eleget, hanem az irányelvnek való megfelelést is szolgálja.

A 7. §-hoz

Hatályon kívül helyezi a korábbi egységes szerkezetű kihirdetést tartalmazó 2011. évi LXXX. törvény 3. §-át és 1. mellékletét és - mivel a magyar illetékes hatóságokat e törvény tartalmazza - a Nemzetközi Vasúti Árufuvarozási Egyezményre vonatkozó Egységes Szabályok (CIM) mellékleteinek kihirdetéséről szóló 4/1987. (IV. 3.) KM rendelet módosításáról szóló 47/2005. (VI. 29.) GKM rendeletet, valamint a Nemzetközi Vasúti Fuvarozási Egyezmény (COTIF) A (CIV) és B (CIM) Függeléke módosításának kihirdetéséről szóló 11/1991. (V. 23.) KHVM rendeletet.