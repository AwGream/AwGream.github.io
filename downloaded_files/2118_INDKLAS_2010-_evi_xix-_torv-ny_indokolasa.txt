2010. évi XIX. törvény indokolása

az egyrészről az Európai Közösség és tagállamai, másrészről Kanada közötti légiközlekedési megállapodás kihirdetéséről

Általános indokolás

A törvény célja az egyrészről az Európai Közösség és tagállamai, másrészről Kanada közötti légiközlekedési megállapodás (a továbbiakban: Megállapodás) kihirdetése.

A Megállapodás tárgyalására a Tanács 2007 októberében adott mandátumot az Európai Bizottságnak. Az Európai Közösség tagállamai és Kanada közötti légijáratokat jelenleg az egyes tagállamok és Kanada közötti kétoldalú megállapodások alapján működtetik. Ezek a kétoldalú megállapodások azonban olyan rendelkezéseket tartalmaznak, amelyek az Európai Bíróság 2002. novemberi határozata alapján összeegyeztethetetlenek a közösségi joggal. Erre figyelemmel kiemelten fontos, hogy új közösségi szintű szabályokat fogadjanak el az Európai Unió és Kanada között üzemelő légijáratok tekintetében is.

A Megállapodás hatálya az Európai Közösségek és tagállamai valamint az Egyesült Államok között megkötött Légiközlekedési Megállapodáshoz hasonlóan rendkívül széles. Az Egyesült Államokkal kötött Megállapodáshoz képest azonban jelentős különbség van atekintetben, hogy a Kanadával tervezett Megállapodás egyértelmű menetrendet ad a piacnyitást érintően, meghatározva a szerződő felek által a piacnyitás egyes szakaszában megszerzett jogok mértékét. A tervezett rendelkezések alapján az utolsó szakaszban már biztosított a teljes piacnyitás a két fél között és ezzel a légi szabadságjogok és befektetések tekintetében fennmaradt akadályok megszűnnek.

Az első szakaszban a kanadai fél biztosítja a nemzeti jogszabályaiban előírt 25 %-os külföldi tulajdonra vonatkozó korlát megszüntetésére vonatkozó jogszabály-módosítások átvezetését és teljes nyitást biztosít a harmadik, negyedik és hatodik légi szabadságjogok gyakorlása vonatkozásában. A kanadai fél biztosítja továbbá a hatályos kétoldalú megállapodásokban rögzített légi szabadságjogok fenntartását is. A második szakaszban Kanada biztosítja, hogy a kanadai légifuvarozók külföldi tulajdoni hányadának felső határa a szavazásra jogosító részvények 49%-át elérhesse. Ezen túlmenően a Megállapodás alapján az Európai Unión belül a kanadai légifuvarozók számára az ötödik szabadságjog korlátok nélküli alkalmazása is elérhetővé válik. A harmadik szakaszban mind a közösségi, mind a kanadai légifuvarozók számára engedélyezett a szerződő felek területén a letelepedés szabadsága, valamint az ötödik légi szabadságjog minkét fél területére vonatkozóan történő alkalmazása. A Megállapodás az utolsó negyedik szakaszban megszüntet minden, a szerződő felek légitársaságai közötti diszkriminációt, a beruházások és légi szabadságjogok korlátait eltörlik, biztosítva a hetedik légi szabadságjog korlátlan alkalmazását is.

A Megállapodás alapján a felek lehetővé teszik légitársaságaik számára, hogy a felkínált nemzetközi járatok tekintetében a járatsűrűséget és a kapacitást a piacon érvényesülő kereskedelmi viszonyok alapján állapítsák meg. A Megállapodás lehetőséget biztosít továbbá a franchise- és márkanévhasználati megállapodások más légitársaságokkal való megkötésére is. Rendelkezései szerint a felek biztosítják, hogy légitársaságaik áraikat szabad és tisztességes verseny alapján állapíthassák meg. A számítógépes helyfoglalási rendszerek tekintetében a felek saját helyfoglalási rendszerüket és az arra vonatkozó jogszabályi rendelkezéseket korlátozás nélkül alkalmazhatják. A fentieken túlmenően a Megállapodás lehetőséget biztosít a légijáratok közös üzemeltetésére, a földi kiszolgálási tevékenység kölcsönös végzésére a másik részes fél területén, valamint a légijáratoknak a légijármű teljes bérletével (wet-leasing) történő üzemeltetésére. A Megállapodás diszkriminációmentes hozzáférést biztosít a felek repülőtereihez és egyéb légiközlekedési létesítményeihez. Rendelkezéseit a charter (nem menetrend szerinti) járatokra is alkalmazni kell.

A Megállapodás szorosabb együttműködést alakít ki különösen a légiközlekedés-védelem, a repülésbiztonság, a munkaügyi kérdések, a fogyasztói jogok, a környezetvédelem és a légiforgalmi irányítás területén. Az egyenlő versenyfeltételek biztosítása érdekében a Megállapodás új rendelkezéseket tartalmaz a felek közötti együttműködésre vonatkozóan.

A Megállapodás 17. cikkében foglaltak alapján a rendelkezéseinek végrehajtására vonatkozó kérdések megvitatására a felek vegyes bizottságot hoznak létre. A tervezett rendelkezések alapján a vegyes bizottság ösztönözni fogja az új jogszabályi, vagy szabályozási kezdeményezésekről, fejleményekről szóló szakértői szintű eszmecseréket, és mérlegeli a megállapodás továbbfejlesztésének lehetséges területeit. A vegyes bizottság az Európai Bizottság és a tagállamok képviselőiből áll.

A Megállapodás 23. cikkének (2) bekezdése értelmében a Megállapodásban foglalt rendelkezéseket a legutolsó olyan diplomáciai értesítés keltét követő hónap első napjától kezdődően kell ideiglenesen alkalmazni, amelyben a felek értesítették egymást a Megállapodás ideiglenes alkalmazásához szükséges eljárások lezárulásáról. A hazai eljárási rendnek megfelelően rendelkezni kell a Megállapodás hatályba lépéséig annak ideiglenes alkalmazásáról.

A felek diplomáciai jegyzékváltás útján kölcsönösen értesítik egymást a Megállapodás hatálybalépéséhez szükséges belső eljárásaik befejezéséről. A Megállapodás a legutolsó diplomáciai jegyzék megküldésének napjától számított egy hónap elteltével lép hatályba. Ezzel a Megállapodás a tagállamok között megkötött légiközlekedési megállapodások vonatkozó rendelkezéseinek helyébe lép. Ezzel a Magyar Köztársaság Kormánya és Kanada Kormánya között Budapesten, 1998. december 7-én aláírt légiközlekedési megállapodás [kihirdette: 182/2000. (XI. 8.) Korm. rendelet] jelen Megállapodás által szabályozott rendelkezéseit, a Megállapodás hatályba lépésével nem lehet alkalmazni.

A hosszas tárgyalások eredményeként létrejött Megállapodás szövegét a tagállamok a Közlekedési, Távközlési és Energetikai Tanács 2009. március 30-ai ülésén a közlekedésért felelős miniszterek politikai elkötelezettségük kinyilvánításaként előzetesen jóváhagyták. A tagállamok erre felhatalmazott képviselői a COREPER II. 2009. április 29-ei ülésén (pre-sign), az Európai Közösség és Kanada részéről pedig a 2009. május 6-ai EU-Kanada Találkozó keretében tervezték aláírni a Megállapodást. A Megállapodás április végére tervezett aláírása azonban elmaradt és azt végül a Közlekedési Miniszterek Tanácsának 2009. december 17-ei ülésén írták alá.

A Megállapodás törvényhozási tárgykört érint, ezért kiemelt fontosságú nemzetközi szerződésnek minősül. A Megállapodás ideiglenes alkalmazására a nemzetközi szerződésekkel kapcsolatos eljárásról szóló 2005. évi L. törvény 11. §-ának (1) bekezdése alapján akkor kerülhet sor, ha a szerződés kötelező hatályának elismerésére felhatalmazást adó szerv a szerződés ideiglenes alkalmazását a kihirdető jogszabályban jóváhagyja.

Részletes indokolás

Az 1. §-hoz

Felhatalmazás az Országgyűléstől az egyrészről az Európai Közösség és tagállamai, másrészről Kanada közötti légiközlekedési megállapodás kötelező hatályának elismerésére.

A 2. §-hoz

A paragrafus a Megállapodás kihirdetéséről rendelkezik.

A 3. §-hoz

A paragrafus a Megállapodás és mellékleteinek hiteles magyar nyelvű szövegét tartalmazza.

1. cikkhez: A cikk a Megállapodásban szereplő fogalmak meghatározásait tartalmazza.

2. cikkhez: A cikk a felek által a másik fél légitársaságai által folytatott légifuvarozási tevékenység tekintetében biztosítandó légi szabadságjogokat részletezi.

3. cikkhez: A cikk alapján a felek kijelölésként ismerik el a másik fél által a Megállapodás szerinti légijáratok működése céljából kiállított engedélyeket.

4. cikkhez: A cikk a befektetésekre vonatkozó szabályokat tartalmazza.

5. cikkhez: A cikk a felek hatályos jogszabályainak betartásáról rendelkezik.

6. cikkhez: A felek a repülésbiztonság egységesen magas szinten tartását célzó cikkben a felek illetékes hatóságainak a repülésbiztonsággal kapcsolatos lehetőségeit és kötelességeit rögzítették.

7. cikkhez: A cikk értelmében a felek a vonatkozó nemzetközi szerződéseket követve kötelesek a szükséges intézkedéseket meghozni a légiközlekedés védelmének biztosítására. Ennek érdekében a felek erre irányuló kérés esetén minden szükséges segítséget megadnak egymásnak, saját területükön biztosítják a hatékony intézkedések megtételét, védelmi előírásokat fogadnak el. Amennyiben valamelyik fél nem az előírásoknak megfelelően jár el a légiközlekedés védelme érdekében, a másik fél konzultációkat kezdeményezhet a problémák gyors megoldása céljából.

8. cikkhez: A cikkben található rendelkezések bizonyos alkatrészek, felszerelések, anyagok meghatározott vámok, adók és illetékek alóli mentességéről rendelkeznek, viszonosság alapján. Valamely tagállam és Kanada között a kettős adózás elkerülése érdekében kötött, hatályban lévő egyezmények rendelkezéseit a Megállapodás nem érinti.

9. cikkhez: A felek egymás rendelkezésére bocsátják a légijáratok üzemeltetésének felülvizsgálata céljából esetlegesen szükséges adatokat, statisztikai információkat.

10. cikkhez: A követendő fogyasztóvédelmi szabályokra történik utalás a cikkben.

11. cikkhez: A cikk alapján a felek biztosítják a repülőtereikhez való hozzáférést, légiközlekedési létesítményeik és az ezekhez kapcsolódó szolgáltatások kölcsönös rendelkezésre bocsátását.

12. cikkhez: A másik fél légitársaságaira kivethető használati díjnak igazságosnak, ésszerűnek, költségekhez köthetőnek, a jogtalan hátrányos megkülönböztetéstől mentesnek és a felhasználók csoportjai között méltányosan megosztottnak kell lennie. A felek ösztönzik a díjszabásért felelős hatóságok és a szolgáltatásokat igénybe vevő légitársaságok közötti konzultációt, információcserét.

13. cikkhez: A kereskedelmi lehetőségekről szóló cikk a felek légitársaságai részére biztosít jogokat a kapacitás és járatsűrűség megállapítására, valamint a légijáratok a légijármű teljes bérletével (wet-leasing) történő üzemeltetésére. Meghatározza továbbá a közös üzemeltetés, a földi kiszolgálás nyújtása, a légitársaságok képviseletei tekintetében alkalmazandó szabályokat, valamint a légiközlekedési szolgáltatások értékesítésével, a bevételekkel kapcsolatos bankműveletekkel, a helyi valuta használatával, továbbá az intermodális szolgáltatások nyújtásával kapcsolatos előírásokat. A cikk lehetőséget biztosít a franchise- és márkanévhasználati megállapodások megkötésére más légitársaságokkal. Rendelkezései szerint a felek biztosítani kötelesek, hogy légitársaságaik az áraikat szabad és tisztességes verseny alapján állapítsák meg. A számítógépes helyfoglalási rendszerek tekintetében a felek saját helyfoglalási rendszerüket és az arra vonatkozó jogszabályi rendelkezéseket korlátozás nélkül alkalmazhatják. Rendelkezéseit a charter (nem menetrend szerinti) járatokra is alkalmazni kell.

14. cikkhez: A cikk versenyre vonatkozó szabályokat tartalmaz.

15. cikkhez: A cikk alapján a felek együttműködni kötelesek légiforgalmi irányítással kapcsolatos kérdések kezelésében és ösztönzik szolgáltatóikat a hatékony együttműködésre.

16. cikkhez: A cikk rendelkezik arról, hogy kijelölt légitársaságnak kell tekinteni Kanada, vagy bármely tagállam olyan légitársaságát, amelyet az adott állam kormánya által Kanadával korábbiakban kötött bilaterális légiközlekedési megállapodásban kijelöltek.

17. cikkhez: A felek képviselőiből álló vegyes bizottság felállításának és működésének szabályait részletezi a cikk. A vegyes bizottság feladata a Megállapodással kapcsolatos konzultációk lefolytatása és a Megállapodás alkalmazásának felülvizsgálata. A vegyes bizottság elősegíti a felek közötti együttműködést, működése konszenzuson alapul.

18. cikkhez: A követendő környezetvédelmi szabályokra történik utalás a cikkben.

19. cikkhez: A cikkben foglaltak alapján bármelyik fél kérheti, hogy a vegyes bizottság vizsgálja meg a felek által felvetett munkaügyi, foglalkoztatással kapcsolatos kérdéseket.

20. cikkhez: A cikk alapján a felek a vegyes bizottság elé terjeszthetnek nemzetközi együttműködéssel kapcsolatos kérdéseket (pl.: két, vagy többoldalú megállapodások alakulása, a Megállapodásban részes felek és más országok közötti légügyi kapcsolatok alakulása).

21. cikkhez: A Megállapodás alkalmazásával, vagy értelmezésével kapcsolatos vitákat a felek a vegyes bizottsághoz utalhatják. Amennyiben a vita a vegyes bizottság határozatával nem rendezhető, bármely fél választottbírósághoz utalhatja az ügyet, a cikkben meghatározott eljárásnak megfelelően.

22. cikkhez: A cikk a Megállapodás módosítására vonatkozó szabályokat tartalmazza.

23. cikkhez: A cikk a megállapodás hatályba lépésére és ideiglenes alkalmazására vonatkozó rendelkezéseket tartalmazza. A Megállapodás egy hónappal azután lép hatályba, hogy a felek legutolsó, arról szóló diplomáciai jegyzéket is eljuttatták egymásnak, hogy a hatálybalépéshez szükséges belső eljárásokat lezárták. A felek a megállapodást ideiglenesen alkalmazzák a legutolsó olyan diplomáciai értesítés keltét követő hónap első napjától kezdve, amelyben a felek értesítették egymást a Megállapodás ideiglenes alkalmazásához szükséges eljárások lezárulásáról.

24. cikkhez: A Megállapodás megszűnésének eseteiről tartalmaz rendelkezéseket a cikk.

25. cikkhez: A Megállapodást és módosításait nyilvántartásba kell vetetni a Nemzetközi Polgári Repülési Szervezetnél.

26. cikkhez: A cikk alapján, amennyiben a felek tekintetében többoldalú egyezmény lép hatályba a felek kérhetik, hogy a vegyes bizottság vizsgálja meg azt, hogy a többoldalú megállapodás mennyiben érinti a Megállapodás rendelkezéseit.

27. cikkhez: A cikk a Megállapodásnak más megállapodásokkal való viszonyának megállapítására vonatkozó szabályokat tartalmazza.

1. Melléklethez: A melléklet meghatározza, hogy a szerződő felek mely útvonalakon biztosítanak fuvarozási lehetőséget a másik szerződő fél légitársaságai számára.

2. Melléklet 1. szakaszához: A szakasz a felek légitársaságainak tulajdonjogára és a légitársaságok feletti ellenőrzés gyakorlására vonatkozó szabályokat tartalmazza.

2. Melléklet 2. szakaszához: A rendelkezések a légi szabadságjogok fokozatos rendelkezésre bocsátásának szabályait tartalmazzák.

3. Melléklet 1. szakaszához: A Melléklet a Kanada és az Európai Közösség tagállamai közötti kétoldalú megállapodásokat sorolja fel.

3. Melléklet 2. szakaszának 1. részéhez: A rendelkezés a kanadai légifuvarozókat az egyes tagállamok vonatkozásában - a kombinált utas és árufuvarozás és a kizárólag árufuvarozási szolgáltatások terén - megillető légi szabadságjogok alkalmazásának feltételeit tartalmazza.

3. Melléklet 2. szakaszának 2. részéhez: A rendelkezés a felsorolt tagállami légifuvarozókat Kanada vonatkozásában - a kombinált utas és árufuvarozás és a kizárólag árufuvarozási szolgáltatások terén - megillető légi szabadságjogok alkalmazásának feltételeit tartalmazza.

3. Melléklet 2. szakaszának 3. részéhez: A Megállapodásnak a tagállamok tengeren túli területeire történő alkalmazásáról rendelkezik.

A 4. §-hoz

A paragrafus a Megállapodás ideiglenes alkalmazásának jóváhagyását tartalmazza az Országgyűléstől. A hazai eljárási rendnek megfelelően rendelkezni kell a Megállapodás hatálybalépéséig annak ideiglenes alkalmazásáról.

Az 5. §-hoz

A paragrafus a törvény hatálybalépésével összefüggő és végrehajtásához szükséges rendelkezéseket tartalmazza.