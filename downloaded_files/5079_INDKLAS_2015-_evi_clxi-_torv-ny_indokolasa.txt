2015. évi CLXI. törvény indokolása

a Magyar Köztársaság Kormánya és az Egyesült Nemzetek Menekültügyi Főbiztosának Hivatala közötti Megállapodás módosításáról szóló Jegyzőkönyv szövegének végleges megállapításáról és kihirdetéséről

-----STARTING---POINT---ALTALANOS---

Általános indokolás

A UNHCR 2007-ben adminisztratív és operatív támogató funkciókat telepített Budapestre, a Kormány által biztosított irodaépületbe, amely használatának technikai feltételeit a Magyar Köztársaság Kormánya és az Egyesült Nemzetek Menekültügyi Főbiztosának Hivatala közötti Megállapodás (a továbbiakban: Megállapodás) mellékletében rendezték. A 2008. február 29-én aláírt Megállapodást a 2008. évi XVI. törvény hirdette ki.

A szervezet funkcióbővítése érdekében a 2015-ben a UNHCR használatába adott újabb irodaépület biztosításának feltételei eltérnek a korábbiaktól, ezért a Megállapodás és annak melléklete átdolgozásra szorult. Annak érdekében, hogy a jövőben a technikai részleteket esetleges változásaihoz ne keljen minden egyes esetben törvényt módosítani, a felek képviselői a melléklet átdolgozott rendelkezéseit egy alacsonyabb szintű kiegészítő megállapodásba foglalják, amely nem kerül kihirdetésre.

A fentiek alapján a melléklet, valamint a Megállapodás főszövegében a mellékletre történő hivatkozások törlésre kerülnek, egyebekben a Megállapodás szövege változatlan marad. A melléklet szerepét felváltó kiegészítő megállapodást a UNHCR az irodák üzemeltetését végző Közbeszerzési és Ellátási Főigazgatósággal köti meg. Tekintettel arra, hogy a Megállapodás változtatásait a feleknek írásba kell foglalniuk, a módosításokról a Kormány és a UNHCR 2015. július hó 28. napján jegyzőkönyvet írtak alá.

Mivel a Megállapodás tartalmát tekintve törvényhozási tárgyat érint, ezért az azt módosító jegyzőkönyv kihirdetésére a nemzetközi szerződések megkötésének alkotmányos szabályai és a jogalkotás rendjének törvényi előírásai szerint törvényben van mód.

A Jegyzőkönyv a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) alapján nemzetközi szerződésnek minősül, ezért végleges szövegének megállapítására, illetve a kötelező hatály elismerésére az Nsztv. rendelkezéseit kell alkalmazni.

-----STARTING---POINT---RESZLETES---

Részletes indokolás

Az 1. §-hoz

Az Nsztv. 7. § (1) bekezdés a) pontjára, valamint (3) bekezdésére figyelemmel, a Jegyzőkönyv kötelező hatályának elismerésére az Országgyűlés ad felhatalmazást.

A 2. §-hoz

A Jegyzőkönyvet - szövegének végleges megállapítását követően - az Nsztv. 9. §-a értelmében törvénnyel szükséges kihirdetni.

A 3. §-hoz

A Jegyzőkönyv hiteles angol és magyar nyelvű szövegét hirdeti ki.

A Jegyzőkönyv főbb rendelkezései a következők:

- 1. Cikk: A Megállapodás III. cikkének 3. és 4. bekezdéseiben az irodaház használatának technikai részleteit tartalmazó mellékletre történő hivatkozások a melléklet helyébe lépő Kiegészítő Megállapodásra történő utalásra változnak;

- 2. Cikk: Az immár szükségtelenné váló melléklet már nem képezi részét a Megállapodásnak;

- 3. Cikk: Rendelkezik a Jegyzőkönyv hatálybalépéséről;

- 4. Cikk: Megadja a Jegyzőkönyv nyelvét, illetve aláírásának helyét és idejét.

A 4. §-hoz

Az első három bekezdés a törvény hatálybalépéséről, a negyedik bekezdés a Megállapodás módosításokkal egységes szerkezetbe foglalt szövegének közzétételéről rendelkezik. Az ötödik bekezdés a törvény és a Megállapodás végrehajtásáért felelős minisztert nevezi meg.