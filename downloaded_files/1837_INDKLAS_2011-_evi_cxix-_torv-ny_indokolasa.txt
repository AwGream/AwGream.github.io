2011. évi CXIX. törvény indokolása

a Magyar Köztársaság Kormánya és a Szlovák Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás kihirdetéséről

Általános indokolás

A törvény célja a Magyar Köztársaság Kormánya és a Szlovák Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) törvénnyel történő kihirdetése.

A Megállapodás megteremti a Vel’ké Zlievce (Felsőzellő) - Balassagyarmat - Gödöllő - Vecsés nagynyomású földgázszállító vezeték építéséhez, üzemeltetéséhez, fenntartásához, rekonstrukciójához és üzemzavar-elhárításához, valamint a már meglévő Százhalombatta - Šahy (Ipolyság) kőolaj távvezeték üzemeltetéséhez, fenntartásához, rekonstrukciójához és üzemzavar-elhárításához kapcsolódó, a határsávban történő munkavégzés technikai feltételeit. A Megállapodás ezáltal lehetővé teszi azt, hogy a földgáz vezeték jelenleg még nem ismert időpontban kezdődő megépítése során szükséges munkálatok során a két állam zökkenőmentesen tudjon együttműködni.

A Megállapodás meghatározza továbbá a már meglévő Százhalombatta - Šahy (Ipolyság) kőolaj távvezeték üzemeltetéséhez, fenntartásához, rekonstrukciójához és üzemzavar-elhárításához kapcsolódó, a határsávban történő munkavégzés technikai feltételeit is, ezáltal szabályozva a hosszú ideje rendezetlen helyzetet.

A Megállapodás aláírására a 2011. január 28-án Pozsonyban megtartott magyar-szlovák miniszterelnöki találkozó keretében került sor.

Részletes indokolás

Az 1. §-hoz

Az Országgyűlés felhatalmazást ad a Magyar Köztársaság Kormánya és a Szlovák Köztársaság Kormánya között a közös államhatárt keresztező szénhidrogén szállító vezetékek építésével, üzemeltetésével, fenntartásával, rekonstrukciójával és üzemzavar-elhárításával kapcsolatos együttműködésről szóló Megállapodás (a továbbiakban: Megállapodás) kötelező hatályának elismerésére.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás szövegét tartalmazza.

A Megállapodás

1. Cikke a Megállapodásban szereplő fogalmak meghatározásait tartalmazza.

2. Cikke kimondja, hogy a Szerződő Felek támogatják a Megállapodásban megjelölt projektek megvalósulását, az érintett minisztériumok tájékoztatják egymást a projektek megvalósításában résztvevő gazdasági társaságok nevéről, székhelyéről, képviselőjéről, és az ezekben bekövetkező változásokról.

3. Cikke rögzíti, hogy a Megállapodás végrehajtásából eredő munkák elvégzéséhez az adott Szerződő Fél államának területén nincs szükség a másik Szerződő Fél állama által kiadott munkavállalási engedélyre, továbbá rendelkezik a határsávban történő munkavégzés feltételeiről.

4. Cikke biztosítja a munkavégzés során a határsávban történő szabad mozgás lehetőségét, figyelemmel az egyes határjelek sértetlenségére.

5. Cikke kiköti, hogy a szénhidrogén szállító vezetékek építési, üzemeltetési, fenntartási, rekonstrukciós és üzemzavar elhárítási munkáit annak az államnak a műszaki és jogi előírásai szerint kell elvégezni, amelynek területén az adott vezeték érintett része található.

6. Cikke arról rendelkezik, hogy a Szerződő Felek nem viselnek felelősséget a Társaságok azon kötelezettségeiért, amelyek a Megállapodás szerinti projektek megvalósításából adódnak.

7. Cikke meghatározza a Megállapodás értelmezésével kapcsolatos vitarendezési lehetőségeket.

8. Cikke felsorolja a Megállapodásban érintett szénhidrogén szállító vezetékeket és rögzíti azokat a határjeleket, ahol azok az államhatárt metszik, valamint kimondja azt, hogy a Társaságok a Megállapodásban megnevezett szénhidrogén szállító vezetékeken a Megállapodás alapján végzett építési, üzemeltetési, fenntartási, rekonstrukciós és üzemzavar elhárítási munkák elvégzése során kölcsönösen együttműködnek.

9. Cikke a Megállapodás hatálybalépéséről rendelkezik, valamint a Megállapodás módosítására, kiegészítésére és esetleges felmondására vonatkozó szabályokat határozza meg.

A 4. §-hoz

A törvény hatálybalépésével összefüggő és végrehajtásához szükséges rendelkezéseket tartalmazza.