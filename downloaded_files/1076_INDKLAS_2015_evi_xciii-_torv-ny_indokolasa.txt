2015 évi XCIII. törvény indokolása

az Európai Unió saját forrásainak rendszeréről szóló, 2014. május 26-i 2014/335/EU, Euratom tanácsi határozat kihirdetéséről

Általános indokolás

Az Európai Unió saját forrásainak rendszeréről szóló 2014. május 26-i 2014/335/EU, Euratom tanácsi határozat (a továbbiakban: Határozat) rendelkezik arról, hogy az Európai Unió tagállamainak milyen tételeket és hogyan kell befizetnie az európai uniós költségvetésbe.

A Határozattal kapcsolatban fennálló jogharmonizációs kötelezettségünkre tekintettel a törvény célja, hogy Magyarország a Határozat kötelező erejét magára nézve - alkotmányos követelményeinek megfelelő eljárás keretében - elismerje.

Részletes indokolás

Az 1. §-hoz

A Határozat sajátos jogalapjából adódóan, valamint 11. cikkének második bekezdésében foglaltak szerint a Határozatot a tagállamoknak alkotmányos kötelezettségeiknek megfelelő eljárásban is el kell fogadniuk, ugyanis a tényleges kötelmet nem a Határozat Tanács általi elfogadása, hanem a tagállamoknak a Határozatot elfogadó aktusa keletkezteti. Ez az elfogadás és kihirdetés az a mód, ahogy Magyarország a Határozat kötelező erejét magára nézve elismeri.

Az Alaptörvény 1. cikk (2) bekezdés d) pontja szerint, valamint a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdésének a) pontja szerint a nemzetközi szerződés kötelező hatályának elismerésére az Országgyűlés adhat felhatalmazást a feladat- és hatáskörébe tartozó nemzetközi szerződések esetén; a Határozat ebbe a körbe tartozik.

A 2. §-hoz

A Határozatot a fenti jogalapra tekintettel, szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Határozat szövege az Európai Unió valamennyi hivatalos nyelvén, így magyarul is hiteles.

A Határozat nyomán az alábbiak szerint változik az EU saját forrásainak rendszere:

- A tagállamok beszedési költség címén a hagyományos saját források keretében beszedett összegek 20%-át tarthatják meg a korábbi 25% helyett.

- A hozzáadottérték-adóból (héa) származó forrás lehívásának egységes kulcsa továbbra is 0,30%-ban került meghatározásra, de Németország, Hollandia és Svédország esetében az alkalmazandó lehívási kulcs csak 0,15% (a 2007-2013-as időszakban a következő kedvezményes lehívási kulcsok voltak érvényben: Ausztria 0,225%; Németország 0,15%; Hollandia és Svédország 0,10%).

(A közösségi szinten elfogadott angol „value added tax” kifejezés hivatalos magyar fordítása hozzáadottérték-adó (rövidítve: héa), azonban a kifejezés szakmai szempontból a magyar általános forgalmi adónak (áfa) feleltethető meg.)

A Határozat bizonyos tagállamok részére csökkentett mértékű éves GNI-alapú hozzájárulást ír elő: Dánia esetében bruttó 130 millió euró, Hollandia esetében bruttó 695 millió euró, Svédország esetében bruttó 185 millió euró a hozzájárulás csökkentése minden évben 2014-2020. között, míg Ausztria 2014-ben bruttó 30 millió euró, 2015-ben bruttó 20 millió, 2016-ban pedig bruttó 10 millió euróval kevesebbet fizet GNI-alapú hozzájárulás címén (a 2007-2013-as időszakban Hollandia évi bruttó 605 millió euró, Svédország pedig évi bruttó 150 millió euró csökkentést élvezett).

A GNI-alapú forrás kiszámítása tekintetében a Határozat az ESA 2010 alkalmazásával, piaci árakon számított éves GNI-értéket veszi alapul, míg a 2007-2013. közötti időszakban az ESA 95 volt alkalmazandó.

(A Határozatban ESA 95, illetve ESA 2010 néven szereplő hivatkozás alatt a nemzeti számlák európai rendszerének (European System of Accounts - ESA) 1995-ben, illetve 2010-ben módosított változata értendő.)

A Határozat 10. és 11. cikkeiben rendelkezik a hatálybalépés kérdéséről.

A 4. §-hoz

A törvény kihirdetésével azok a szakaszok hatályba lépnek, amelyek ahhoz szükségesek, hogy Magyarország teljesítse a Határozat alkotmányos követelményeknek megfelelő eljárásban való elfogadását. Azon szakaszok azonban, amelyek csak a Határozat uniós szinten történő hatálybalépésétől lehetnek hatályosak, csak ebben a későbbi időpontban fognak hatályba lépni, és ekkor veszti hatályát a jelenleg hatályos, hasonló tartalmú 2008. évi XII. törvény is.

A tagállamok által az EU költségvetésébe fizetendő nemzeti hozzájárulás a Határozat hatálybalépéséig a régi, 2013-ig alkalmazott szabályok szerint kerül kiszámításra és rendelkezésre bocsátásra. A Határozat hatálybalépésekor történik majd meg egy összegben a ténylegesen befizetett, illetve a 2014. január elsejétől visszamenőlegesen alkalmazandó új szabályok szerint teljesítendő befizetés közötti különbség korrigálása.

A Határozat 11. cikkének második bekezdése szerint: „A tagállamok haladéktalanul értesítik a Tanács főtitkárát az e határozat alkotmányos követelményeinek megfelelő elfogadására vonatkozó eljárások lezárásáról.” Az „alkotmányos követelményeknek megfelelő elfogadásra vonatkozó eljárás” lezárásáról akkor lehet - a Külgazdasági és Külügyminisztériumon keresztül - a Tanács főtitkárát értesíteni, ha a törvény kihirdetésre került.

A Határozat a 11. cikkének második bekezdésében említett utolsó értesítés beérkezését követő hónap első napján lép hatályba.

A hatálybalépés pontos naptári napját a külpolitikáért felelős miniszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett közleményével állapítja meg a hatálybalépés napjának ismertté válását követően haladéktalanul.

Az 5. §-hoz

A kihirdető törvény felhatalmazást ad a Határozat végrehajtásához szükséges intézkedések meghozatalára. Mivel a saját források rendszeréről szóló korábbi határozathoz képest uniós szinten formálisan is új jogi aktus született, továbbá új tanácsi rendeletek segítik a végrehajtást, ezért a kihirdető törvényben felhatalmazást kell adni a Határozat végrehajtásához szükséges intézkedések meghozatalára is.

A 6. §-hoz

Rögzítésre kerül, hogy a Határozat 11. cikkének végrehajtását szolgálja a törvény.

A 7. §-hoz

A hasonló tartalmú 2008. évi XII. törvény hatályon kívül helyezésére van szükség, amikor a Határozat hatályba lép, hiszen a Határozat a 2008. évi XII. törvényben kihirdetett, 2007-2013-as időszakra szóló 2007/436/EK, Euratom tanácsi határozatot hatályon kívül helyezi.