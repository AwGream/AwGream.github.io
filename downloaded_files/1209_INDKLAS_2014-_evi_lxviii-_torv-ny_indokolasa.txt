2014. évi LXVIII. törvény indokolása

az Európa Tanács Korrupcióról szóló Büntetőjogi Egyezményének Strasbourgban, 2003. május 15-én kelt Kiegészítő Jegyzőkönyve kihirdetéséről

Általános indokolás

A törvény célja egyrészt az Európa Tanács Korrupcióról szóló Büntetőjogi Egyezményének Strasbourgban, 2003. május 15-én kelt Kiegészítő Jegyzőkönyve (a továbbiakban: Kiegészítő Jegyzőkönyv) [191. szám] kötelező hatályának elismerése.

Az Egyezmény Kiegészítő Jegyzőkönyvét az Európa Tanács 2003. május 15-én fogadta el, azt azóta 45 állam - köztük Magyarország - írta alá, és 34 állam már ratifikálta is.

Az Európa Tanács Korrupció Elleni Államok Csoportjának (GRECO) plenáris ülése 2010. június 7−11. között tárgyalta és fogadta el Magyarország III. körös értékelő jelentését. Tekintettel arra, hogy a jelentés elfogadásakor a Kiegészítő Jegyzőkönyvet Magyarország még nem ratifikálta, a GRECO az értékelő jelentésben a következő ajánlást fogalmazta meg a kérdéssel kapcsolatban: „Magyarországnak biztosítani kell, hogy a Büntető Törvénykönyv rendelkezései a hazai választottbírók vesztegetését is lefedjék, valamint minél gyorsabban ratifikálnia kell a Korrupcióról szóló Büntetőjogi Egyezmény Kiegészítő Jegyzőkönyvét”. A kötelező hatály elismerésével és a Kiegészítő Jegyzőkönyv kihirdetésével Magyarország tehát a GRECO említett ajánlásának is teljes mértékben meg fog felelni.

Ahogy az az ajánlásból is látható, a kötelező hatály elismerésének hiánya elsősorban a nem megfelelő jogszabályi környezetben rejlett. A Kiegészítő Jegyzőkönyv egyebek mellett a hazai és a külföldi választottbírák aktív és passzív vesztegetésére vonatkozóan állapít meg szabályokat. A korábbi magyar szabályozás azonban nem tette lehetővé a hazai választottbírák vesztegetésének büntetését, mivel a választottbírák nem minősültek hivatalos személynek.

Ez a hiányosság azóta megszűnt, amennyiben az egyes büntető tárgyú törvények módosításáról szóló 2010. évi CLXI. törvény 2011. január 1-jei hatállyal beiktatta a választottbírót az 1978. évi IV. törvény (a továbbiakban: korábbi Btk.) hivatalos személy fogalmába. A Büntető Törvénykönyvről szóló 2012. évi C. törvény (a továbbiakban: Btk.) 459. § (1) bekezdés 11. pont e) alpontja ezt a szabályozást változatlanul fenntartotta, vagyis a Btk. is a hivatalos személy fogalmába tartozónak tekinti a választottbírót. Ezért a Kiegészítő Jegyzőkönyv kötelező hatálya elismerésének és kihirdetésének nincs akadálya.

A fent említett III. körös értékelő jelentésben a GRECO azt is javasolta Magyarországnak, hogy fontolja meg az Egyezmény 8. cikkére vonatkozó magyar fenntartás visszavonását, vagy azt, hogy a fenntartást nem hosszabbítja meg.

A 8. cikkel kapcsolatban Magyarország az Egyezmény 37. cikk 1. bekezdése alapján azért tett fenntartást, mert a korábbi Btk. nem rendelte büntetni a külföldi magánszektorban elkövetett passzív vesztegetést. Ez a probléma azonban megszűnt, tekintettel arra, hogy 2012. január 1-jei hatállyal a jogalkotó két új bekezdést illesztett a korábbi Btk. nemzetközi vesztegetéssel foglalkozó 258/C. §-ába. Az új rendelkezések értelmében a fent megjelölt időponttól kezdődően a korábbi Btk. a külföldön magánszektorban elkövetett passzív vesztegetést kifejezetten büntetni rendelte. Tekintettel arra, hogy a Btk. ezt a szabályozást változatlanul fenntartotta, lehetővé vált Magyarország számára a fenntartás visszavonása, amellyel a GRECO fent említett ajánlása is teljes mértékben teljesül.

A visszavonás belső jogi alapjának magában a Kihirdető tv.-ben is szükséges megjelennie annak érdekében, hogy az a valós nemzetközi jogi helyzetet tükrözze. Ennek megfelelően kerül rögzítésre a Kihirdető tv.-ben az Országgyűlés azon döntése, hogy Magyarország a fenntartást visszavonja. E rendelkezés szolgálhat - a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 12/C. § (1) bekezdésével összhangban - az Európa Tanács Főtitkára részére megküldendő, a fenntartás visszavonásáról szóló tájékoztatást tartalmazó okirat kiállításának alapjául.

Részletes indokolás

Az 1. §-hoz

A Kiegészítő Jegyzőkönyv tárgykörére tekintettel az Nsztv. 7. § (1) bekezdés a) pontja alapján az Országgyűlés ad felhatalmazást a Kiegészítő Jegyzőkönyv kötelező hatályának elismerésére. Jelen § - az Nsztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nsztv. alapján a kötelező hatály elismerésére adott felhatalmazás a kihirdetéssel egy aktusba olvad össze [Nsztv. 7. § (2) bekezdés, illetve 9. §]. Mivel a Kiegészítő Jegyzőkönyv tárgykörét érintően a belső jogi szabályozás az Országgyűlés hatáskörébe tartozik, a Kiegészítő Jegyzőkönyv kihirdetése is törvényi formát ölt.

A 3. §-hoz

A 3. § tartalmazza a 14 cikkből álló Kiegészítő Jegyzőkönyv hiteles angol nyelvű szövegét és annak hivatalos magyar nyelvű fordítását.

A Kiegészítő Jegyzőkönyv egyebek mellett a hazai és a külföldi választottbírók aktív és passzív vesztegetésére vonatkozóan állapít meg szabályokat. A korábbi magyar szabályozás nem tette lehetővé a hazai választottbírók vesztegetésének büntetését, mivel a választottbírók nem minősültek hivatalos személynek. Ahhoz, hogy Magyarország a Kiegészítő Jegyzőkönyv rendelkezéseinek meg tudjon felelni, indokolt volt a korábbi Btk. módosítása. Az egyes büntető tárgyú törvények módosításáról szóló 2010. évi CLXI. törvény emelte be a választottbírót a hivatalos személy fogalmába (korábbi Btk. 137. § 1. pont e) alpont), amely rendelkezés 2011. január 1-jén lépett hatályba.

A módosítással a korábbi Btk. hivatali vesztegetésre vonatkozó rendelkezései a választottbírókra is alkalmazandóvá váltak, így elhárult az akadály a Kiegészítő Jegyzőkönyv kötelező hatályának elismerése és kihirdetése elől.

A hivatalos személynek a korábbi Btk.-ban szereplő fogalmát a Btk. 459. § (1) bekezdés 11. pont e) alpontja is fenntartotta, erre tekintettel a Kiegészítő Jegyzőkönyv kötelező hatálya elismerhető és a Kiegészítő Jegyzőkönyv kihirdethető.

A 4. §-hoz

A 4. § rögzíti a fenntartás visszavonásának tényét. Ennek a rendelkezésnek azért kell a Kihirdető tv.-ben megjelennie, hogy az a valós nemzetközi jogi helyzetet tükrözze.

Az 5. §-hoz

Az 5. § a hatályba léptető rendelkezéseket tartalmazza.

A Kiegészítő Jegyzőkönyv 10. cikk 4. bekezdése értelmében a Kiegészítő Jegyzőkönyv azon államok vonatkozásában, amelyek később ismerik el a Kiegészítő Jegyzőkönyvet magukra nézve kötelezőnek, a Kiegészítő Jegyzőkönyv kötelező jellegét elismerő nyilatkozat megtételétől és annak az Európa Tanács Főtitkára általi kézhezvételétől számított három hónap lejárta utáni hónap első napján lép hatályba.

A fentiek naptári napját - az Nsztv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg.

A törvény végrehajtásáról a rendészetért felelős miniszter gondoskodik.