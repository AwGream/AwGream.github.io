2003. évi I. törvény indokolása

a helyi önkormányzatokról szóló 1990. évi LXV. törvény módosításáról

-----STARTING---POINT---ALTALANOS--- 

Az Alkotmánybíróság a 47/2001. (XI. 22.) AB határozatában megállapította, hogy alkotmányellenes helyzet keletkezett azzal, hogy az Országgyűlés a helyi önkormányzatokról szóló 1990. évi LXV. törvényben (a továbbiakban: Ötv.) nem állapította meg a Fővárosi Önkormányzat és a kerületi önkormányzatok közötti forrásmegosztás olyan szabályát, amely biztosítja a kerületek számára az önkormányzati alapjogok védelmének garanciális szabályait. Az Alkotmánybíróság ezen túlmenően 2002. december 31-i hatállyal megsemmisítette a „két éves” költségvetési törvény fővárosi forrásmegosztásra vonatkozó szabályait is.

A törvénymódosítás alapján a Fővárosi Önkormányzatnak normatív módszerekkel kell a megosztott bevételeknek a fővárost, illetve az egyes kerületeket megillető összegét meghatározni. Mindez azt jelenti, hogy pl.: egy iskolás gyermek oktatására, vagy egy szociális otthoni férőhely fenntartására a fővárosban és valamennyi kerületben azonos költségek elismerésére kerül sor: a forrásmegosztás során valamennyi önkormányzat csak olyan összegű támogatásban részesülhet, hogy e feladatokat mindenütt egységes színvonalon tudják ellátni. E normatív típusú forrásmegosztáshoz - az Ötv. felhatalmazása alapján - az Országgyűlés a későbbiek során egy külön törvény megalkotásával is segítséget nyújt a Fővárosi Önkormányzatnak és a 23 kerületi önkormányzatnak.

A jogalkotó döntését követően a főváros és a kerületek között húzódó vita a forrásmegosztásról várhatóan mindkét fél részéről nyugvópontra jut.

-----STARTING---POINT---RESZLETES---

Az 1. §-hoz

Lényeges eleme a módosításnak, hogy a kerületi önkormányzatok számára a jelenleginél lényegesen hosszabb idő (30 nap) áll rendelkezésre véleményük, álláspontjuk kialakítására. Így felelősségteljesebb és átgondoltabb, megfontoltabb döntéssel fogadható el a fővárosi és a 23 kerületi önkormányzat éves gazdálkodásának alapját képező jogszabály.

A 2. §-hoz

A feladat- és hatáskörarányos forrásmegosztás normatív eljárásait, számítási módját külön törvényben kell szabályozni.

A 3. §-hoz

A törvény egyértelmű szabályozást tartalmaz arra az esetre, hogyan történjen a megosztott bevételek folyósítása addig, amíg a forrásmegosztási rendeletet nem fogadják el.

A 4. §-hoz

Az Ötv. 78. §-ának (2) bekezdése szerint a vagyonállapotot az éves zárszámadáshoz csatolt leltárban ki kell mutatni. A jelenlegi szabályozás túlzott adminisztrációt, jelentős többletköltséget von maga után, ezért szükséges e rendelkezéseknek célszerűségi okok miatti módosítása.

Az 5. §-hoz

Az Ötv. 92./A. §-ának korábbi (2) bekezdése szerint amennyiben a helyi önkormányzat előző évben teljesített kiadásainak összege meghaladta a 100 millió forintot és hitelállománnyal rendelkezik vagy hitelt vesz fel, köteles éves pénzforgalmi jelentést, könyvviteli mérlegét, valamint pénzmaradvány- és eredménykimutatását a hitelfelvétel évétől a hiteltörlesztés utolsó évéig bezárólag évente könyvvizsgálóval felülvizsgáltatni és közzétenni. A 100 millió forintos értékhatár még 1995-ben került meghatározásra, erre valamint a közalkalmazottak 50%-os béremelésének kiadásnövelő hatására is tekintettel szükséges az értékhatár 300 millió forintra történő valorizálása.

A 6. §-hoz

A fővárosi önkormányzat és a kerületi önkormányzatok közötti forrásmegosztás normatív módszereit tartalmazó külön törvény rendelkezéseit első alkalommal a 2004. évi forrásmegosztási rendelet megalkotásakor kell alkalmazni, ezért szükséges a kerületi önkormányzatok alapjogai védelme érdekében ún. átmeneti szabályok megalkotása.

Fontos kiemelni azon módosító rendelkezést is, miszerint a 2003. évi forrásmegosztás eredményéhez utólagos elszámolás és korrekció kapcsolódik, melyek már a 2003. évi forrásmegosztás esetén is együttesen biztosítják, hogy a külön törvény hatályba lépését követően, annak normatív módszerei alapján számított forrásokat valamennyi önkormányzat megkapja.

-----STARTING---POINT---VEGE---

A 7. §-hoz

Az előterjesztés rendelkezései a kihirdetést követő 8. napon léptek hatályba.