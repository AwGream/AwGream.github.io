2016. évi XXI. törvény indokolása

az Erzsébet-programot érintő egyes törvények módosításáról

-----STARTING---POINT---ALTALANOS--- 

Az Erzsébet-programot 2012. év nyarától működtető Magyar Nemzeti Üdülési Alapítványt még 1992-ben hozták létre azzal a céllal, hogy a szociálisan rászorulók számára üdülési és gyógyszanatóriumi ellátást, illetve annak igénybevételéhez kedvezményt biztosítson. Az Erzsébet-program keretében szociális célú üdültetés, szociális célú étkeztetés, ifjúsági és gyermekvédelmi programokban való részvétel, szociális és gyermekvédelmi támogatások Erzsébet-utalványban történő folyósítása kerül ellátásra közfeladatként. Az Erzsébet-program az utóbbi két évtized legnagyobb szociális üdültetést megvalósító, illetve gyermektáboroztatási programjává, Európa legnagyobb volumenű szociálturisztikai projektjévé vált. Az Erzsébet-program forrása az Erzsébet-utalvány, mint a cafetéria rendszer egyik legnépszerűbb elemének forgalmazásából származik, mely azon túl, hogy jellegéből kifolyólag a hazai élelmiszeriparra és kereskedelemre kedvező hatással van, és fehéríti a kereskedelmi szektort, fedezi a nyugdíjasoknak, nagycsaládosoknak, fogyatékossággal élőknek, illetve gyermekeknek nyújtott rekreációs, és érkeztetési programok költségeinek jelentős részét is.

A törvény szerint Erzsébet-program rendszere akként módosul, hogy az alapvetően szociális tartalmú közfeladatok ellátásának egy része, - a gyermek- és ifjúsági programok, ezen belül különösen és nevesítetten a gyermek- és ifjúsági táborok szervezése - a módosítás hatályba lépését követően a nevében is a program szellemiségét és alapvető célját tükröző Erzsébet a Kárpát-medencei Gyermekekért Alapítvány feladatává válik. E lépéssel az Erzsébet-program és a Magyar Nemzeti Üdülési Alapítvány közötti kapcsolat kizárólagossága megszűnik, annak érdekében, hogy helyét részben egy, a közhasznú tevékenységét az elmúlt évek során kifejezetten a Kárpát-medencei gyermekek üdültetése területén kifejtő alapítványnak adja át.

A Magyar Nemzeti Üdülési Alapítvány a jövőben is ellátja a szociális célú üdültetéssel, szociális célú étkeztetéssel, külön törvény szerinti szociális és gyermekvédelmi támogatások Erzsébet-utalványban történő folyósításával kapcsolatos feladatait az Erzsébet-utalvány forgalmazásából származó bevétel terhére. Így a Magyar Nemzeti Üdülési Alapítvány feladata marad a szociális üdültetés keretében a nyugdíjasoknak, fogyatékossággal élőknek, vagy épp nagycsaládosoknak szóló programok megvalósítása is.

Az Erzsébet a Kárpát-medencei Gyermekekért Alapítvány ugyanakkor kizárólag ifjúsági és gyermekprogramokban való részvétellel, gyermek- és ifjúsági táborok szervezésével, valamint az ezekhez kapcsolódó szervezési és lebonyolítási teendőkkel kapcsolatos feladatokat lát el a központi költségvetésből az Erzsébet-program megvalósításához biztosított támogatás felhasználásával.

-----STARTING---POINT---RESZLETES---

Az 1-3. §-hoz

A törvény rendelkezik arról, hogy az Erzsébet-program működéséért a törvény hatálybalépését követően az Erzsébet a Kárpát-medencei Gyermekekért Alapítvány és a Magyar Nemzeti Üdülési Alapítvány együttesen felel. Az Erzsébet a Kárpát-medencei Gyermekekért Alapítvány, alapító okiratában meghatározott alapvető célja a Kárpát-medencében élő magyar gyermekek üdültetésével összefüggő feladatok ellátása, így az Erzsébet-program keretében a gyermek- és ifjúsági táborok végrehajtása arra alkalmas és tapasztalatokkal rendelkező jogi személy működési körébe kerül.

A 4. §-hoz

A törvény elvi alapon rögzíti, hogy az állam támogatja az Erzsébet-program végrehajtásáért felelős új szereplő, az Erzsébet a Kárpát-medencei Gyermekekért Alapítvány feladatainak ellátását, továbbá támogatást nyújt annak működéséhez is.

Az 5. §-hoz

Az 1-3. § szerinti módosításokhoz kapcsolódó szövegpontosító rendelkezést tartalmaz.

A 6. §-hoz

A törvény rendelkezik az alapvetően gyermektáborként működtetett zánkai és a fonyódi ingatlanok tulajdonjogának az Erzsébet a Kárpát-medencei Gyermekekért Alapítvány részére történő ingyenes tulajdonába adásáról, ideértve a zánkai ingatlanokat érintő telekalakítási eljárások lefolytatásának eredményeként kialakuló forgalomképes ingatlanokat is. Az ingatlanok átadása az állami vagyonról szóló 2007. évi CVI. törvény 36. § (1) bekezdése alapján valósul meg. A tulajdonjog átadása közhasznú szervezet számára, az Erzsébet-programban szerinti közfeladatainak ellátása érdekében történik, amelynek hosszú távú ellátását a nemzeti vagyonról szóló törvény szerinti elidegenítési tilalom és a juttatási célhoz kötött hasznosítási kötelezettség előírása is biztosítja.

A 7. §-hoz

A törvény pontosított felhatalmazó rendelkezést tartalmaz a Kormány részére az Erzsébet-programmal összefüggő feladatok végrehajtására, valamint ezen feladatok támogatására vonatkozó részletszabályok rendeletben való megállapítására. A törvény az Erzsébet-program forrásául szolgáló Erzsébet-utalvány kibocsátásának, forgalmazásának szabályaira vonatkozó jogalkotói felhatalmazást a feladatköre szerint jelenleg illetékes - a gyermek és ifjúsági ügyekért felelős - miniszterhez telepíti.

A 8. §-hoz

Az 1-3. § szerinti módosításokhoz kapcsolódó szövegpontosító rendelkezést tartalmaz.

A 9-10. §-hoz

Az elmúlt években az Erzsébet Vagyonkezelő Korlátolt Felelősségű Társaság vagyonkezelésébe került, a törvény mellékletében felsorolt egyes ingatlanok Erzsébet-program keretein belül történő hasznosítása a program több éves működésének tapasztalatai alapján indokolatlan, ezért ezen ingatlanok vonatkozásában a vagyonkezelői jog megszűnik a hatálybalépéssel egyidejűleg. A törvény egyebekben rendelkezik az Erzsébet Vagyonkezelő Korlátolt Felelősségű Társaság vagyonkezelésében álló teljes ingatlanállomány vagyonkezelői jogának két lépcsőben történő megszűnéséről is. A törvény szerinti mellékletekben feltüntetett ingatlanok - a vagyonkezelői jog fennállása alatt - továbbra is rendeltetésüknek megfelelően szolgálják az Erzsébet-program keretében a Magyar Nemzeti Üdülési Alapítvány által ellátott szociális üdültetés, valamint az immár az Erzsébet a Kárpát-medencei Gyermekekért Alapítvány által szervezett gyermek és ifjúságvédelmi programok, illetve a gyermek- és ifjúsági táborok lebonyolítását. A vagyonkezelői jog megszűnését követően az Erzsébet-program végrehajtásához szükséges ingatlanok rendelkezésre bocsátása a 7. § szerint történik.

A 11. §-hoz

A Magyar Nemzeti Üdülési Alapítvány javára felajánlott vagyonról szóló törvénynek a Magyar Nemzeti Üdülési Alapítvány Erzsébet-programmal kapcsolatos feladatait tartalmazó összhangjának megteremtését szolgálja.

A 12. §-hoz

A törvény rendelkezik az Erzsébet-program keretében magánszemélynek nyújtott támogatás adómentességéről.

A 13. §-hoz

A törvény rendelkezik az egyes állami és önkormányzati ingatlanok ingyenes tulajdonba adásáról, valamint a hitelszerződésből eredő kötelezettségeiknek eleget tenni nem tudó természetes személyek lakhatásának biztosításáról szóló 2011. évi CLXX. törvény módosításáról szóló 2013. évi CXVIII. törvény 10. §-ának módosításáról. Az Erzsébet téri Kulturális Központ és Park létesítményeinek helyet adó állami ingatlanok továbbra is közfeladatok ellátását szolgálják, de azok működtetését a jövőben az állam nem az ingatlanok befejezéséhez szükséges beruházást elvégző Erzsébet-program végrehajtásáért felelős szervezet útján látja el. A törvény kifejezetten rendelkezik a tér zöldfelületei fejlesztésének, karbantartásának a Belváros-Lipótvárosi Budapest Főváros V. kerület Önkormányzata által történő ellátásáról is.

-----STARTING---POINT---VEGE---

A 14. §-hoz

Hatálybalépésre vonatkozó rendelkezések.