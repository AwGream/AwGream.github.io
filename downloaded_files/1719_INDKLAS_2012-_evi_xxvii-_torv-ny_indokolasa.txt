2012. évi XXVII. törvény indokolása

az egyes migrációs tárgyú törvények jogharmonizációs célú módosításáról

-----STARTING---POINT---ALTALANOS--- 

A harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv 2003. november 25-én került elfogadásra, ami fontos mérföldkő az EU bevándorlási politikájának fejlődésében. Az Európai Tanács kezdeményezésére létrehozott új jogállás célja, hogy elősegítse a huzamos tartózkodási engedéllyel rendelkező személyek tagállamokba történő beilleszkedését, valamint megerősítse a gazdasági és a társadalmi kohéziót. E cél elérése érdekében a huzamos tartózkodási engedéllyel rendelkező személyek biztonságos tartózkodási jogállást kapnak, ideértve az uniós polgárokat megillető jogokhoz a lehető legközelebb álló egységes jogokat, valamint bizonyos körülmények között jogot arra, hogy más tagállamokban tartózkodjanak.

A Közös Európai Menekültügyi Rendszer megteremtésének elősegítése érdekében 2011 májusában a Parlament és a Tanács elfogadta a 2011/51/EU irányelvet, amely kiterjesztette a huzamos tartózkodási jogállásról szóló irányelv hatályát a harmadik országok állampolgárainak, illetve a hontalan személyeknek menekültként vagy a más okból nemzetközi védelemre jogosultként való elismerésének feltételeiről és az e státuszok tartalmára vonatkozó minimumszabályokról szóló 2004/83/EK tanácsi irányelv (az ún. „kvalifikációs irányelv”) két kategóriájára, a menekültekre és az oltalmazottakra.

A fenti irányelv módosításának megfelelően a hazai idegenrendészeti és menedékjogi szabályozást is módosítani szükséges annak érdekében, hogy a nemzetközi védelmet élvező személyek számára is lehetővé váljon a huzamos tartózkodói jogállást biztosító engedély, az EK letelepedési engedély, valamint a második tagállamban az ideiglenes letelepedési engedély megszerzése, továbbá annak érdekében, hogy a menekültügyi hatóság eleget tehessen a huzamos tartózkodók jogállásáról szóló irányelvben meghatározott adatszolgáltatási kötelezettségnek. A jelenleg hatályos menedékjogi törvény nem teszi lehetővé uniós tagállamok vonatkozásában személyes adat továbbítását, csak abban az esetben, ha az a menedékjog iránti kérelem elbírálásához szükséges. Annak érdekében, hogy a menekültügyi hatóság eleget tehessen a huzamos tartózkodók jogállásáról szóló irányelvben meghatározott adatszolgáltatási kötelezettségnek, a Met. adatszolgáltatásra vonatkozó szabályainak kiegészítése indokolt.

Az idegenrendészeti és a menedékjogi anyagi szabályok mellett szükséges a nyilvántartási szabályok módosítása is annak érdekében, hogy lehetségessé váljon az eddig a magyar jogban nem létező kettős jogállás nyilvántartása, illetve azoknak a helyzeteknek a rendezése, amikor a két jogállás eltérő jogkövetkezményei közül ki kell választani azt, amely az adott személy tekintetében beáll.

A törvény az EU jognak való megfelelés mellett javítja a magyar migrációs joganyag koherenciáját, növelve ezzel a jogbiztonságot, továbbá megkönnyíti a nemzetközi védelemben részesített külföldiek legális migrációját, társadalmi beilleszkedését, valamint erősíti a gazdasági és társadalmi kohéziót.

A fentiek mellett az Európai Unió Bizottsága 2011. szeptember 28-án jelentést fogalmazott meg az Európai Parlamentnek és Tanácsnak a harmadik országok huzamos tartózkodási engedéllyel rendelkező állampolgárainak jogállásáról szóló 2003/109/EK tanácsi irányelv alkalmazásával kapcsolatosan, amelyben néhány ponton - így például a büntetlen előélet igazolása és az erkölcsi bizonyítvány, mint befogadási feltétel meghatározása vonatkozásában - az irányelvnek való nem megfelelést fogalmaz meg a magyarországi átültetés tekintetében. Ennek megfelelően indokolt az idegenrendészeti jogszabály módosítása. A Bizottság jelentést fogalmazott meg a harmadik országok illegálisan tartózkodó állampolgárainak visszatérésével kapcsolatban a tagállamokban használt közös normákról és eljárásokról szóló, 2008. december 16-i 2008/115/EK európai parlamenti és tanácsi irányelv (a továbbiakban: Visszatérési Irányelv) jogharmonizációja vonatkozásában is, ami a hazai szabályozás korrekciójának szükségességét indokolja a kitoloncolási feltételek kiterjesztő értelmezésének megszüntetése érdekében. Emellett a harmadik országbeli állampolgárok magas szintű képzettséget igénylő munkavállalás céljából való belépésének és tartózkodásának feltételeiről szóló, 2009. május 25-i 2009/50/EK tanácsi irányelv (a továbbiakban: EU Kék Kártya irányelv) átültetése Magyarországon 2011-ben valósult meg. Az Európai Unió jogának való megfelelés érdekében szükséges jogszabály-előkészítési feladatok teljesítéséről szóló 302/2010. (XII. 23.) Korm. rendelet szerint a jogharmonizációs feladatok teljesítésének ellenőrizhetősége érdekében az uniós jogi aktusok átültetését szolgáló jogszabály-tervezetekhez a jogszabályt előkészítő miniszter megfelelési táblázatot mellékel, amelyet a jogszabály kihirdetését követően véglegesít. Az átültetés Európai Bizottság felé történő notifikációjához szükséges megfelelési táblázat véglegesítése során megállapítást nyert néhány eljárásjogi szabálynak megfelelést biztosító hazai rendelkezés hiánya, ami miatt az Európai Bizottság az átültetés tartalmi felülvizsgálata során készített jelentésben elmarasztalhatja Magyarországot. Ennek megfelelően egy jövőbeni elmarasztaló bizottsági jelentés megelőzéseként szükséges az EU Kék Kártya irányelv átültetésének notifikációja során feltárt hiányosságokat érintő uniós rendelkezések mielőbbi átültetése, aminek eredményeként az átültetés hiánytalanul kerülhet notifikálásra az Európai Bizottság felé.

-----STARTING---POINT---RESZLETES---

Az 1. §-hoz

A hatályos szabályozás szerint a magyar hatóság által elismert menekültek és oltalmazottak nem kérelmezhetnek ideiglenes és EK letelepedési engedélyt. Tekintettel arra, hogy a huzamos tartózkodók jogállásáról szóló irányelv hatálya kiterjesztésre került a nemzetközi védelmet élvező személyekre, a Harmtv.-ben is szükséges a kérelmezés lehetőségének megteremtése. A kérelem benyújtására nem csak a menekültügyi hatóság által nemzetközi védelemben részesített személyeknek van lehetősége, hanem az Európai Unió bármely tagállama által nemzetközi védelemben részesített személyeknek is. Mivel a huzamos tartózkodók jogállásáról szóló irányelv hatálya az ideiglenes védelmet élvező személyekre (menedékes) nem terjed ki, ezért az érintett személyi kör csak nemzeti letelepedési engedélyt kérhet, amely nem a huzamos tartózkodók jogállásáról szóló irányelv hatálya alá tartozó engedélytípus.

A módosítás következményeként tehát a magyar menekültügyi hatóság vagy bíróság által, illetve az Európai Unió tagállamának hatósága által elismert menekült vagy oltalmazott személyek kaphatnak ideiglenes, EK, illetve nemzeti letelepedési engedélyt is, míg a magyar hatóság által elismert menedékesek csak nemzeti letelepedési engedélyért folyamodhatnak.

A módosítás egyértelművé teszi továbbá, hogy a törvény rendészeti és az adatkezelési szabályai alkalmazhatóak a menekültként elismert, kiegészítő vagy ideiglenes védelem hatálya alatt álló személyekre is.

A 2. §-hoz

Az EU Kék Kártya irányelv 8. cikk (1) bekezdése előírja, hogy a tagállamoknak el kell utasítaniuk az EU Kék Kártya iránti kérelmet, amennyiben a kérelmező az irányelv szerinti befogadási követelményeknek nem tesz eleget vagy a bemutatott dokumentumokat csalárd módon szerezte, meghamisította vagy megváltoztatta. Ezeket az indokokat a Harmtv. 18. § (1b) bekezdés d) pontja rögzíti meghosszabbítás megtagadási és visszavonási indokként, ugyanakkor szükséges ezt a pontot elutasítási okként is feltüntetni.

Az EU Kék Kártya irányelv 11. cikk (1) bekezdése 90 napban rögzíti az EU Kék Kártya kiadására nyitva álló eljárási határidőt, amely határidőt a tagállamok nem léphetnek túl. Tekintve, hogy több szakhatóság is közreműködik az eljárás során, így a hatóságok közötti kapcsolatfelvétel elhúzódása hátráltathatja az EU Kék Kártya irányelvben lefektetett eljárási ügyféljogok érvényesülését, ennek megfelelően az eljárási határidő maximális hosszúságát indokolt törvényi szinten rögzíteni.

A 3. §-hoz

A Harmtv.-ben szereplő „kaphat” megfogalmazás nem felel meg az EU Kék Kártya irányelv 18. cikk (1) bekezdésében foglaltaknak, aminek értelmében az EU Kék Kártya birtokosa azt követően, hogy tizennyolc hónapig jogszerűen tartózkodott az Európai Unió valamely tagállamában, jogosult magas szintű munkavállalás céljából Magyarországra költözni. Az EU Kék Kártya irányelv tehát egy kógens rendelkezést határoz meg, amelyet a kijelentő módban szereplő „kap” megfogalmazással szükséges kifejezni, ellenkező esetben a megfogalmazás félrevezető. Tekintettel arra, hogy ilyen jellegű kritikát fogalmazott meg korábban az Európai Bizottság a huzamos tartózkodási irányelv átültetése kapcsán is, indokoltnak mutatkozik a szöveg fenti módosítása.

A 4. §-hoz

A rendelkezés a nemzetközi védelem hatálya alatt álló személyek részére kiadott letelepedési engedélyek, valamint a letelepedett státusz visszavonása esetére az eljáró idegenrendészeti hatóság értesítési kötelezettségét írja elő.

Az 5. §-hoz

A huzamos tartózkodók jogállásáról szóló irányelvnek történő megfelelés érdekében indokolt az ideiglenes letelepedési engedély kiadásával kapcsolatos szabályok technikai jellegű kiegészítése.

A 6. §-hoz

A huzamos tartózkodók jogállásáról szóló irányelv alkalmazásáról szóló Európai Bizottság által készített jelentés kifogásolta az irányelv 6. cikk (1) bekezdésének nem megfelelő átültetését, amennyiben Magyarország automatikusan összekapcsolja az EK letelepedési és az ideiglenes letelepedési engedély iránti kérelem elutasítását a büntetett előélet meglétével, ami ellentétes az egyéniesített vizsgálat követelményével. Ezen túlmenően a jelentés az irányelv 7. cikk (1) bekezdésének átültetése vonatkozásában kifejezetten kiemeli Magyarország helytelen szabályozását az erkölcsi bizonyítványok kötelező csatolása miatt. Ennek megfelelően a Harmtv. 33. § (2) bekezdés a) pontjának törlése indokolt, ugyanakkor e körülmények meglétét az idegenrendészeti hatóság továbbra is értékelheti a Harmtv. 13. § (1) bekezdés h) pontja keretében, tekintettel arra, hogy az irányelv nem terjed ki a nemzeti letelepedés szabályaira, így annak feltételei között továbbra is szerepeltethető a fenti követelmény.

A 7. §-hoz

A huzamos tartózkodók jogállásáról szóló irányelvnek történő megfelelés érdekében szükséges az EK letelepedési engedély kiadását kizáró okok pontosítása és kiegészítése, tekintettel arra, hogy az uniós szabályozás értelmében a menekültkénti elismerését, vagy az ideiglenes vagy kiegészítő védelmet kérelmező a kérelme jogerős és végrehajtható elbírálásáig, illetve az ideiglenes védelemben részesített nem kérelmezheti EK letelepedési engedély kiadását.

Emellett a nemzetközi védelem hatálya alatt álló személyek tekintetében a jogszerű tartózkodás időtartamának számítása vonatkozásában is indokolt a hatályos szabályozás kiegészítése.

A 8. § -hoz

A huzamos tartózkodók jogállásáról szóló irányelvnek történő megfelelés érdekében bővülnek az EK letelepedési engedély visszavonásának okai is a nemzetközi védelem megszűnésére tekintettel. A rendelkezés a hatóság diszkrecionális jogkörébe utalja annak eldöntését, hogy a nemzetközi védelem megszűnése ellenére - figyelemmel a külföldi egyéni körülményei összességére - megtarthatja-e huzamos tartózkodói jogállását.

A 9. §-hoz

A huzamos tartózkodók jogállásáról szóló irányelv alkalmazásáról szóló Európai Bizottság által készített jelentés kifogásolta az irányelv 22. cikk (1) bekezdésében, valamint a 12. cikk (3) bekezdésében foglalt, önkényes kiutasítás elleni védelemre vonatkozó rendelkezések hiányos átültetését. Ennek megfelelően a Harmtv.-ben már szereplő, a családtagok kiutasítására vonatkozó kötelezően mérlegelendő szempontok kiterjesztése a huzamosan tartózkodókra a fentiek szerint indokolt.

Emellett a huzamos tartózkodók jogállásáról szóló irányelvnek történő megfelelés érdekében a kiutasítás elleni védelem szabályainak kiegészítése indokolt a nemzetközi védelmet élvező személyek tekintetében.

A huzamos tartózkodók jogállásáról szóló irányelv alkalmazásáról szóló Európai Bizottság által készített jelentés kifogásolta az irányelv 22. cikk (2) bekezdésében foglalt visszafogadási kötelezettség kifejezett átültetésének hiányát. Az irányelv vonatkozó rendelkezése értelmében ugyanis annak a tagállamnak, amelyben a harmadik országbeli állampolgár a huzamos tartózkodói jogállást megszerezte, haladéktalanul vissza kell fogadni a huzamos tartózkodási engedéllyel rendelkező személyt és annak családtagját.

A 10. §-hoz

A Harmtv. jelenleg a közvetlenül alkalmazandó közösségi jogi aktus vagy nemzetközi szerződés alapján történő személyes adatátvétel szabályait rendezi. Tekintettel arra, hogy a huzamos tartózkodók jogállásáról szól irányelv alapján - mely nem közvetlenül alkalmazandó közösségi jogi aktus - az idegenrendészeti hatóság az ideiglenes és az EK letelepedési engedély kiadására, valamint az idegenrendészeti kiutasítás elrendelésére irányuló eljárásban az Európai Unió tagállamától a nemzetközi védelem fennállására vonatkozó adatokat vesz át, ezért a személyes adatok körére és átvételére vonatkozó szabályokat rögzíteni kell.

A 11. §-hoz

A Harmtv. jogharmonizációs záradéka kiegészül a 2003/109/EK tanácsi irányelv hatályának a nemzetközi védelmet élvező személyekre történő kiterjesztése tekintetében a fenti irányelv módosításáról szóló, 2011. május 11-i 2011/51/EU európai parlamenti és a tanácsi irányelvvel.

A 12. §-hoz

A biztonságos származási ország fogalmát a menekültstátusz megadására és visszavonására vonatkozó tagállami eljárások minimumszabályairól szóló, 2005. december 1-i tanácsi irányelv (2005/85/EK irányelv - Eljárási Irányelv) II. Melléklete határozza meg. A Met. 2. § h) pontjában található biztonságos származási ország fogalmából hiányzik az irányelvi fogalom egyik fontos, lényegi eleme (II. Melléklet első bekezdés utolsó mondata), nevezetesen az, hogy az adott országban nem fenyeget általános erőszak sem nemzetközi, sem belső fegyveres konfliktushelyzetekben. A módosítás ezt a hiányt kívánja pótolni.

A 13. §-hoz

Az Eljárási Irányelv 14. cikke szerint a személyes meghallgatásról kötelező jegyzőkönyvet készíteni. Ezzel ellentétben a Ket. 39. § (1) bekezdése szerint az ügyfél személyes meghallgatásáról nem kötelező jegyzőkönyvet készíteni. Az Eljárási Irányelvnek való teljes megfelelés érdekében szükséges a Met. módosítása, aminek a menekültügyi eljárásban alkalmazott gyakorlat egyébként is megfelel.

A 14. §-hoz

A módosítás célja, hogy a hatályos szabályozástól eltérően a személyiadat- és lakcímnyilvántartás központi szerve helyett a menekültekhez hasonlóan a jegyző lássa el az oltalmazott jogállást megszerző személyek tekintetében a nyilvántartásba vétel, valamint az okmányokkal ellátás feladatait. Ennek megvalósításához szükséges annak a szabálynak a módosítása, amely alapján a menekültügyi hatóság az elismerést követően tájékoztatja az oltalmazottként elismert személyes adatairól azt a szervet, amely e feladatokat ellátja.

A 15. §-hoz

A hatályos Met. nem teszi lehetővé uniós tagállamok vonatkozásában személyes adat továbbítását, csak abban az esetben, ha az a menedékjog iránti kérelem elbírálásához szükséges. Annak érdekében, hogy a menekültügyi hatóság eleget tehessen a huzamos tartózkodók jogállásáról szóló irányelvben meghatározott adatszolgáltatási kötelezettségnek, a Met. adatszolgáltatásra vonatkozó szabályainak kiegészítése indokolt.

A 16. §-hoz

A Met. jogharmonizációs záradéka kiegészül a 2003/109/EK tanácsi irányelv hatályának a nemzetközi védelmet élvező személyekre történő kiterjesztése tekintetében a fenti irányelv módosításáról szóló, 2011. május 11-i 2011/51/EU európai parlamenti és a tanácsi irányelvvel.

A 17. §-hoz

A törvény rendelkezik arról, hogy a menekült vagy oltalmazott jogállású személy szerezhet letelepedett jogállást, és ebben az esetben egyidejűleg mindkét jogállással rendelkezik. Ilyen esetekben a később megszerzett jogállás nyilvántartásba vételét a személyiadat- és lakcímnyilvántartás központi szervének célszerű végeznie.

A törvény továbbá kiegészíti a személyazonosító igazolvány elvételének vagy bevonásának nyilvántartására vonatkozó szabályt a letelepedési engedély visszavonásával mint lehetséges okkal, ez is alapul szolgálhat ugyanis a fentiekre.

A 18. §-hoz

A módosítás a két jogállás párhuzamos fennállásának egyértelműsége érdekében rögzíti, hogy a két jogállást a nyilvántartás egyidejűleg tartalmazza, a később megszerzett jogállás megszerzésével a korábban megszerzett jogállás változatlanul fennmarad.

A 19. §-hoz

A két jogállás fennállásának visszakövethetősége érdekében rendelkezni kell arról, hogy az egyik jogállás elvesztésének esetén nem kezdődik el annak a tizenöt évnek a számítása, amelyet követően az adott személyre vonatkozó adatokat és az adatváltozásokat törölni kell a nyilvántartás rendszeréből. A módosítás szerint ez a tizenöt év csak akkor kezdődik meg, ha az érintett személy mindkét jogállást elvesztette, vagyis ha már legalább tizenöt éve egyik jogállásánál fogva sem tartozik a nyilvántartás hatálya alá.

A 20. §-hoz

A módosítás létrehozza a Met. 87. § (2) bekezdésében található értesítési szabály (amely alapján a menekültügyi hatóság értesíti a személyiadat- és lakcímnyilvántartás központi szervét a menekültként, illetve oltalmazottként elismert személyek személyes adatairól) alapján közölt adatok fogadása érdekében szükséges törvényi szabályt.

A 21. §-hoz

E szakasz hatályon kívül helyező rendelkezéseket tartalmaz.

-----STARTING---POINT---VEGE---

A 22-23. §-hoz

E szakaszok záró rendelkezéseket tartalmaznak.