2014. évi XIX. törvény indokolása

a Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás kihirdetéséről, valamint az ezzel összefüggő egyes törvények módosításáról

Általános indokolás

A Magyarország Kormánya és az Amerikai Egyesült Államok Kormánya között a nemzetközi adóügyi megfelelés előmozdításáról és a FATCA szabályozás végrehajtásáról szóló Megállapodás (a továbbiakban: Megállapodás) fő célja a nemzetközi adóügyi megfelelés előmozdítása az automatikus információcsere hatékony infrastruktúrájára épülő kölcsönös adóügyi segítségnyújtáson keresztül. A Megállapodás alapján az Amerikai Egyesült Államok adóhatósága és a magyar adóhatóság automatikus módon információt cserélnek a területükön bejegyzett pénz- és tőkepiaci szereplőknél vezetett, a partnerállamban belföldön illetőséggel bíró ügyfelek számlái vonatkozásában, feltéve, hogy mindkét állam megfelelő biztosítékokkal és infrastruktúrával rendelkezik a hatékony cserekapcsolatra.

A nemzetközi adócsalás és adóelkerülés megakadályozása egyik leghatékonyabb eszközének ugyanis a hatóságok közötti együttműködés erősítését és az adóügyi információcserét tartják. Az adóügyi hatóságok közötti információcsere az elmúlt évtizedben, és különösen a gazdasági válságot követő években a nemzetközi színtéren kiemelt figyelmet kapott, azzal mind az Európai Unió, nemzetközi szervezetek, és az egyes nemzetállamok kiemelten foglalkoznak. Az információcsere egy olyan eszközt ad az adóhatóságok kezébe, amely az államoknak lehetőséget nyújt a nemzetközi adókikerüléssel szembeni hatékonyabb fellépésre, valamint elősegíti, hogy a részes államok jobban érvényt tudjanak szerezni saját belső adójogszabályaiknak az adófizetők jogainak egyidejű tiszteletben tartása mellett.

Az adóelkerülés világméreteket öltő jelenségével pusztán nemzeti hatáskörben érvényesülő eszközökkel nem lehet felvenni a versenyt. Korán felismerte a nemzetközi közösség, hogy közös fellépés, nemzetközi sztenderdek kellenek. Így az adóterületen is tevékenykedő nemzetközi szervezetek egyik fő témájává vált az elmúlt évtizedekben a nemzetközi adóelkerülés elleni küzdelem. Az adóterületen igen aktív, fejlett államokat tömörítő OECD jutott a legmesszebb a sztenderdek kidolgozásában. Annak felismerését követően, hogy hatékonyan a nemzetközi méreteket öltő adóelkerüléssel küzdeni az egyes államokban fellelhető információk összeadásával lehet, a hatóságok közötti adóügyi együttműködés és információcsere fejlesztése kiemelt célkitűzéssé vált. A problémára sajátos megoldást kínált az amerikaiak által bevezetett FATCA szabályozás.

Az amerikai kormányzat 2010-ben elfogadta a külföldi számlák adómegfeleléséről szóló törvény, a FATCA (Foreign Account Tax Compliance Act) szabályait, amely az adóelkerülés felderítése érdekében komoly kötelezettségeket ró a törvény hatálya alá tartozó kifizetésekre az amerikai adózók külföldi számlákon elhelyezett befektetései vonatkozásában. A törvény szerint amennyiben a külföldi pénzügyi intézmények (bankok, biztosítók, befektetési alapok stb.) nem kötnek megállapodást az amerikai adóhatósággal ügyfél-azonosítási és - az amerikai számlatulajdonosokra kiterjedő - jelentéstételi, meghatározott esetekben forrásadó-levonási kötelezettségről, az amerikai forrású jövedelmeken 30%-os visszatartás kerül levonásra. A törvény végrehajtási szabályait az amerikai kormányzat 2013 februárjában fogadta el, a szabályozás 2014. július 1-jétől fokozatosan lép hatályba.

Mivel a FATCA szabályainak történő megfelelés nagy anyagi és adminisztrációs teherrel jár az Európai Unió területén működő gazdasági szereplőkre, továbbá a pénzügyi intézmények amerikai adóhatósággal történő megállapodása és az ez alapján történő információküldés (FATCA-megfelelés) a nemzeti szabályozással ütközhet, ezért számos állam arra az álláspontra helyezkedett, hogy az adóhatóságok közötti automatikus információcserével is megvalósíthatóak a FATCA célkitűzései. A kormányközi megállapodás keretében nem a pénzügyi intézmények, hanem az adott állam illetékes hatósága továbbítja automatikus információcsere keretében az intézményektől beérkezett adatokat az amerikai adóhatóság felé. Mára minden európai uniós tagállam elkötelezte magát a kormányközi megállapodás kötése mellett, számos állam már aláírt egyezménnyel rendelkezik, az Amerikai Egyesült Államok közel 100 állammal folytat párbeszédet.

A megállapodások alapja az amerikai adóhatóság honlapján közzétett egyezményminta, amelyet az eredeti amerikai FATCA szabályozás alapulvételével az Európai Unió Bizottsága, Németország, Franciaország, Spanyolország, Nagy-Britannia, Olaszország és az Amerikai Egyesült Államok képviselői közösen alakítottak ki.

A FATCA szabályozás megalkotása, és a szabályozásnak történő széleskörű megfelelés szándéka jelentős változásokat indukált a banktitok intézményének erodálódásában, így az információcsere és az adóelkerülés elleni küzdelem terén. Az Egyesült Államok FATCA szabályozásának a célja automatikus információátadás adóügyi célokra. A szabályozásnak történő tömeges megfelelés hatására felmerült egy globális automatikus információcsere rendszer kiépítésének a lehetősége is.

Mérföldkőnek tekinthető, hogy a G20 2013 áprilisi ülésén célként tűzte ki az automatikus információcsere globális megvalósítását, és felkérte az OECD-t egy ennek megfelelő új sztenderd kidolgozására. Az OECD-ben az adóügyi információcsere új nemzetközi sztenderdjének a kidolgozása, amely a globálisan megvalósuló automatikus információcsere-rendszer kialakulásához vezethet, folyamatban van. Az OECD ezirányú tevékenységének részbeni alapja az Európai Unióban a kamatjövedelmek területén kialakult automatikus információcsere rendszer, illetve az amerikai FATCA szabályozás révén, államok széles körét érintően megvalósuló rendszer.

Az Európai Unióban a megtakarításokból származó kamatjövedelmek tekintetében működő 2003/48/EK irányelv (a továbbiakban: Megtakarítási irányelv) valósítja meg az első, államok széles köre által alkalmazott automatikus információcsere-rendszert. A Megtakarítási irányelv alapján éves rendszerességgel küldik egymásnak az EU tagállamainak hatóságai a magánszemélyek bankszámláin keletkező kamatjövedelmekről az információt (az információszolgáltatás helyett forrásadóztatást vállaló Ausztria és Luxemburg kivételével, Luxemburg ugyanakkor 2015-től áttér az információcserére). A kamatjövedelem utáni adófizetési kötelezettség így az EU-n belül nem kerülhető el.

Az adózás területén történő közigazgatási együttműködésről szóló 2011/16/EU irányelv (a továbbiakban: Adómegállapítási irányelv) Magyarország soros uniós elnöksége alatt került elfogadásra, és 2013. január 1-jétől alkalmazzuk. Az Adómegállapítási irányelv jelentősége, hogy biztosítja, hogy 2015-től a tagállamok öt jövedelemkategória tekintetében automatikusan információkat cseréljenek azok rendelkezésre állásakor: így a munkaviszonyból származó jövedelem, a vezető tisztségviselők tiszteletdíja, más uniós irányelvek hatálya alá nem tartozó életbiztosítási termékek, nyugdíjak, ingatlan tulajdonjoga és ingatlanból származó jövedelem vonatkozásában.

2013 elején a ciprusi válság ismét ráirányította a figyelmet a pénzügyi központokra, az azokba kihelyezett összegekre, illetve a nemzetközi adóelkerülés ellen tehető lépésekre, és újabb lökést adott a megindult kezdeményezéseknek. Németország, az Egyesült Királyság, Franciaország, Olaszország és Spanyolország 2013. április 9-én közös levéllel fordult a Bizottsághoz az adóügyi átláthatóság és az automatikus információcsere térnyerésének kiemelt támogatását javasolva. Levelükben jelzik, hogy egy „pilot” projekt keretében adóhatóságaik között az automatikus információcserét érintően szorosabb együttműködést kívánnak kialakítani (hasonlóan az Egyesült Államokkal kialakítás alatt lévő FATCA rendszerhez), és az abban történő részvételre meghívják a többi államot is. Nagy-Britannia bejelentette, hogy társult és függő területeire alkalmazandóan a FATCA mintájára az automatikus információcserét bevezeti. Az automatikus információcsere-rendszer széleskörű, a FATCA-hoz hasonlóan szabályozott módon történő megvalósításáról szóló európai uniós kezdeményezéshez számos uniós tagállam csatlakozott.

Az Európai Tanács 2013. május 22-i ülésén az adócsalás, adókikerülés és agresszív adótervezés elleni küzdelem céljából kérte az automatikus információcsere uniós és globális szintű kiterjesztését. Erre reagálva a Bizottság kötelezettséget vállalt arra, hogy 2013 júniusában javaslatot tesz az Adómegállapítási irányelv módosítására az automatikus információcsere alkalmazási körének kiterjesztése érdekében. A 2013 nyarán benyújtott módosító javaslat célja az automatikus információcsere alkalmazási körének kiterjesztése az Unióban. A javaslat a FATCA-nak történő megfeleléssel összhangban a következő egyéb elemeket vonná a 2015-től megvalósuló automatikus információcsere hatálya alá: osztalék, tőkenyereség, egyéb pénzügyi jövedelem és számlaegyenlegek. A tagállamok a javaslatot támogatják, többségük annak mielőbbi elfogadását szorgalmazza, továbbá hangsúlyozza az EU és a globális szintű (G8, G20, OECD) fellépés fontosságát az automatikus információcsere térnyerésében és az adócsalás elleni hatékony fellépésben.

Kormányközi megállapodás hiányában a pénzügyi intézményeknek regisztrálniuk kell az amerikai fél által megadott internetes felületen annak érdekében, hogy együttműködő intézményekké válhassanak, amelyekre nem érvényes a forrásadó levonási kötelezettség. Az intézményi regisztráció 2013. augusztus 19. és december 31. között „próba-üzemmódban” zajlott, a pénzügyi intézmények 2014. január 1-jétől tudják véglegezni a regisztrációkat. 2014. április 25-ig kell megtörténnie az intézményi regisztrációnak ahhoz, hogy az amerikai adóhatóság első, együttműködő intézményi listáján egy intézmény szerepeljen. A regisztráció menetét befolyásolja, egyszerűsíti, ha az intézmény olyan államban működik, amely már aláírt megállapodással rendelkezik.

2014. július 1-jétől megindul a 30 százalékos levonás alkalmazása az amerikai forrású jövedelmeken. A forrásnál történő levonás elkerülése érdekében a Megállapodással rendelkező államban működő, illetve regisztrált pénzügyi intézményeknek ezen időponttól kezdődően az új számlák nyitása terén, illetve az régi ügyfelek átvizsgálása terén keletkeznek feladataik. A Megállapodás megkötését követően az abban foglaltak végrehajtásához kapcsolódóan a hazai pénz- és tőkepiaci szereplők részére adatszolgáltatási kötelezettség előírása szükséges. Az adóhatóság az intézményektől beérkező adatokat a Megállapodásban foglaltak alapján továbbítja az amerikai fél felé.

Az amerikai FATCA szabályozás közzétételét követően az európai államok reakcióinak figyelemmel kísérése mellett Magyarországon szakmai egyeztetések lefolytatását követően az az álláspont alakult ki, hogy hazánk érdekeit is egy kormányközi megállapodás megkötése szolgálja. A kormányközi megállapodás és a megfelelést lehetővé tevő jogszabályi környezet kialakításának hiányában ugyanis 2014. július 1-től a hazai szereplők felé fizetett, amerikai forrású jövedelmeken 30% visszatartásra kerülne az Amerikai Egyesült Államokban, valamint jelentős befektetői bizalomcsökkenést eredményezne az ország FATCA-t érintő bizonytalan megítélése.

A 137/2012. (XI. 16.) ME határozatbeli tárgyalási felhatalmazás megjelenését követően az amerikai féllel hivatalos, diplomáciai úton történő kapcsolatfelvételre került sor, és 2013 őszén parafálásra került az egyezmény tervezett szövege.

Magyarország szempontjából a megállapodás lényegi részét a kormányközi megállapodás-modell II. Melléklete képezi, amely a szabályozás alóli kivételeket, specialitásokat tartalmazza. Az amerikai fél által közzétett megállapodás-minta szövegén a hazai piaci körülményekhez történő igazodás céljából a II. Mellékletben több módosítást sikerült elérni, így az egyezmény igazodik a hazai piacon megjelenő sajátos intézményekhez, pénzügyi eszközökhöz, a FATCA-megfelelés alól kivételként kezeli a nyugdíjcélú megtakarításokat, önkéntes kölcsönös biztosító pénztárakat, lakáskasszákat, egyes adókedvezménnyel támogatott megtakarításokat, kis pénzügyi intézményeket stb. A Megállapodásban foglaltak alapján az első információszolgáltatásra 2015-ben kerül sor a 2014. évre vonatkozóan.

A Megállapodás tartalmát tekintve törvényhozási tárgyat érint, ezért a nemzetközi szerződések megkötésének alkotmányos szabályai és a jogalkotás rendjének törvényi előírásai szerint kihirdetésére törvényben van mód.

A Megállapodás alapján az Amerikai Egyesült Államok adóhatósága és a magyar adóhatóság automatikus módon információt cserélnek a területükön bejegyzett pénz- és tőkepiaci szereplőknél vezetett, a partnerállamban belföldön illetőséggel bíró ügyfelek számlái vonatkozásában, feltéve, hogy mindkét állam megfelelő biztosítékokkal és infrastruktúrával rendelkezik a hatékony cserekapcsolatra. A törvény a Megállapodás és a belső jog összhangjának biztosítása érdekében egyes törvények módosítását tartalmazza a következő jogszabályok módosításával:

- a tőkepiacról szóló 2001. évi CXX. törvény,

- a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény,

- a biztosítókról és a biztosítási tevékenységről szóló 2003. évi LX. törvény,

- az egyes fizetési szolgáltatókról szóló 2013. évi CCXXXV. törvény,

- a hitelintézetekről és a pénzügyi vállalkozásokról szóló 2013. évi CCXXXVII. törvény,

- az adó és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény.

Részletes indokolás

Az 1. §-hoz

Az Országgyűlés által a Megállapodás kötelező hatályának elismerésére adott felhatalmazásról rendelkezik.

A 2. §-hoz

A Megállapodás kihirdetéséről rendelkezik.

A 3. §-hoz

A Megállapodás hiteles angol nyelvű szövegét és annak hivatalos magyar fordítását tartalmazza.

A Megállapodás főbb rendelkezései a következők:

- 1. Cikk: a Megállapodásban használt legfontosabb fogalmak meghatározását tartalmazza.

- 2.Cikk: leírja az információk beszerzésére és cseréjére vonatkozó kötelezettségeket a jelentendő számlák tekintetében.

- 3. Cikk: az információcsere határidejét és módját tartalmazza.

- 4. Cikk: részletesen szabályozza a FATCA alkalmazását a magyar pénzügyi intézményekre.

- 5. Cikk: ismerteti a megállapodásban foglalt előírások betartására és érvényesítésére vonatkozó szabályokat.

- 6. Cikk: meghatározza a kölcsönös elkötelezettség elemeit az információcsere és átláthatóság hatékonyságának folyamatos növelése érdekében.

- 7. Cikk: szabályozza a FATCA alkalmazását a partner joghatóságok felé.

- 8. Cikk: leírja, hogy a megállapodás végrehajtása során lehetőség van konzultációk szervezésére és a megállapodás módosítására.

- 9. Cikk: a mellékletek szerves részét képezik a Megállapodásnak.

- 10. Cikk: a Megállapodás hatálybalépéséről, felmondásáról és időtartamáról szól.

- I. Melléklet: részletes szabályokat tartalmaz az amerikai jelentendő számlák azonosítására és jelentésére és egyes nem együttműködő pénzügyi intézmények kifizetéseire vonatkozó átvilágítási kötelezettségekről.

- II. Melléklet: a Megállapodás alóli kivételt képező kategóriákat tartalmazza.

A 4. §-hoz

A paragrafus első három bekezdése a törvény hatálybalépéséről rendelkezik, a negyedik bekezdés a törvény végrehajtásáért felelős minisztert nevezi meg.

Az 5-23. §-hoz

Az 5. §, valamint a 7-23. §-ok indoka, hogy a Megállapodás, valamint a Megállapodás nyomán kihirdetésre kerülő törvény rendelkezéseinek teljesíthetősége érdekében szükségessé válik egyes pénzügyi tárgyú ágazati jogszabályok titokszabályokra vonatkozó rendelkezéseinek módosítása, kiegészítése annak érdekében, hogy a jelentési kötelezettség teljesítéséhez szükséges adatgyűjtés és -továbbítás ne sértse a fennálló ágazati titokszabályokat. Fogyasztóvédelmi szempontból szükséges továbbá az ágazati jogszabályok kiegészítése az ügyfelek megfelelő tájékoztatását előíró rendelkezésekkel. Az érintett ágazati jogszabályok: a biztosítókról és a biztosítási tevékenységről szóló 2003. évi LX. törvény, az egyes fizetési szolgáltatókról szóló 2013. évi CCXXXV. törvény, a hitelintézetekről és a pénzügyi vállalkozásokról szóló 2013. évi CCXXXVII. törvény, a tőkepiacról szóló 2001. évi CXX. törvény, valamint a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény. A 6. § jogtechnikai pontosítást tartalmaz.

A 24. §-hoz

A törvény a Megállapodással kapcsolatos, magyar jogszabályok hatálya alá tartozó pénzügyi intézményeket érintő bejelentési, adatszolgáltatási kötelezettségek, illetve a magyar adóhatóságot terhelő információcsere kötelezettségek általános szabályait az adó és egyéb közterhekkel kapcsolatos nemzetközi közigazgatási együttműködés egyes szabályairól szóló 2013. évi XXXVII. törvény új VI. fejezetében helyezi el. A tematikus szabályozás érdekében a VI. fejezet tartalmazza a pénzügyi intézmények bejelentési, adatszolgáltatási kötelezettségének elmulasztásával kapcsolatos szankciókat (mulasztási bírság) és az állami adóhatóság adópolitikáért felelős miniszter felé fennálló jelentéstételi kötelezettségének szabályait is. A törvény 24. §-ában szereplő módosítás az Aktv. alkalmazásában fontos egyes fogalmakat definiálja, azzal, hogy a külön nem definiált fogalmakra a FATCA Egyezményben foglaltakat kell alkalmazni.

A 25-26. §-hoz

A törvény Aktv. 43/A. §-át megállapító rendelkezése a magyar jogszabályok hatálya alá tartozó pénzügyi intézmények két csoportjára (Jelentő Magyar Pénzügyi Intézmények és Nem jelentő Magyar Pénzügyi Intézmények) az állami adóhatósághoz bejelentési és adatszolgáltatási kötelezettséget ír elő annak érdekében, hogy az állami adóhatóság a pénzügyi intézmény jelentő-nem jelentő státuszáról megfelelő információval rendelkezzen.

A törvény Aktv. 43/B. §-át megállapító rendelkezése tartalmazza a Jelentő Magyar Pénzügyi Intézmények főszabály szerinti adatszolgáltatási kötelezettségének szabályait, a 43/C. §-a pedig a speciális adatszolgáltatási kötelezettség teljesítését a FATCA Megállapodás szabályaira utalással. A Jelentő Magyar Pénzügyi Intézmények a magyar adóhatóság felé az adatszolgáltatási kötelezettséget a tárgyévet követő június 30-ig teljesítik, elektronikus úton.

A törvény Aktv. 43/D. §-át megállapító rendelkezése a magyar adóhatóság és az USA illetékes adóhatósága közötti információcsere főbb szabályait tartalmazza, a részletekről a Hatóságközi Megállapodásban kell rendelkezni.

A törvény Aktv. 43/E. §-át megállapító rendelkezése az állami adóhatósághoz bejelentésre, adatszolgáltatásra kötelezett pénzügyi intézmények bejelentési vagy adatszolgáltatási kötelezettségének megsértése esetére az Art. 172. § (1) bekezdése szerinti általános bírságánál szigorúbb, 2 millió forintig terjedő mulasztási bírság kiszabását teszi lehetővé.

A törvény Aktv. 43/F. §-át megállapító rendelkezése az állami adóhatóság részére a tárgyévet követő október 20-ig teljesítendő jelentéstételi kötelezettséget ír elő. A jelentésben foglaltak alapján az adópolitikáért felelős miniszter a FATCA Megállapodás végrehajtását évente értékelheti és szükség esetén jogszabály-módosítást kezdeményezhet, vagy egyéb intézkedést tehet a FATCA Megállapodás hatékonyságának folyamatos biztosítása, esetleges növelése érdekében.

Az Aktv. 45/A. §-át megállapító rendelkezés a törvény hatálybalépésekor már Jelentő Magyar Pénzügyi Intézménynek, illetve Nem Jelentő Magyar Pénzügyi Intézménynek minősülő személyek részére megfelelő - 45 napos - határidőt biztosít a bejelentési, adatszolgáltatási kötelezettség teljesítésére.