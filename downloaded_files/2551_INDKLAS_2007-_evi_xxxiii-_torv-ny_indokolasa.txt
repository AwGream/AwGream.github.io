2007. évi XXXIII. törvény indokolása

egyes törvényeknek a tizenharmadik havi illetmény kifizetési rendjével összefüggő módosításáról

-----STARTING---POINT---ALTALANOS--- 

A törvény a közszolgálati jogviszonytörvényeket módosítja az Egységes Közszolgálati Sztrájkbizottság és a Kormány között 2007. február 19-én létrejött megállapodás végrehajtása céljából.

Eszerint a közszolgálatban dolgozók 2007. július 1-jétől kezdődően a tárgyév után járó 13. havi illetményükhöz nem utólag, hanem évközben havi részletekben, előlegszerűen jutnak hozzá. Ilyen címen a közszolgálati alkalmazottak számára havonta az illetményük 1/12-e, azaz 8,3%-a kerül kifizetésre.

A megállapodásban foglaltak szerint 2009-től kezdődően a tizenharmadik havi illetmény kifizetésére a tárgyév decemberében kerül sor, amelynek érdekében a jövőben további törvényalkotás válik szükségessé.

-----STARTING---POINT---RESZLETES---

Az 1-7. §-hoz

Valamennyi jogállási törvényre vonatkozóan egységesen a 13. havi illetmény egytizenkettedének havi bontásban való kifizetéséről rendelkezik a törvény. Egyúttal kizárja azokat az eseteket, amikor az érintett személy nem felel meg a 13. havi illetményben részesülés feltételeinek, mivel ekkor előleg fizetése sem indokolt. Rendezi továbbá a tárgyévet követő év januárjában való elszámolás és a különbözet kifizetése, illetve visszatérítése szabályait is (ennek során a Munka Törvénykönyve vonatkozó előírásai szerint a bírósági végrehajtási jogszabályokban szereplő összeghatárig kerülhet sor bérlevonásra).

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény (a továbbiakban: Hszt.) és a Magyar Honvédség hivatásos és szerződéses állományú katonáinak jogállásáról szóló 2001. évi XCV. törvény (a továbbiakban: Hjt.) vonatkozó §-ának (3) bekezdés b) pontját nyelvtani pontosítás érdekében szükséges módosítani.

A 8. §-hoz

A tizenharmadik havi illetmény 2007. második felére eső részleteinek kifizetéséhez kapcsolódó központi költségvetési támogatásoknak a helyi önkormányzatokhoz való eljuttatása a törvény szerint a nettó finanszírozás keretében történik.

-----STARTING---POINT---VEGE---

A 9. §-hoz

A törvény 2007. július 1-jén lép hatályba, rendelkezéseit első ízben a 2007. júliusában soron következő illetményfizetéskor kell alkalmazni. A törvény továbbá technikai, szóhasználatbeli pontosításokat vezet át az ügyészségi, illetve az igazságügyi alkalmazotti jogviszonyt szabályozó törvényeken.