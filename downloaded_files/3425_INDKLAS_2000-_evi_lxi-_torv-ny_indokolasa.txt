2000. évi LXI. törvény indokolása

a munkavállalók ionizáló sugárzás elleni védelméről szóló, a nemzetközi munkaügyi konferencia 1960. évi 44. ülésszakán elfogadott 115. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül a munkavállalók ionizáló sugárzás elleni védelméről szóló, 1960. június 22-én elfogadott 115. számú Egyezmény fogalmazza meg az e területre vonatkozó speciális szabályokat.

Az Egyezmény meghatározza a külső vagy belső forrásból a szervezetbe kerülő ionizáló sugárzások maximális határértékét, illetve meghatározza azt az életkort, amely alatt tilos a munkavállalót ionizáló sugárzással járó munkára alkalmazni. Kötelezi továbbá a tagállamokat, hogy az Egyezményben meghatározott biztonsági és balesetvédelmi szabályokat betartsa.

A Magyar Népköztársaság megerősítő okiratának letétbe helyezése a Nemzetközi Munkaügyi Hivatal főigazgatójánál 1968. június 8. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a tagállam megerősítő okiratát nyilvántartásba vették. Ennek megfelelően Magyarországon rendelkezéseit 1969. június 8. napjától kell alkalmazni.

Az Alkotmány és a jogalkotásról szóló 1987. évi XI. törvény vonatkozó rendelkezéseivel összhangban, valamint a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdését figyelembe véve, az Országgyűlés által megerősített nemzetközi szerződéseket törvénnyel kell kihirdetni.