2006. évi LXII. törvény indokolása

az Európai Közösség és azok tagállamai, valamint az Albán Köztársaság, Bosznia-Hercegovina, a Bolgár Köztársaság, a Horvát Köztársaság, az Izlandi Köztársaság, Macedónia volt Jugoszláv Köztársaság, a Norvég Királyság, Szerbia és Montenegró, Románia és az ENSZ igazgatása alatt álló Koszovó között az Európai Közös Légtér (EKLT) létrehozására irányuló többoldalú Megállapodás kihirdetéséről

-----STARTING---POINT---ALTALANOS---

Általános indokolás

Az Európai Közösség és azok tagállamai, valamint az Albán Köztársaság, Bosznia-Hercegovina, a Bolgár Köztársaság, a Horvát Köztársaság, az Izlandi Köztársaság, Macedónia Volt Jugoszláv Köztársaság, a Norvég Királyság, Szerbia és Montenegró, Románia és az ENSZ igazgatása alatt álló Koszovó között az Európai Közös Légtér (EKLT) létrehozására irányuló többoldalú Megállapodás célja, hogy létrehozza az európai közös légteret az Albán Köztársaság, a Bolgár Köztársaság, Bosznia és Hercegovina, az Egyesült Nemzetek Ideiglenes Koszovói Közigazgatási Missziója, az Európai Közösség és tagállamai, a Horvát Köztársaság, az Izlandi Köztársaság, Macedónia Volt Jugoszláv Köztársaság, a Norvég Királyság, Románia, valamint Szerbia és Montenegró között.

1996 októberében a Tanács felhatalmazta a Bizottságot arra, hogy az akkori tagjelölt országokkal, valamint Izlanddal és Norvégiával többoldalú megállapodásról tárgyaljon. A megbízás célja megnyitni a piacot Európa és szomszédai között, annak érdekében, hogy a Közösség és a harmadik országok részvételével létrehozott európai közös légtér a belső piaccal párhuzamosan fejlődhessen.

Az 1996-ban 10 tagjelölt országgal folytatott tárgyalás eredményeként először létrejött szöveg jelentősen módosult. A tárgyalások utolsó körében, 2005. december 20-án Albánia, Bulgária, Bosznia és Hercegovina, az Egyesült Nemzetek Ideiglenes Koszovói Közigazgatási Missziója, az Európai Közösség, Horvátország, Izland, Macedónia Volt Jugoszláv Köztársaság, Norvégia, Románia valamint Szerbia és Montenegró elfogadta a többoldalú megállapodás szövegét.

Közös „többoldalú alapszöveg” képezi az európai közös légtér alapját, ez minden aláíró félre vonatkozik. Az alapszöveget jegyzőkönyvek sora egészíti ki. A jegyzőkönyvek az európai közös légtérhez csatlakozó egyes országok igényei szerint készülnek, és magukban foglalják a megfelelő átmeneti intézkedéseket. A megállapodás melléklete az európai közös légtér területén alkalmazandó közösségi légiközlekedési jogszabályokat sorolja fel.

Annak érdekében, hogy a Közösség és a harmadik országok részvételével létrehozott európai közös légtér a belső piaccal párhuzamosan fejlődhessen, a Megállapodás az alábbi fő célkitűzéseket határozza meg:

- teljes piacnyitás a hozzáférés, a kapacitás, a viteldíjak és a nemzeti záradékoktól mentes szabad letelepedési jog tekintetében (kölcsönösségi alapon),

- a közösségi joggal való összhang megteremtése a biztonság, a védelem és a légiforgalmi szolgáltatás tekintetében.

A szabályok Európán belüli harmonizációja következtében közös, szabad és biztonságos légiközlekedési piac jön létre, ami ösztönzőleg hathat más ágazatokra, hozzájárul az egész térség fejlődéséhez, és kedvező mind a fogyasztók, mind pedig az ipar számára. A lépés hatását fokozza, hogy a légi közlekedés döntő fontosságú Európa politikai és gazdasági integrációjának gyorsításában.

A Megállapodás jelentőségét az is növeli, hogy a Megállapodás szövegével érintett rendelkezések tekintetében felváltja a tagállamok és a partnerországok között jelenleg hatályban lévő kétoldalú kormányközi légiközlekedési megállapodások adott rendelkezéseit. A tagállamok azonban szükség esetén továbbra is bevezethetnek védintézkedéseket.

A piac megnyitásához szabályozási konvergencia társul, vagyis az európai közös légtér partnerországai a közösségi jogot alkalmazzák, ezzel igen magas biztonsági, védelmi, környezet- és fogyasztóvédelmi, valamint versenyjogi követelményeket támasztva.

A megállapodás kidolgozását a Bizottság végezte a tagállamok képviselőiből álló Különbizottsággal tartott folyamatos konzultáció mellett.

Az iparág, azaz a légitársaságok, repülőterek és ezek szövetségeinek véleményét az Ipari Konzultációs Fórum koordinálta és tolmácsolta. Az egyeztető fórumokon a javaslat általános támogatottságot élvezett.

A Megállapodást a felek vegyesbizottsága gondozza.

A Megállapodás ideiglenes alkalmazásáról annak 29. cikke rendelkezik, hazai alkalmazását a nemzetközi szerződésekkel kapcsolatos eljárásról szóló 2005. évi L. törvény 11. §-a teszi lehetővé.

A Megállapodás a részes felek között a hatályban lévő kétoldalú kormányközi légiközlekedési megállapodások rendelkezéseit a Megállapodás 27. cikkének átmeneti rendelkezéseiben és a kétoldalú csatolt jegyzőkönyvekben foglalt feltételek teljesítését előíró menetrend szerint váltja fel.

A Megállapodás attól a naptól számított második hónap első napján lép hatályba, amikor a Közösség és tagállami valamint legalább egy részes fél a megerősítésről szóló okiratot a Tanács Főtitkárságán letétbe helyezi. A Bizottság határozott álláspontja az, hogy az aláírást követően a Megállapodás teljes körűen alkalmazásra kerüljön, így szükségessé válik annak a hatálybalépésig történő ideiglenes alkalmazásáról történő rendelkezés.

-----STARTING---POINT---RESZLETES---

Részletes indokolás

Az 1-3. §-hoz

A Megállapodás 1-5. cikkéhez

A Megállapodás első öt cikke rendelkezik a célokról és az elvekről.

A Megállapodás létrehozásával elérni kívánt cél az Európai Közös Légtér (EKLT) kialakítása az Európai Közösség és azok tagállamai, valamint az Albán Köztársaság, Bosznia-Hercegovina, a Bolgár Köztársaság, a Horvát Köztársaság, az Izlandi Köztársaság, Macedónia Volt Jugoszláv Köztársaság, a Norvég Királyság, Szerbia és Montenegró, Románia és az ENSZ igazgatása alatt álló Koszovó között.

Alapvető elv, hogy a szerződő feleknek minden szükséges intézkedést meg kell tenniük annak érdekében, hogy a Megállapodásból fakadó kötelezettségeiket teljesítsék, ugyanakkor a Megállapodás rendelkezései nem érinthetik az EGT megállapodás szerződő felei közötti viszonyokat.

A Megállapodás 6. cikkéhez

A cikk rendelkezik a nemzeti alapon történő megkülönböztetés tilalmáról.

A Megállapodás 7-10. cikkéhez

E négy cikk tartalmazza a letelepedés jogára vonatkozó rendelkezéseket. Általánosságban kimondja, hogy a szerződő felek a területükön nem korlátozhatják a letelepedés szabadságát, az EKLT-ben működő (principal place of business) társaságokat úgy kell kezelni, mint az Európai Unió tagállamainak és az EKLT partnereknek a természetes személyeit.

A Megállapodás 10. cikke kimondja, hogy a szerződő feleknek meg kell szüntetniük minden olyan mennyiségi korlátozást vagy azzal azonos hatású intézkedést, amely olyan felszereléseket, alkatrészeket és egyéb berendezéseket érint, amelyek szükségesek ahhoz, hogy a Megállapodás szerinti légiközlekedési szolgáltatást lehessen nyújtani.

A Megállapodás 11. cikkéhez

E cikk pontjai a légiközlekedés biztonságával kapcsolatos rendelkezéseket határozzák meg, azaz a szerződő feleknek milyen biztonsági előírásokat kell betartaniuk és milyen módon működnek együtt a szabályok betartásának ellenőrzésében.

A Megállapodás 12. cikkéhez

A cikk a légiközlekedés védelme érdekében a jogellenes beavatkozás elleni egységes fellépést írja elő.

A Megállapodás 13. cikkéhez

A légiforgalom irányítás esetében célul tűzi ki, hogy a szerződő feleknek együtt kell működniük a légiforgalom irányításában figyelemmel az Egységes Európai Légtér (SES) kibővítésére, annak érdekében, hogy biztosítsák a biztonsági előírások érvényesülését és hatékony alkalmazását, továbbá optimalizálják a kapacitásokat és csökkentsék a késéseket. Ennek érdekében a szerződő feleknek a légiforgalom irányítását végző intézményi rendszerüket a lehető legkorábban a SES-hez kell igazítaniuk.

A Megállapodás 14. cikkéhez

A versennyel foglalkozó cikk a mellékletben felsorolt közösségi szabályokat rendeli alkalmazni.

A Megállapodás 15. cikkéhez

A rendelkezések végrehajtását és kikényszeríthetőségét szabályozza és megállapítja, hogy az Európai Közösség által meghozott döntések jogszerűségéről az Európai Bíróság jogosult kizárólagos hatáskörrel nyilatkozni.

A Megállapodás 18. cikkéhez

A cikk létrehozza a Vegyesbizottságot, amelynek feladata a Megállapodással összefüggő adminisztratív feladatok ellátása, a Megállapodás megfelelő végrehajtásának biztosítása. Ezen feladatok teljesítése érdekében a Vegyesbizottság ajánlásokat tehet és a Megállapodásban meghatározott esetekben döntéseket hozhat, amelyek a szerződő felek szabályai szerint lépnek hatályba. A Vegyesbizottság a szerződő felek képviselőiből áll, egyhangúan hozza meg döntéseit, de úgy is határozhat, hogy többségi szavazással hozza meg döntését.

A Megállapodás 19. cikkéhez

Ezen a helyen a szerződő felek számára előírt kölcsönös tájékoztatási kötelezettséget rögzíti a Megállapodás.

A Megállapodás 20. cikkéhez

A cikk a jogviták rendezésének módját határozza meg. E szerint a Vegyesbizottság elé terjesztett vitás ügyet tekintetében a vitás felek között azonnali egyeztetést kell tartani. Abban esetben, ha az Európai Közösség nem vitás fél, az egyik vitás fél meghívhatja az Európai Közösség képviselőjét az egyeztetésekre.

Ha egy vita előterjesztését követően a Vegyesbizottság négy hónapon belül nem tud a vitát lezáró döntést hozni, a vitás felek az Európai Közösségek Bírósága elé vihetik az ügyet, amely esetben a Bíróság ítélete végleges és kötelező erejű.

Amennyiben a Vegyesbizottság az elé terjesztett ügyben négy hónapon belül nem hoz döntést, a szerződő felek legfeljebb hat hónapon keresztül megfelelő védintézkedéseket alkalmazhatnak. A hat hónapos időszak elteltével bármelyik szerződő fél azonnali hatállyal felmondhatja a Megállapodást.

A Megállapodás 24. cikkéhez

A cikk a Megállapodásból fakadóan harmadik országokkal, illetve nemzetközi szervezetekkel kialakuló viták rendezési módját szabályozza.

A Megállapodás 27. és 28. cikkéhez

A 27. cikk az EK és az egyes társult felek között alkalmazandó átmeneti rendelkezéseket tartalmazza. A 28. cikk kimondja, hogy a Megállapodás előírásait előnyben kell részesíteni a társult felek, valamint az EK, egy tagállam, Norvégia vagy Izland között, illetve a társult felek között hatályban lévő bilaterális megállapodásaik vonatkozó rendelkezései tekintetében.

A Megállapodás 29. cikkéhez

A hatálybalépésről rendelkező pontok a Megállapodással érintett felek számára a tervezet egyik legvitatottabb, jogi természetű nehézséget előidéző rendelkezést, az ideiglenes alkalmazás lehetőségét rögzítik, amely a Közösség azon határozott kérése alapján került a szövegbe, hogy a Megállapodást az aláírását követőn azonnal alkalmazni lehessen. A Megállapodással érintett felek - így hazánk - nemzeti szabályozása egy nemzetközi szerződés ideiglenes alkalmazásának lehetőségét csak a Megállapodás kötelező hatályának elismerésére felhatalmazást adó szerv, Magyarország tekintetében az Országgyűlés részéről a kihirdető jogszabályban történő jóváhagyását követően adja meg. E rendelkezés miatt szükségessé válik egy, az ideiglenes alkalmazás lehetőségének a jóváhagyásig történő kizárására vonatkozó nyilatkozat megtétele. Hazánk ezt oly módon oldotta meg, hogy a Bizottság felhívására csatlakozott az osztrák fél hasonló tartalmú nyilatkozatához.

A 4-5. §-hoz

Kihirdetésre vonatkozó rendelkezéseket tartalmaz, illetve utal az ideiglenes alkalmazásra.