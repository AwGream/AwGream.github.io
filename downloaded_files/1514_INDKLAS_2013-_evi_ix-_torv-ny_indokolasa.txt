2013. évi IX. törvény indokolása

a Magyarország Kormánya és az Indonéz Köztársaság Kormánya között a diplomata és szolgálati útlevéllel rendelkező állampolgáraik vízummentességéről szóló megállapodás kihirdetéséről

Általános indokolás

A magyar és az indonéz kormány 2006-ban tárgyalásokat kezdett a diplomatata és szolgálati útlevéllel rendelkező állampolgáraik kölcsönös vízummentességéről. A tárgyalások eredményeként a magyar és az indonéz kormány képviselője 2012. április 24-én, Jakartában aláírta a Magyarország Kormánya és az Indonéz Köztársaság Kormánya között a diplomata és szolgálati útlevéllel rendelkező állampolgáraik vízummentességről szóló Megállapodást, amelynek törvénnyel való kihirdetéséről a jelen törvény gondoskodik.

A Megállapodás elősegíti az Indonéz Köztársaság és Magyarország diplomata és szolgálati útlevéllel rendelkező állampolgárainak kölcsönös utazásait egymás területére.

Érvényes diplomata és szolgálati útlevéllel rendelkező magyar állampolgárok, a belépéstől számított harminc napot meg nem haladó időtartamra vízum nélkül utazhatnak be az Indonéz Köztársaságba és vízum nélkül tartózkodhatnak ott. Az Indonéz Köztársaság diplomata és szolgálati útlevéllel rendelkező állampolgárai az első belépéstől számított száznyolcvan napos időszakonként kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak.

Ugyanakkor az egyik Fél államába akkreditált diplomáciai vagy konzuli képviseletein szolgálatot teljesítő azon állampolgárok, akik érvényes diplomata vagy szolgálati útlevéllel rendelkeznek, valamint ezen személyekkel közös háztartásban élő családtagjaik, előzetesen kiállított vízum birtokában léphetnek a másik szerződő Fél államának területére.

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. §-ában foglaltak szerint a kihirdetés az Országgyűlés hatáskörébe tartozik.

A 3. §-hoz

Érvényes diplomata és szolgálati útlevéllel rendelkező magyar állampolgárok a belépéstől számított harminc napot meg nem haladó időtartamra vízum nélkül utazhatnak be az Indonéz Köztársaságba és vízum nélkül tartózkodhatnak ott. Az Indonéz Köztársaság diplomata és szolgálati útlevéllel rendelkező állampolgárai az első belépéstől számított száznyolcvan napos időszakonként kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak.

Ugyanakkor az egyik Fél államába akkreditált diplomáciai vagy konzuli képviseletein szolgálatot teljesítő azon állampolgárok, akik érvényes diplomata vagy szolgálati útlevéllel rendelkeznek, valamint ezen személyekkel közös háztartásban élő családtagjaik, előzetesen kiállított vízum birtokában léphetnek a másik szerződő Fél államának területére.

A Megállapodás rendelkezései nem mentesítik a személyi hatályuk alá tartozó állampolgárokat azon kötelezettség alól, hogy a másik Szerződő Fél országa területén a külföldiek tartózkodására, bevándorlására, munkavállalására és jövedelemszerző tevékenység folytatására vonatkozó hatályos jogszabályokat betartsák.

A Megállapodás biztosítja a Szerződő Feleknek azt a jogát, hogy a beutazási vagy tartózkodási engedélyt megtagadják azon személyektől, akiknek jelenléte közrendi, közbiztonsági vagy közegészségügyi okból nem kívánatos, illetve veszélyes. A Megállapodás alkalmazását bármelyik Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti. A felfüggesztés bevezetéséről és annak feloldásáról diplomáciai úton 30 napon belül értesíteni kell a másik Szerződő Felet.

A Szerződő Felek a Megállapodás végrehajtása során felmerülő vitákat és nézeteltéréseket tárgyalások és konzultációk útján, harmadik állam vagy nemzetközi törvényszék bevonása nélkül rendezik.

A 4. §-hoz

A hatályba léptető rendelkezést tartalmazza.