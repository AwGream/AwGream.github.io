1993. évi XXXII. törvény indokolása

a büntetések és az intézkedések végrehajtásáról szóló 1979. évi 11. törvényerejű rendelet módosításáról

-----STARTING---POINT---ALTALANOS--- 

1. A büntetések és az intézkedések végrehajtásáról szóló 1979. évi 11. törvényerejű rendelet (a továbbiakban: Bv. tvr.) megalkotásakor az az elv érvényesült, hogy valamennyi büntetés és büntetőjogi intézkedés végrehajtását magas szintű jogszabály, egységes szempontok szerint szabályozza.

A Bv. tvr. a büntetések és az intézkedések végrehajtásán kívül rendelkezik az elítéltek utógondozásáról, valamint az előzetes letartóztatás végrehajtásáról is.

2. A büntetésvégrehajtási jog a büntető anyagi joghoz úgy kapcsolódik, hogy a büntetőjog büntetési rendszerében meghatározott jogkövetkezmények végrehajtását szabályozza, a büntetésvégrehajtási jog átfogó új szabályozása általában akkor indokolt, ha a büntetési rendszer alapvetően megváltozik.

A Bv. tvr. néhány fontos rendelkezésének korszerűsítése azonban - főképpen a nemzetközi kötelezettségvállalásainkra és a Btk. közeljövőben várható módosítására figyelemmel - az átfogó felülvizsgálatot megelőzően szükséges.

A javaslat - a lehetőségek szerint - a büntetésvégrehajtás szabályozásában figyelembe veszi az Európa Tanács Miniszteri Bizottságának az európai büntetésvégrehajtási szabályokra vonatkozó ajánlásait. A nemzetközi kötelezettségvállalások, az európai büntetésvégrehajtási normák és a büntető jogszabályok változása folytán szükséges módosításokon kívül a javaslat olyan rendelkezéseket is tartalmaz, amelyeket a magyar büntetésvégrehajtási gyakorlati tapasztalatai tesznek indokolttá, elsősorban a büntetésvégrehajtási intézetek belső rendjét, ezen belül az elítéltek jutalmazását és fegyelmi felelősségre vonását illetően. A javaslat főbb rendelkezései az alábbiakban foglalhatók össze.

3/a Bővülnek a Bv. tvr.-nek a valamennyi büntetés és intézkedés végrehajtására vonatkozó rendelkezései (1. §).

b) A büntetésvégrehajtási bíró határozata elleni fellebbezés lehetőségét az Alkotmánybíróság 5/1992. (I. 30.) AB határozatára tekintettel általánossá kell tenni (3. §). Szélesíti a javaslat a büntetésvégrehajtási bíró hatáskörét is (4. §).

c) Az elítélttel való bánásmód alapvető követelményének megfogalmazásánál a javaslat figyelembe veszi a kínzás és más kegyetlen, embertelen vagy megalázó büntetések és bánásmódok elleni nemzetközi egyezményt, amelyet az 1988. évi 3. törvényerejű rendelet hirdetett ki, valamint a hasonló tárgyú európai egyezményt (11. §).

d) A javaslat a szigorított javító-nevelő munka jogintézményének várható megszüntetésére is figyelemmel hasznosítja az un. félszabad végrehajtási rendszer egyes elemeit; a fogházban, illetőleg a börtönben végrehajtandó szabadságvesztés esetében lehetőséget ad enyhébb végrehajtási szabályok alkalmazására (15. §).

e) A nemzetközi gyakorlattal összhangban határozza meg a javaslat az elítélt kötelességeit (19. §) és jogait (22. §).

f) Az elítéltnek adható jutalmak köre a kimaradással egészül ki (25. §).

g) A hatályos jogunkban a büntetésvégrehajtás szabályozása kétszintű: a Bv. tvr. 127. §-ának (1) bekezdése felhatalmazza az igazságügyminisztert, hogy a büntetések és az intézkedések végrehajtásának részletes szabályait a legfőbb ügyésszel és az érdekelt miniszterekkel (országos hatáskörű szervek vezetőivel) egyetértésben szabályozza. A felhatalmazás alapján kiadott jogszabályok közül különösen fontos a Büntetésvégrehajtási Szabályzatról szóló 8/1979. (VI. 30.) IM rendelet. A javaslat több olyan rendelkezést iktat be a Bv. tvr.-be, amelyet jelenleg miniszteri rendelet - elsősorban a Büntetésvégrehajtási Szabályzat - tartalmaz, de garanciális szempontból a törvényi szabályozás szükséges. Ilyenek a szabadságvesztés végrehajtásának félbeszakítására [12. § (1) bek.], a büntetésvégrehajtást terhelő egyes költségekre [19. § - Bv. tvr. 33. § (3) bek.], a terhes és a kisgyermekes nők jogaira [22. § - Bv. tvr. 36. § (4) bek.], a levelezés ellenőrzésre [22. § - Bv. tvr. 36. § (5) bek. d) pont], a távbeszélő használatára [22. § - Bv. tvr. 36. § (6) bek.], a magánelzárás végrehajtására (26. §), a fiatalkorúak pártfogó felügyeletére (39. §), a büntetésvégrehajtási intézetnek az utógondozással kapcsolatos feladataira (45. §) vonatkozó rendelkezések.

h) A Btk-t módosító törvény a munkakötelezettséggel járó büntetések közül csak a közérdekű munkát tartotta fenn. A javaslat önállóan szabályozza a közérdekű munka végrehajtását, a részletes szabályok közé olyan rendelkezéseket is beiktat, amelyeket a jelenleg a 9/1987. (XI. 21.) IM rendelet tartalmaz (31. §).

i) A társadalmi és a gazdasági környezet változásai szükségessé teszik az elítéltek utógondozására vonatkozó rendelkezések módosítását (44-46. §).

j) Megszűnik az a törvényességi szempontból aggályos helyzet, hogy a büntetésvégrehajtási bíró nem a Btk., hanem a Bv. tvr. alapján elrendelheti annak az elítéltnek a pártfogó felügyeletét, aki a szabadságvesztést teljesen kitöltötte. Ezért a javaslat a Btk-nak a pártfogó felügyeletre vonatkozó rendelkezéseit kiegészíti (50. §) és hatályon kívül helyezi a Bv. tvr. 93. §-át [51. § (2) bek.].

k) A javaslat hatályon kívül helyező rendelkezései [51. § (2) bek.] - egyebek között - megszüntetik a szabadságvesztést töltő elítélttel szemben alkalmazható fegyelmi fenyítések közül azokat, amelyek nem szolgálják a büntetésvégrehajtás célját, illetőleg a gyakorlatban nem váltak be.

-----STARTING---POINT---RESZLETES---

Az 1. §-hoz

1. A Bv. tvr. 2. §-a garanciális rendelkezéseket tartalmaz valamennyi büntetés és intézkedés végrehajtására. A javaslat 1. §-a egyrészt ezeket a rendelkezéseket pontosabban fogalmazza meg, másrészt az elítéltek jogait bővíti.

A Bv. tvr. 2. §-ának (1) bekezdése szerint az elítélttel szemben csak az ítéletben és jogszabályban meghatározott joghátrányok alkalmazhatók. A javaslat - a jogalkotásról szóló 1987. évi XI. törvény 3. §-ának f) pontjával összhangban - nem jogszabályban, hanem törvényben meghatározott joghátrányok alkalmazásáról szól. A törvényen törvényerejű rendeletet is érteni kell, minthogy a törvényerejű rendelet korábban törvényi szintű jogszabály volt;erre vonatkozó értelmező rendelkezést tartalmaz a javaslat 51. §-ának (3) bekezdése.

2. A Bv. tvr. 2. §-ának a javaslattal megállapított (2) bekezdése az elítélt garanciális szempontból különösen fontos jogait foglalja össze. A büntetés végrehajtása során az anyanyelv használatának jogát jelenleg a Bv. tvr. 127. §-ának (4) bekezdése mondja ki. A javaslat ezt részletesebben szabályozza, és figyelembe veszi azt is, hogy az elítélt jogaira és kötelezettségeire vonatkozó rendelkezéseknek az elítélt anyanyelvén való megismerése nem minden esetben lehetséges, ezért utal a javaslat az elítélt által ismert más nyelvre is.

A jóhír, a magántitok és a személyes adatok védelme, valamint a magánlakás sérthetetlensége olyan személyhez fűződő jog, amelyet a büntetés, illetőleg az intézkedés végrehajtása sem zárhat ki. Ez az általános szabály természetesen nem akadályozza a személyiségi jogoknak a büntetés céljával összhangban álló korlátozását, pl. az elítélt levelezésének ellenőrzése nem sérti a magántitok védelmét.

3. A (3) bekezdés az elítéltek között a nemzetiségi és etnikai hovatartozásuk, vallási vagy politikai meggyőződésük, társadalmi származásuk, nemük, illetőleg vagyoni helyzetük szerinti különbségtételt tilalmazza. Ez összhangban van az Európai Büntetésvégrehajtási Szabályok 2. cikkével.

4. A Bv. tvr. 2. §-ának (3) bekezdése szerint az elítéltet a büntetés és az intézkedés végrehajtása során panaszjog illeti meg. A javaslat a Bv. tvr. 2. §-ának új (4) bekezdésében a panaszjog helyett a jogorvoslati jogról rendelkezik; ezt az általánosabb megfogalmazást az indokolja, hogy az elítélt - a részletesen szabályozott esetekben - nem panasszal, hanem fellebbezéssel élhet a büntetés, illetőleg az intézkedés végrehajtása során hozott határozat ellen. A jogorvoslati jogosultság magában foglalja azt, hogy az elítéltet a panasz joga is megilleti, erről a Bv. tvr. 36. §-ának a javaslat 22. §-ával megállapított (1) bekezdésének g) pontja rendelkezik.

5. A büntetés végrehajtása félbeszakításának lehetőségéről a Bv. tvr. 22. §-a a szabadságvesztés vonatkozásában rendelkezik. A javaslat általános érvényű rendelkezéssel szól arról, hogy az elítélt fontos okból kérheti a büntetés végrehajtásának félbeszakítását.

6. Az elítélt alapvető kötelessége, hogy a büntetés, illetőleg az intézkedés végrehajtásának alávesse magát. A javaslatban a (6) bekezdés változtatás nélkül veszi át a Bv. tvr. 2. §-ának (2) bekezdését.

A 2. §-hoz

A Bv. tvr. 3. §-a a büntetések és az intézkedések végrehajtásának elrendelését a bíróság hatáskörébe utalja; a második mondat felsorolja azokat a szerveket, amelyeknek feladata a végrehajtás, illetőleg amelyek a végrehajtásban közreműködnek.

A javaslat a Bv. tvr. 3. §-ának helyébe új rendelkezést iktat be, amely a második mondat szövegét korszerűsíti, illetve pontosabban fogalmazza meg. A büntetésvégrehajtási testület helyett büntetésvégrehajtási szervezetet mond, minthogy a büntetésvégrehajtási területen a hivatásos személyi állomány értendő. A hatályos szöveg szerint a végrehajtásban „egyéb szervek” is közreműködnek. A javaslat a „más szervek és szervezetek” szövegrészt alkalmazza, az utóbbin a börtönmissziókat, az ezekre a feladatokra szakosodott szociális, jótékonysági és öntevékeny szervezeteket kell érteni.

A 3. §-hoz

1. A büntetésvégrehajtási bíró eljárásának általános szabályait a Bv. tvr. 6. §-a határozza meg. A javaslat a Bv. tvr. 6. §-a (3) bekezdésének b) és c) pontját módosítja. A b) pont hatályos szövege szerint a büntetésvégrehajtási bíró meghallgatja az elítéltet, de bizonyítás felvétele esetén sem tart tárgyalást.

A kontradiktórius tárgyalás lehetőségének kizárása indokolatlan; a javaslat ezért egyrészt úgy rendelkezik, hogy a büntetésvégrehajtási bíró bizonyítás felvétele esetén tárgyalást tart, másrészt biztosítja az ügyész és a védő jelenléti jogát az elítélt meghallgatásán. Azt is kimondja a javaslat, hogy ha az elítélt fogva van, a büntetésvégrehajtási bíró a meghallgatást, illetőleg a tárgyalást a büntetésvégrehajtási intézetben tartja. A fogva levő elítéltnek a büntetésvégrehajtási bíró meghallgatása, illetőleg tárgyalása céljából a megyei (fővárosi) bíróság épületébe való előállítása indokolatlan munkaterhet jelentene a büntetésvégrehajtási intézet számára.

Minthogy a büntetésvégrehajtási bíró egyesbíróként jár el, tárgyalás tartása esetén erre az egyesbírónak a vétségi eljárásban tartott tárgyalására vonatkozó szabályok az irányadók. Így érvényesül a tárgyalás nyilvánosságának szabálya (Be. 11. §); önmagában az a tény, hogy a büntetésvégrehajtási bíró a tárgyalást a büntetésvégrehajtási intézetben tartja, nem alapozza meg a nyilvánosság kizárását.

2. A Bv. tvr. 6. §-a (3) bekezdésének c) pontja szerint a büntetésvégrehajtási bíró eljárása során hozott végzés ellen - eltérő rendelkezés hiányában - nincs helye fellebbezésnek; ha azonban a végzés törvénysértő, azt a büntetésvégrehajtási bíró hivatalból vagy az ügyész indítványára megváltoztatja.

A Bv. tvr. e rendelkezésének alkotmányellenességét az Alkotmánybíróság 5/1992. (I. 30.) AB határozata megállapította, és azt 1992. december 31-i hatállyal megsemmisítette. A javaslat a Bv. tvr. 6. §-a (3) bekezdésének c) pontja helyébe azt az általános szabályt iktatja be, hogy a büntetésvégrehajtási bíró eljárása során hozott végzés ellen - ha e törvény másként nem rendelkezik - fellebbezésnek van helye. A fellebbezés kizárása kivételes esetben indokolt. Ha a büntetésvégrehajtási bíró a büntetés végrehajtását félbeszakítja, a határozata elleni fellebbezést azért kell kizárni, mert az ítélkező bíróságnak a halasztásra vonatkozó határozata, illetőleg a félbeszakításra jogosult büntetés-végrehajtási parancsnoknak vagy az igazságügyiminiszternek a határozata ellen sincs helye fellebbezésnek. Erre utal az Alkotmánybíróság határozata indoklásának 5. pontja. A fellebbezést kizáró rendelkezést tartalmaz a javaslat 7. §-ában a Bv. tvr. új 11/A §-ának (6) bekezdése, valamint a javaslat 31. §-ában a Bv. tvr. új 65. §-ának (2) bekezdése.

A 4. §-hoz

1. A javaslat a büntetésvégrehajtási bíró feladatait kiterjeszti. A Bv. tvr.-be beiktatott 7/A § az enyhébb végrehajtási szabályok alkalmazásáról, míg a 7/B § a fenyítés elleni fellebbezés elbírálásáról rendelkezik.

A Bv. tvr.-be a javaslat 15. §-ával beiktatott 28/A. § a fogház, illetőleg a börtön végrehajtásának általános szabályainál enyhébb végrehajtási szabályok alkalmazására ad lehetőséget. Ez nem a jutalmazás körébe tartozó eseti kedvezmény, hanem a végrehajtási rezsim tartós enyhítése. Ezért indokolt, hogy az enyhébb végrehajtási szabályok alkalmazásáról, illetőleg ennek megszüntetéséről a büntetésvégrehajtási bíró rendelkezzék. A jogintézmény jellegéből következik, hogy a büntetésvégrehajtási bíró eljárására a büntetésvégrehajtási intézet előterjesztésére kerülhet sor.

Lehetősége ad azonban a javaslat arra is, hogy az elítélt, illetőleg a védője indítványozza az enyhébb végrehajtási szabályok alkalmazását. Ezt az indítványt a büntetés-végrehajtási intézetnél kell benyújtani, amely az indítványt véleményezi és továbbítja a büntetés-végrehajtási bíróhoz. Az indítvány továbbítását a büntetés-végrehajtási intézet csak abban az esetben tagadhatja meg, ha azt egy éven belül, változatlan tartalommal, ismételten terjesztik elő.

2. A személyi szabadságától megfosztott elítélttel szemben a legsúlyosabb fegyelmi fenyítés, a magánelzárás olyan további joghátrány, amelyre csak a garanciális követelmények következetes érvényesítésével kerülhet sor. A javaslat ennek tesz eleget azzal, hogy lehetővé teszi az elítéltnek a büntetésvégrehajtási bíróhoz való fellebbezését a büntetésvégrehajtási intézet magánelzárás fenyítést kiszabó határozata ellen. A határozat elbírálására előírt öt napos határidőt az indokolja, hogy a Bv. tvr. 43. §-ának a javaslat 27. §-ával beiktatott (4) bekezdése szerint a büntetésvégrehajtási bíróhoz benyújtott fellebbezésnek a fenyítés végrehajtására halasztó hatálya van. Az öt napos határidőt attól a naptól kell számítani, amelyen az irat a büntetésvégrehajtási bíróhoz érkezett.

A javaslat nem zárja ki, hogy az elítélt a büntetésvégrehajtási bíró határozata ellen fellebbezzen. Ha azonban a büntetésvégrehajtási bíró határozata elleni fellebbezésnek is halasztó hatálya lenne, ez a fenyítés végrehajtását nem kívánatosan elhúzhatná. Ezért a javaslat kimondja, hogy a büntetésvégrehajtási bíró végzése elleni fellebbezésnek nincs halasztó hatálya a fenyítés végrehajtására. Ez összhangban áll a Be. 269. §-a (2) bekezdésének azzal a rendelkezésével, hogy a végzés fellebbezésre tekintet nélkül végrehajtható, kivéve, ha a fellebbezés halasztó hatályát a törvény kimondja; a Bv. tvr. 6. §-ának (7) bekezdése szerint ugyanis a büntetésvégrehajtási bíró eljárására a büntetőeljárás szabályai az irányadók, ha jogszabály eltérően nem rendelkezik. A fellebbezés elbírálására a javaslat öt napos határidőt állapít meg, ezt az iratnak a fellebbezést elbíráló másodfokú bírósághoz való érkezésétől kell számítani.

A Bv. tvr. 6. §-ának (6) bekezdése szerint a büntetésvégrehajtási bíró eljárásban felmerült bűnügyi költség - eltérő rendelkezés hiányában - az elítéltet terheli. Ilyen eltérő rendelkezés - a bűnügyi költségnek az állam által való viselése - indokolt a fenyítés elleni fellebbezés elbírálására irányuló eljárásban; tekintet nélkül arra, hogy a büntetésvégrehajtási bíró vagy a másodfokú bíróság helyben hagyta a fegyelmi fenyítést, vagy azt mellőzte, illetőleg a magánelzárásnál enyhébb fenyítést alkalmazott, vagy a magánelzárás mértékét csökkentette. A javaslat ennél a rendelkezésnél figyelembe vette a nemzetközi gyakorlatot is.

A Bv. tvr.-nek a javaslat 49. §-ával megállapított 121. §-a (3) bekezdése szerint a magánelzárás fenyítés kiszabása ellen az előzetesen letartóztatott fellebbezhet a büntetésvégrehajtási bíróhoz. Ezzel összhangban a Bv. tvr. 7/B. §-ának (4) bekezdése kimondja, hogy az (1)-(3) bekezdés irányadó az előzetesen letartóztatott fellebbezésének elbírálására.

Az 5. §-hoz

A Bv. tvr. 10. §-a a büntetésvégrehajtási bírónak a javító-nevelő munka végrehajtására más munkahely vagy munka kijelölésére vonatkozó eljárását szabályozza. Ez a javító-nevelő munkának a Btk. 49. §-a (1) bekezdésének a) pontja szerinti végrehajtási módjára vonatkozik, amelyet a Btk. módosítása kiiktat a büntetési rendszerből. Ezért a javaslat a Bv. tvr. 10. §-át úgy módosítja, hogy az a más munkahelynek a közérdekű munka végrehajtására való kijelölését szabályozza. Az új munkahely kijelölésére akkor kerülhet sor, ha a közérdekű munka nem hajtható végre a büntetésvégrehajtási bíró által eredetileg meghatározott munkahelyen, vagy ha a közérdekű munka végrehajtása a munkafegyelem biztosítása érdekében, illetőleg az elítélt személyi körülményeiben történt változás folytán más munkahelyen célszerű.

A közérdekű munka végrehajtásának ellenőrzése a hivatásos pártfogó útján történik (Javaslat 31. §., Bv. tvr. új 63. §-ának (1) bekezdése). Ezért indokolt, hogy a büntetésvégrehajtási bíró meghallgassa a hivatásos pártfogót és - szükség esetén - a kijelölt vagy a kijelölendő új munkahely képviselőjét.

A 6. §-hoz

A Bv. tvr. 11. §-a a javító-nevelő munka végrehajthatósága megszűnésének megállapításáról rendelkezik. Ez az ítéletben kijelölt munkahelyen végzendő javító-nevelő munkára vonatkozik, amelyet a Btk. módosítása kiiktatott a büntetési rendszerből.

Szabályozást igényel viszont a közérdekű munka végrehajthatósága megszűnésének megállapítása; a Bv. tvr. 11. §-ának helyébe lépő rendelkezés ezt tartalmazza. A közérdekű munka végrehajthatóságát megszüntető okokat a Bv. tvr.-nek a javaslat 31. §-ával megállapított 66. §-ának (3) bekezdése szabályozza.

A 7. §-hoz

1. A Bv. tvr. 11/A. §-a a javító-nevelő munka szabadságvesztésre való átváltoztatását szabályozza; az (1)-(3) bekezdés az ítéletben meghatározott munkahelyen végrehajtandó javító-nevelő munkára vonatkozik, míg a (4) bekezdés a közérdekű munka átváltoztatásának sajátos szabályait tartalmazza. A javaslat - a Btk. módosításával összhangban - a közérdekű munka szabadságvesztésre való átváltoztatását szabályozza.

2. Az átváltoztatási eljáráshoz az ügyész indítványa szükséges, amelynek alapja a hivatásos pártfogó jelentése. Ha a büntetésvégrehajtási bíró megalapozottnak találja az átváltoztatási indítványt, a végzésében a közérdekű munka helyébe lépő szabadságvesztés tartamát az elítélt által még le nem töltött munkanapok alapulvételével állapítja meg. A javaslat számol azzal is, hogy a közérdekű munkának szabadságvesztésre átváltoztatására nincs ugyan ok, de a büntetés az eredetileg kijelölt munkahelyen nem hajtható végre, illetőleg az nem célszerű. Ilyen esetben a büntetésvégrehajtási bíró a közérdekű munka végrehajtására új munkahelyet jelölhet ki.

Az elítéltnek indokolatlan hátrányt okozhat, ha a közérdekű munka helyébe lépő szabadságvesztést a végzés elleni fellebbezése ellenére foganatba veszik. A javaslat ezért kimondja, hogy az átváltoztatásról rendelkező végzés elleni fellebbezésnek halasztó hatálya van.

Jelenleg a 108/1979. (IK. 8.) IM utasítás 79. §-ának (1) bekezdésére figyelemmel a 107/1979. (IK. 8.) IM utasítás 117. §-a alapján engedélyezhető a szabadságvesztés végrehajtásának elhalasztása a javító-nevelő munka szabadságvesztésre való átváltoztatása esetén. Ez törvényi szabályozást igényel: a javaslat a büntetésvégrehajtási bírót feljogosítja, hogy a közérdekű munka helyébe lépő szabadságvesztés megkezdésére halasztást engedélyezzen. Ez a végzés igazgatási jellegű, ezért a javaslat a fellebbezés lehetőségét kizárja.

A 8. §-hoz

A Bv. tvr. 13. §-a a büntetésvégrehajtási bírónak a pártfogó felügyelettel kapcsolatos eljárását szabályozza; az (1) bekezdés a pártfogó felügyeletnek a Bv. tvr. 93. §-a alapján történő elrendeléséről, a (2) bekezdés a feltételes szabadságra bocsátáskor való elrendeléséről, a (3) bekezdés a pártfogó felügyeletnek a Bv. tvr. 99. §-a alapján történő meghosszabbításáról, illetőleg megszüntetéséről, valamint a bíróság határozatában előírt magatartási szabályok megváltoztatásáról rendelkezik.

A javaslat 50. §-a a Btk. 82. §-át kiegészíti azzal, hogy a bíróság az elítéltet is pártfogó felügyelet alá helyezheti, aki a szabadságvesztést kitöltötte, míg a javaslat 51. §-ának (2) bekezdése folytán a Bv. tvr. 93. és 99. §-a a hatályát veszti. Ezért a Bv. tvr. 13. §-ában foglaltakat újból kell szabályozni. A javaslat a szabadságvesztésből annak teljes kitöltésekor szabaduló elítélt pártfogó felügyelet alá helyezését is a büntetésvégrehajtási bíró hatáskörébe utalja, ehhez a büntetésvégrehajtási intézet előterjesztése szükséges.

A pártfogó felügyelet meghosszabbítása, megszüntetése, illetőleg a bíróság határozatában előírt magatartási szabályok megváltoztatása iránt a hivatásos pártfogó jogosult a büntetésvégrehajtási bírónak javaslatot tenni, de a magatartási szabályok megváltoztatását a hivatásos pártfogó a pártfogolt kérelme alapján is javasolhatja.

A 9. §-hoz

A Bv. tvr. 19. §-a a szabadságvesztés végrehajtásának feladatát határozza meg. Ez a meghatározás egyrészt a büntetés tartalmi elemére - az ítéletben és a jogszabályban meghatározott joghátrányra - és a végrehajtás eszközére - az elítélt nevelésére -, másrészt a végrehajtás céljára, az elítéltnek a szabadulása után a társadalomba való beilleszkedése és az újabb bűncselekmény elkövetésétől való tartózkodás elősegítésére utal. A javaslat nem a szabadságvesztés végrehajtásának feladatát, hanem célját jelöli meg. A joghátrányra vonatkozó szövegrészt a javaslat úgy pontosítja, hogy a törvényben meghatározott joghátrány érvényesítése során kell a társadalomba való beilleszkedést és az újabb bűncselekmény elkövetésétől való tartózkodást elősegíteni. A joghátrányt ugyanis nem közvetlenül az ítélet, hanem a kiszabott büntetés tartalmát meghatározó törvény - ide értve a Bv. tvr.-t is - határozza meg.

A 10. §-hoz

1. A Bv. tvr. 20. §-ának (1) bekezdése szerint a szabadságvesztést a büntetésvégrehajtási testület hajtja végre. Ez a megfogalmazás pontatlan: büntetésvégrehajtási testületen a büntetésvégrehajtás hivatásos személyi állománya értendő. A szabadságvesztés végrehajtása valójában a büntetésvégrehajtási szervezet feladata; a javaslat ennek megfelelően módosítja a Bv. tvr. 20. §-ának (1) bekezdését.

2. A Bv. tvr. 20. §-ának (2) bekezdése kimondja, hogy a büntetésvégrehajtás feladatának teljesítésében az állami szervek és a társadalmi szervezetek közreműködnek. A javaslat ezt bővíti a börtönmissziók közreműködésének beiktatásával.

3. A Bv. tvr. 20. §-ának (3) és (4) bekezdése a büntetésvégrehajtási testület tagjáról, illetőleg tagjairól, az (5) bekezdése a büntetésvégrehajtási testületről rendelkezik. Ezeket a rendelkezéseket nem szükséges módosítani, mert értelemszerűen a büntetésvégrehajtás hivatásos állományára vonatkoznak.

A 11. §-hoz

A Bv. tvr. 21. §-ának (1) bekezdése szerint az elítéltet emberséges bánásmódban kell részesíteni, az emberi méltóságában megsérteni nem szabad.

A javaslat az elítélttel szembeni bánásmód alapvető követelményét a kínzás és más kegyetlen, embertelen vagy megalázó büntetések vagy bánásmódok elleni, az Egyesült Nemzetek Szervezete Közgyűlésének XXXIX. ülésszakán elfogadott, az 1988. évi 3. törvényerejű rendelettel kihirdetett nemzetközi egyezménnyel és a hasonló tárgyú európai egyezménnyel összhangban fogalmazza meg.

A 12. §-hoz

1. A Bv. tvr. 22. §-ának (1) bekezdése azt mondja ki, hogy a szabadságvesztés végrehajtása fontos okból - közérdekből, illetőleg az elítélt személyi, családi körülményei, egészségi állapota miatt - félbeszakítható. Azt, hogy a félbeszakításra ki, milyen időtartamra jogosult, a Büntetésvégrehajtási Szabályzat 118. §-ának (1) bekezdése határozza meg. Eszerint a büntetésvégrehajtási intézet parancsnoka egy évben tíz napig, a büntetésvégrehajtás országos parancsnoka egy évben tíz naptól három hónapig terjedő időtartamra, az igazságügyminiszter három hónapnál hosszabb időre engedélyezheti a félbeszakítást.

A szabályozásnak ez a szintje nem felel meg a törvényesség követelményeinek; a szabadságvesztés végrehajtásának félbeszakítására jogosultakat és e jogkörük terjedelmét törvényben indokolt meghatározni.

A javaslat ennek úgy tesz eleget, hogy a Bv. tvr. 22. §-ának (1) bekezdését új mondattal egészíti ki, amely a Büntetésvégrehajtási Szabályzat 118. §-ának (1) bekezdését azzal a változtatással veszi át, hogy a büntetésvégrehajtás országos parancsnokának jogkörét differenciálja. Az országos parancsnok általában továbbra is három hónapig terjedő időtartamra szakíthatják félbe a szabadságvesztés végrehajtását, öt évet meghaladó szabadságvesztés esetében azonban legfeljebb harminc napi félbeszakításra jogosult.

2. A javaslat a Bv. tvr.-nek a szabadságvesztés végrehajtása félbeszakítását szabályozó 22. §-át (3) bekezdéssel egészíti ki. Az új rendelkezés humanitárius szempontot vesz figyelembe. Lehetővé teszi, hogy a szabadságvesztést töltő elítélt - a végrehajtás félbeszakítása nélkül - meglátogassa a súlyos beteg hozzátartozóját, illetőleg részt vegyen a hozzátartozója temetésén. Az utóbbi az elítéltnek a hozzátartozójával kapcsolatos kegyeleti jogának érvényesülését jelenti.

A büntetésvégrehajtási intézet dönti el, hogy a hozzátartozó meglátogatása, illetőleg a temetésen való részvétel felügyelettel vagy anélkül történjék. Ennek elbírálásánál az elítélt szabadságvesztéséből hátralevő időt, a szabadságvesztés végrehajtási fokozatát és az elítéltnek a büntetés végrehajtása során tanusított magatartását kell figyelembe venni.

A felügyelet azt jelenti, hogy az elítéltet a büntetésvégrehajtási intézet beosztottja kíséri el a látogatásra, illetőleg a temetésre. A súlyos beteg hozzátartozó meglátogatása, illetőleg a hozzátartozó temetésen való részvétel olyan jellegű alkalom, amelynél általában nem indokolt az elítélt bilincselése. Ha azonban az elítélt szökésének megelőzése érdekében bilincs használata szükségesnek látszik, azt a büntetésvégrehajtási intézet parancsnoka elrendelheti.

A javaslat arra is feljogosítja a büntetésvégrehajtási intézet parancsnokát, hogy kivételes esetben megtagadja a látogatás, illetőleg a temetésen való részvétel engedélyezését. Erre akkor kerülhet sor, ha az elítéltnek bilincs alkalmazásával történő előállítása esetén is tartani kell a szökésétől, vagy közveszélyes magatartásától.

Az elítélt a javaslatban szabályozott esetben rövid időre hagyja el a büntetésvégrehajtási intézetet. Így a súlyos beteg hozzátartozó meglátogatása vagy hozzátartozó temetésén való részvétel céljából a büntetésvégrehajtási intézeten kívül töltött idő akkor is beszámít a szabadságvesztésbe, ha az elítélt felügyelet nélkül volt távol a büntetésvégrehajtási intézetből. Ez alól kivétel az az eset, amikor a beteg hozzátartozó meglátogatása vagy a hozzátartozó temetésén való részvétel céljából félbeszakítják a szabadságvesztés végrehajtását; a félbeszakítás tartalma ugyanis a Bv. tvr. 22. §-ának (2) bekezdése szerint - nem számít be a szabadságvesztésbe.

A 13. §-hoz

A Bv. tvr. 24. §-ának első mondata úgy rendelkezik, hogy a szabadságvesztést a bíróság által meghatározott fokozatban - fegyházban, börtönben vagy fogházban - és a büntetésvégrehajtási testület által kijelölt büntetésvégrehajtási intézetben hajtják végre.

A javaslat egyrészt - a Bv. tvr. 20. §-a (1) bekezdésének módosításával (10. §) összhangban - a büntetésvégrehajtási testület helyett a büntetésvégrehajtási szervezet megjelölést alkalmazza, másrészt kimondja, hogy a büntetést lehetőleg az elítélt lakóhelyéhez legközelebb eső büntetésvégrehajtási intézetben hajtják végre. Ezzel a javaslat azt kívánja elősegíteni, hogy az elítélt családi kapcsolatai a szabadságvesztés végrehajtása alatt is fennmaradjanak, önként értetődik ugyanis, hogy a látogató fogadását, illetőleg rövid tartamú eltávozás vagy kimaradás esetén az elítéltnek a családjával való érintkezését megkönnyíti, ha az elítélt lakóhelye a szabadságvesztést végrehajtó intézethez közel esik.

A büntetésvégrehajtási intézetek rendszere azonban úgy alakult ki, hogy a megyei, illetőleg a fővárosi büntetésvégrehajtási intézetekben elsősorban előzetesen eltartóztatottak vannak elhelyezve, a jogerős szabadságvesztést pedig főleg az országos jellegű büntetésvégrehajtási intézetekben hajtják végre. Ezeknek az intézeteknek a helye hosszú időszak alatt alakult ki, az átszervezésük rövid távon nem oldható meg. Előfordulhat tehát, hogy az elítélt büntetésvégrehajtási fokozatának megfelelő és a végrehajtásra kijelölt büntetésvégrehajtási intézet távol van az elítélt lakóhelyétől.

A 14. §-hoz

A Bv. tvr. 26. §-ának (1) bekezdése szerint a fegyház a szabadságvesztés végrehajtásának szigorúbb fokozata, a 26. § (2) bekezdése ezzel összhangban állapítja meg a fegyház végrehajtásának három jellemzőjét; az elítélt életrendje részleteiben is meghatározott, állandó irányítás és ellenőrzés alatt áll, a büntetésvégrehajtási intézeten belül engedéllyel és felügyelet mellett járhat, a büntetésvégrehajtási intézeten kívüli munkában kivételesen akkor vehet részt, ha a külvilágtól a munkavégzés alatt is elkülöníthető.

Ezeket a szabályokat a fegyház fokozatú elítéltek személyének fokozott veszélyessége és az abból következő nagyobb elszigetelés, s követelménye indokolja. A gyakorlati tapasztalat azonban azt mutatja, hogy az általában szükséges korlátozások a szabadságvesztés egy részének kitöltése után - az elítélt magatartását figyelembe véve - enyhíthetők.

A javaslat szerint a Bv. tvr. 26. §-át (3) bekezdéssel egészíti ki, amely az elítélt elszigetelésének bizonyos fokú enyhítését teszi lehetővé, ha a fegyház fokozatban legalább egy évet kitöltött. Az általánostól eltérő szabályok lehetőséget adnak arra, hogy az elítélt a büntetésvégrehajtási intézeten vagy annak meghatározott részén belül felügyelet nélkül, ellenőrzés mellett járjon, és a büntetésvégrehajtási intézeten kívüli munkában az elkülönítés követelménye nélkül részt vegyen. A javaslat kiemeli a fegyház általános szabályaitól való eltérés kivételes jellegét.

A javaslat szövegében az „engedélyezhető” szövegrészből az következik, hogy az engedély megadásának nincs sajátosan meghatározott jogosítottja, erre tehát a büntetésvégrehajtási intézet parancsnoka vagy az általa felhatalmazott beosztottja jogosult. Az engedélyezés nem tartozik az elítéltnek adható jutalmak közé, és az engedély esetleges visszavonása sem fegyelmi fenyítés.

A 15. §-hoz

1. A Btk. büntetési rendszerébe az 1984. évi 19. törvényerejű rendelettel beiktatott szigorított javító-nevelő munka un. félszabad intézmény, amely az elítéltet nem fosztja meg a személye szabadságától, de azt jelentősen korlátozza. A büntető jogszabályok módosításáról szóló törvényjavaslat a szigorított javító-nevelő munkát megszünteti, a félszabad végrehajtási mód egyes elemei azonban a szabadságvesztésnél is alkalmazhatónak látszanak. A javaslat ezért a fogházban, illetőleg a börtönben végrehajtandó szabadságvesztés esetén lehetőséget ad a büntetésvégrehajtási fokozat szabályinál enyhébb rendelkezések alkalmazására, amelyek az elítélt személyi szabadságának korlátozását enyhítik. A szabadságvesztését fogházban töltő elítélt esetében erre akkor kerülhet sor, ha az elítélt a büntetésből legalább három hónapot kitöltött. Az enyhébb végrehajtási szabályok alkalmazásának ehhez a feltételhez kötését a fogház fokozat jellege és a fogházban büntetésüket töltő elítéltek személyisége indokolja. Börtön esetében az enyhébb végrehajtási szabályok kivételesen csak akkor alkalmazhatók, ha az elítélt legalább hat hónapot kitöltött a szabadságvesztésből. A fegyház jellegéből az következik, hogy a büntetését fegyházban töltő elítéltnél az e §-ban meghatározott enyhébb végrehajtási szabályok alkalmazására még kivételesen sincs lehetőség.

Az enyhébb végrehajtási szabályok alkalmazása a büntetésvégrehajtási bíró hatáskörébe tartozik; ennek kezdeményezésére - előterjesztés formájában - a büntetésvégrehajtási intézet jogosult, az elítélt vagy védője pedig ezt indítványozhatja, és a büntetés-végrehajtási intézet a indítványt véleményezi.

2. Az enyhébb végrehajtási szabályokat a javaslat taxatív felsorolással határozza meg.

a) Az elítélt havonta legfeljebb négy alkalommal, esetenként huszonnégy órát, kivételesen negyvennyolc órát meg nem haladó időre eltávozhat a büntetésvégrehajtási intézetből. Az enyhébb végrehajtási szabályok alkalmazásának elrendelése a büntetésvégrehajtási bíró hatáskörébe tartozik, azt azonban a büntetésvégrehajtási intézet határozza meg, hogy az elítélt havonta hány alkalommal hagyhatja el a büntetésvégrehajtási intézetet, és hogy az eltávozás kivételesen negyvennyolc órát meg nem haladó időre szól. A javaslat ezzel kapcsolatban azt az iránymutatást adja, hogy eltávozásra azokon a napokon kerülhet sor, amelyeken az elítélt nem végez munkát.

b) Az általános szabályok szerint az elítélt személyes szükségleteire fordítható összeg felhasználása nem készpénzzel, hanem az elítélt keresményéből, illetőleg letétjéből való levonással történik. Ha azonban az elítélt az enyhébb végrehajtási szabályok alkalmazása következtében a büntetésvégrehajtási intézeten kívül tartózkodik, indokolt, hogy erre az időre készpénzzel rendelkezzék. Ezért a javaslat kimondja, hogy ebben az esetben az elítélt készpénzben is megkaphatja a személyes szükségletére fordítható pénzt, és azt a büntetésvégrehajtási intézeten kívül elköltheti.

Ez a rendelkezés nem zárja ki, hogy az enyhébb végrehajtási szabályokat annál az elítéltnél is alkalmazzák, akinek nincs keresménye vagy letétben lévő pénze. Az elítélt ugyanis a büntetésvégrehajtási intézeten kívül is fogadhat látogatót, és a büntetésvégrehajtási intézeten kívüli tartózkodásának a költségét a látogató viselheti.

c) A látogatónak a büntetésvégrehajtási intézeten kívüli fogadása a félszabad végrehajtási mód egyik eleme. Arról a büntetésvégrehajtási intézet nem gondoskodik, hogy ebben az esetben a látogató fogadása hol történjék. A látogató fogadásának erről a sajátos módjáról a javaslat azért rendelkezik, mert az általában huszonnégy órát meg nem haladó időre engedélyezett eltávozás rendszerint nem teszi lehetővé, hogy az elítélt a családjához utazzék, viszont a családi kapcsolatok fenntartása érdekében kívánatos, hogy az elítélt a büntetésvégrehajtási intézetből való távollétének idejét olyan környezetben töltse, amely a társadalomba való beilleszkedése szempontjából kedvező.

d) A büntetésvégrehajtási intézeten kívüli munkavégzés a fogházban általános lehetőség [Bv. tvr. 28. § (2) bek. a) pont], míg a börtönben erre kivételesen kerülhet sor (Bv. tvr. 27. § a) pont). Ez a fogház, illetőleg a börtön végrehajtási szabályai szerint felügyelettel történik; az enyhébb végrehajtási szabályok azt jelentik, hogy ez elítélt felügyelete mellőzhető.

3. Az elítélt az eltávozásra engedélyezett időtartamon belül a tartózkodásának helyét szabadon választja meg. Minthogy azonban az elítélt az eltávozás ideje alatt is a szabadságvesztését tölti, a javaslat kötelezi őt annak bejelentésére, hogy az eltávozás ideje alatt hol tartózkodik.

4. Az enyhébb végrehajtási szabályok alkalmazását nem szünteti meg,hogy az elítélt ellen újabb büntető eljárás indult. Ebben az esetben azonban megnő annak a lehetősége, hogy az elítélt az eltávozásról nem tér vissza, hanem elrejtőzik. Ezért a javaslat kimondja, hogy az elítélt nem távozhat el a büntetésvégrehajtási intézetből, ha ellene újabb büntető eljárás van folyamatban.

5. Az elítélt követelés megtartani az eltávozással, illetőleg a büntetésvégrehajtási intézeten kívüli munkával kapcsolatos magatartási szabályokat, amelyeket a büntetésvégrehajtási intézet határoz meg. Ezek megszegése a büntetésvégrehajtás rendjének vétkes megsértését jelenti, ezért általában fegyelmi fenyítésnek van helye [Bv. tvr. 42. § (1) bek.]. A magatartási szabályok ismételt vagy súlyos megszegéséhez azonban a javaslat súlyosabb jogkövetkezményt fűz, az enyhébb végrehajtási szabályok alkalmazásának megszüntetését helyezi kilátásba.

Azt, hogy az eltávozással, illetve a büntetésvégrehajtási intézeten kívüli munkavégzéssel kapcsolatos magatartási szabályok megszegése mikor súlyos, a javaslat példálódzva határozott meg; különösen akkor súlyos a magatartási szabályok megszegése, ha az elítélt az eltávozásról nem az előírt időn belül tér vissza, vagy más súlyos fegyelemsértést követ el. Az adott eset súlyát az eltávozásról való visszatérésre előírt időpont be nem tartásánál is mérlegelni kell, egy alkalommal, néhány perces késés esetén nem indokolt az enyhébb végrehajtási szabályok alkalmazása megszüntetésének a kezdeményezése. Más súlyos fegyelemsértést valósíthat meg például, ha az elítélt az eltávozása alkalmával lerészegedik, nyilvánosan megbotránkoztatóan viselkedik, vagy a munkavégzés során tulajdon elleni szabálysértést követ el.

Ha az enyhébb végrehajtási szabályok alkalmazásának a megszüntetése látszik indokoltnak, a büntetésvégrehajtási intézet parancsnoka felfüggeszti az enyhébb végrehajtási szabályok alkalmazását, és a büntetésvégrehajtási bírónak tesz előterjesztést az enyhébb végrehajtási szabályok alkalmazásának megszüntetése iránt. Az enyhébb végrehajtási szabályok alkalmazásának felfüggesztése azért szükséges, hogy az elítélt a büntetésvégrehajtási bíró határozatának meghozataláig sem hagyhassa el a büntetésvégrehajtási intézetet.

A 16. §-hoz

Az átmeneti csoportban az elítéltre irányadó büntetésvégrehajtási szabályok enyhíthetők, ezeket a Bv. tvr. 29. §-ának (2) bekezdése példálozóan sorolja fel. Az első fordulat szerint az elítélt rövid tartamú eltávozása engedélyezhető, és részt vehet külső munkában.

A javaslat a büntetésvégrehajtási szabályoknak ezt az enyhítését közelíti a szabadságvesztés végrehajtási szabályainak a 15. §-ban szabályozott enyhítéséhez. Az átmeneti csoportban alkalmazható enyhébb végrehajtási szabályok felsorolásának első fordulatát a javaslat úgy módosítja, hogy az elítéltnek a büntetésvégrehajtási intézetből való eltávozása huszonnégy órát meg nem haladó időre, továbbá jutalomként ezt meghaladó, a 41. § (3) bekezdésében meghatározott időre engedélyezhető (ez utóbbit a javaslat 24. §-ának (2) bekezdése módosítja), és részt vehet a büntetésvégrehajtási intézeten kívüli munkában.

A büntetésvégrehajtási szabályoknak az átmeneti csoportban való enyhítése és a javaslat 15. §-ában szabályozott intézmény között az a különbség, hogy az átmeneti csoportban levő elítélt esetében a szabályok enyhítése nem a büntetésvégrehajtási bíró, hanem a büntetésvégrehajtási intézet hatáskörébe tartozik.

A 17. §-hoz

1. A Bv. tvr. 30. §-ának (1) bekezdése szerint a szabadságvesztés végrehajtása során a nőket a férfiaktól el kell különíteni. A javaslat ezt a fiatalkorúaknak a felnőttkorúaktól való elkülönítésével egészíti ki. Ezt a követelményt jelenleg a Bv. tvr.-nek a fiatalkorúakra vonatkozó rendelkezései (IV. fejezet VII. cím) sem tartalmazzák.

2. Az elítéltek közös zárkában való elhelyezése szükségtelen joghátrányt jelenthet, és a társadalomba való beilleszkedésük folyamatát is akadályozhatja. Ezért a javaslat általános szabályként az elítélt egyedül való elhelyezését mondja ki, de a büntetésvégrehajtási intézetek adottságaival számolva a közös zárkában való elhelyezést is lehetővé teszi, ha az egyedül való elhelyezés feltételei hiányoznak. Nem hagyható ugyanis figyelmen kívül, hogy hosszú időn keresztül az elítéltek közös elhelyezésének szemlélete és gyakorlata érvényesült, ennek megfelelően az elítéltek közös elhelyezésére szolgáló zárkarendszer épült ki. Az elítéltek egyedül való elhelyezését lehetővé tevő zárkarendszer kialakítása elsősorban a rendelkezésre álló anyagi eszközöktől függ. Ha azonban a büntetésvégrehajtási intézet adottságai lehetővé teszik, az elítéltek egyedül való elhelyezését meg kell teremteni.

Az elítélt egyedül való elhelyezése nem azonos a fegyelmi fenyítésként alkalmazható magánelzárással, amely a zárka berendezését és az ott előírt magatartási szabályokat illetően is hátrányt jelent.

3. A javaslat elhagyja a Bv. tvr. 30. §-ának jelenlegi (2) bekezdését, amely szerint az elítéltek - elsősorban a nevelésük érdekében - életkori, kriminológiai, pedagógiai és egészségügyi szempontok alapján is csoportosíthatók. Ez instruktív jellegű előírás, a javaslat ehelyett az elítélt kötelességei között sorolja fel azt, hogy az elítélt köteles eltűrni az életkori, kriminológiai, biztonsági, nevelési és egészségügyi szempontok szerinti csoportba sorolását [Javaslat 19. §, Bv. tvr. 33. § (1) bek. b) pont].

4. A büntetésvégrehajtási intézeteknek jelenleg is van házirendjük, ez a folyamatos, szervezett működésük feltétele, a házirend kiadására azonban nincs jogszabályban foglalt felhatalmazás. Ezt pótolja a javaslat a Bv. tvr. 30. §-ának (3) bekezdéssel való kiegészítésével, amely a büntetésvégrehajtási intézet parancsnokát hatalmazza fel a büntetésvégrehajtási intézet házirendjének meghatározására.

A házirend nem jogszabály, hanem olyan belső szabályzat, amely nem állhat jogszabállyal ellentétben, és nem tartalmazhat olyan rendelkezést, amelyet csak jogszabály határozhat meg (pl. nem állapíthat meg az elítéltre nézve olyan kötelezettséget, amely nem jogszabályon alapszik/.

A 18. §-hoz

1. A Bv. tvr.-nek a szabadságvesztés végrehajtásáról szóló IV. fejezetében a III. cím az elítéltek kötelezettségeiről és jogairól rendelkezik. A javaslat ezeket a rendelkezéseket a nemzetközi gyakorlatra és a Bv. tvr. alkalmazása során szerzett tapasztalatokra figyelemmel korszerűsíti.

2. Az elítélt jogi helyzetét alapvetően az határozza meg, hogy a szabadságvesztés végrehajtása alatt elveszti a személyi szabadságát. Ez azonban nem jelenti az elítélt állampolgári kötelességeinek és jogainak teljes elvesztését; a Bv. tvr. 32. §-a arról rendelkezik, hogy a szabadságvesztés végrehajtása mennyiben érinti az elítélt állampolgári kötelezettségeit és jogait. A Bv. tvr. 32. §-a szerint ezek a kötelezettségek és jogok annyiban szünetelnek, illetve korlátozottak, amennyiben erről az ítélet vagy jogszabály rendelkezik, illetőleg amennyiben ezek érvényesülése a büntetés céljával ellentétes.

A javaslat jogszabály helyett törvény rendelkezésére utal; ez összhangban van a jogalkotásról szóló 1987. évi XI. törvény 3. §-ának f) pontjával, amely szerint a büntetésvégrehajtást törvényben kell szabályozni. A törvényen a jogalkotásról szóló törvény hatályba lépése előtt alkotott törvényerejű rendeletet is érteni kell, tehát ide értendők a Bv. tvr. eredeti szövegében foglalt rendelkezések; erre vonatkozik a javaslat 51. §-ának (3) bekezdésében foglalt értelmező rendelkezés.

Az állampolgári kötelességek és jogok szünetelésének, illetőleg korlátozásának az a feltétele, hogy ezek érvényesülése ellentétes a büntetés céljával, az állampolgári kötelességek és jogok érvényesülésének olyan, a gyakorlatban bizonytalanságot okozó szűkítése, amely nem felel meg a jogállamiság követelményeinek. Ezért a javaslat ezt elhagyja.

A 19. §-hoz

A javaslat újraszabályozza a Bv. tvr. 33. §-ában foglaltakat. Az (1) bekezdés példálódzóan felsorolja az elítéltnek azokat a kötelességeit, amelyek a büntetésvégrehajtási jogviszonyból fakadnak. A javaslatban foglalt felsorolás bővebb a hatályos szabályozásánál. A b) pont a Bv. tvr. 30. §-ának (2) bekezdését veszi át, azzal a módosítással, hogy az elítéltek csoportokba sorolására nem a büntetésvégrehajtási szervezetnek ad lehetőséget, hanem az elítéltnek azt a kötelezettségét mondja ki, hogy az elkülönítését, illetőleg a csoportba sorolását eltűrje.

A Bv. tvr. 33. §-a (1) bekezdésének jelenlegi b) pontja ez elítéltet a büntetésvégrehajtási intézet rendjének megtartására és a kapott utasítások teljesítésére kötelezi. A javaslatban erről az (1) bekezdés c) pontja úgy rendelkezik, hogy a biztonsági és a higiéniai követelmények megtartására is utal.

A Bv. tvr. 33. §-a (1) bekezdésének c) pontja tartalmazza az elítélt munkavégzési kötelességét. A javaslatban az (1) bekezdés d) pontja ezt a munkavédelemmel és a környezetvédelemmel kapcsolatos előírások megtartásával egészíti ki.

A Bv. tvr. 33. §-a (1) bekezdésének d) pontja az elítélt kötelességévé teszi a büntetésvégrehajtási intézet közösségi életében és az intézet rendjének fenntartásában való részvételt. A javaslat ezt nem veszi át; a közösségi életben és a büntetésvégrehajtási intézet rendjének fenntartásában való részvételnek az elítélt kötelességeként megfogalmazása olyan szemléletet tükröz, amely nem életszerű, ténylegesen eddig sem valósult meg.

Az (1) bekezdés új e) pontja a hatályos rendelkezést azzal egészíti ki, hogy az elítéltnek a büntetésvégrehajtási intézet tisztántartásában díjazás nélkül, alkalomszerűen való részvétele mértékét külön jogszabály határozza meg. Jelenleg ezt a Büntetésvégrehajtási Szabályzatról szóló 8/1979. (VI. 30.) IM rendelet 12. §-ának (5) bekezdése legfeljebb napi négy órában, havonta legfeljebb huszonnégy órában határozza meg. A javaslat folytán kizárt, hogy erről nem jogszabály, hanem belső szabályozás - pl. a büntetésvégrehajtási intézet házirendje - rendelkezzék.

Az elítéltnek azt a kötelességét, hogy a szükséges orvosi vizsgálatnak és gyógykezelésnek alávesse magát, a Bv. tvr. 47. §-ának (1) bekezdése tartalmazza. A javaslat ezt az elítéltnek a Bv. tvr. új 33. §-a (1) bekezdésében felsorolt kötelességei közé iktatja be f) pontként, míg a jelenlegi rendelkezést a javaslat 51. §-ának (2) bekezdése hatályon kívül helyezi. A javaslat az orvosi vizsgálatnak és gyógykezelésnek való alávetés előírásával olyan kötelezettséget állapít meg, amely túlmegy a szabad társadalomban érvényesülő kötelességeken. Ezt az indokolja, hogy az elítélt betegségének megállapítása és a gyógykezeléshez szükséges rendszabályok alkalmazása, a fertőző vagy járványgyanús állapotú elítélt izolálása, a jó egészségi állapotnak a munkavégzésnél meghatározó szerepe, a szabadulás után a társadalomba való beilleszkedést akadályozó testi vagy lelki fogyatékosságok feltárása a szabadságvesztés végrehajtásának körülményei, az elítéltek összezártsága folytán kiemelkedő fontosságú. Az állampolgárokra vonatkozó általános szabályozástól való eltérés csak annyiban megengedett, amennyiben azt a szabadságvesztés végrehajtásának jellege és feladata indokolja. Ezt fejezi ki a javaslat szövegében a „szükséges” szó. A javaslat e rendelkezése összhangban áll az Európai Börtönszabályoknak az egészségügyi ellátásra vonatkozó előírásaival.

A Bv. tvr. 33. §-a (1) bekezdésének f) pontja szerint az elítélt köteles a tartására fordított összeget megfizetni. Ez a merev szabály azonban a gyakorlatban nem valósítható meg; az elítélt által fizetett összeg valójában az ellátására (élelmezésére) fordított költség viselését szolgálja. A javaslat ezért a jelenleginél reálisabban rendelkezik, az elítéltet arra kötelezi, hogy a tartására fordított költséghez járuljon hozzá, kivéve, ha önhibáján kívül nem dolgozik, és nem részesül nyugellátásban vagy baleseti nyugellátásban. Az előbbi kivételt a Bv. tvr. 46. §-ának (2) bekezdése is tartalmazza, a javaslat 51. §-ának (2) bekezdése ezt hatályon kívül helyezi. A javaslatnak ez a rendelkezése figyelembe veszi a nemzetközi összehasonlítást is, pl. az osztrák büntetésvégrehajtási törvény is a javaslathoz hasonló szabályozást tartalmaz. Azt a további kivételt, hogy a nyugellátásban vagy baleseti nyugellátásban részesülő elítélt akkor is köteles a tartására fordított költséghez hozzájárulni, ha önhibáján kívüli okból nem dolgozik, jelenleg a Büntetésvégrehajtási Szabályzat 96. §-a (2) bekezdésének c) pontja tartalmazza, a munkaképtelenné nyilvánításra utalással. A javaslat ennek lényegét veszi át a Bv. tvr.-be.

2. A Bv. tvr. 33. §-ának (2) bekezdése arra jogosítja fel a büntetésvégrehajtási intézetet, hogy az elítélt keresményének és letétben lévő pénzének a külön jogszabályban meghatározott részét az elítélt tartásra jogosult gyermeke gondozójának megküldje, illetőleg a szabadulása idejére tartalékolja. A Bv. tvr.-ben említett külön jogszabály a Büntetésvégrehajtási Szabályzat 74. §-a.

A javaslat a Bv. tvr. új 33. §-ának (2) bekezdéséből elhagyja az elítélt keresménye, illetőleg letétben lévő pénze meghatározott részének a tartásra jogosult gyermeke részére való megküldését; ez a büntetésvégrehajtási intézetnek olyan feladata, amelyet a bírósági végrehajtásról szóló jogszabályban kell meghatározni.

3. A Bv. tvr. 33. §-ának új (3) bekezdése a szabadságvesztés végrehajtásával kapcsolatos költségek viselése alóli mentesülés egyes eseteit szabályozza. Ezekről jelenleg a Büntetésvégrehajtási Szabályzat 96. §-a (4) bekezdésének a)-d) pontja rendelkezik; indokolt azonban a törvényi szintű szabályozásuk.

4. A Bv. tvr. 33. §-ának (4) bekezdése a büntetésvégrehajtás rendjét sértő cselekmény, illetőleg bűncselekmény megelőzése és megakadályozása érdekében az elítélt megmotozására és személyes tárgyai megvizsgálására jogosítja fel a büntetésvégrehajtási intézetet.

A javaslat elhagyja azt, hogy az elítélt „bármikor” megmotozható, ennek kiemelése ugyanis egyrészt felesleges, másrészt a gyakorlatban az elítélt zaklatásához vezethet.

A javaslat a (4) bekezdés jelenlegi szövegét azzal egészíti ki, hogy az abban említett célok érdekében az elítélttel szemben a törvényben meghatározott esetben és módon kényszerítő eszközök alkalmazhatók, szükség esetén az elítélt biztonsági okból elkülöníthető. A kényszerítő eszközök alkalmazásáról jelenleg - a büntetésvégrehajtási testület tagjának jogosultságaként - a Bv. tvr. 20. §-ának (3) bekezdése, a biztonsági elkülönítésről a Büntetésvégrehajtási Szabályzat 13. §-a rendelkezik. A javaslat ezeket a Bv. tvr.-nek az elítélt kötelességeiről szóló 33. §-ába abból a megfontolásból kiindulva iktatja be, hogy az elítélt köteles a kényszerítő eszközök alkalmazását, illetőleg az elkülönítést eltűrni.

5. Azt az összeget, amellyel az elítélt köteles a tartására fordított költséghez hozzájárulni, nem célszerű a törvényben meghatározni, mert az infláció folytán a költség, a munkáltatás lehetőségének az alakulása folytán pedig az elítéltek keresménye is változik. Ezért a javaslat az (5) bekezdésében a büntetésvégrehajtás országos parancsnokának ad felhatalmazást ennek az összegnek a megállapítására.

A 20. §-hoz

A Bv. tvr. 34. §-ának (2) bekezdése szerint az elítéltet az okozott kár megtérítésére a büntetésvégrehajtási intézet kötelezi; az elítélt fellebbezését a felettes büntetésvégrehajtási szerv bírálja el, a másodfokú határozat ellen az elítélt a szabadulása után fordulhat keresettel a bírósághoz.

A javaslat egyértelműen meghatározza, hogy az elítéltnek a kártérítési határozat elleni fellebbezését a büntetésvégrehajtási intézet parancsnoka bírálja el, és feloldja az elítélt jogorvoslati jogának indokolatlan korlátozását; az elítélt már a szabadságvesztés végrehajtása alatt is keresettel fordulhat a bírósághoz a kártérítésre kötelező másodfokú határozat ellen.

A 21. §-hoz

A Bv. tvr. 35. §-a az Igazságügyi Minisztériumnak a szabadságvesztés végrehajtása során az elítéltet ért kárért való felelősségéről rendelkezik. A (2) bekezdés szerint az elítélt a felettes büntetésvégrehajtási szervnek a kártérítési igényét elutasító határozata ellen - ha az igény a munkájával összefüggésben keletkezett kárra vonatkozik - már a szabadságvesztés végrehajtása alatt, egyébként a szabadulása után fordulhat keresettel a bírósághoz. A javaslat ezt az indokolatlan differenciálást megszünteti, és általában lehetővé teszi, hogy az elítélt a büntetésvégrehajtási intézet parancsnokának a kártérítési igénnyel kapcsolatos másodfokú határozatával szemben már a szabadságvesztésből való szabadulása előtt keresettel forduljon a bírósághoz.

A 22. §-hoz

1. A Bv. tvr. 36. §-a az elítéltnek a büntetésvégrehajtás tényéből származó jogairól rendelkezik. Az elítélt jogi helyzetének törvényi szabályozása azonban nem nélkülözheti annak rendezését, hogy az elítélt állampolgári jogai hogyan érvényesülnek a szabadságvesztés végrehajtása alatt. Erre tekintettel a javaslat a Bv. tvr. 36. §-át jelentősen bővíti.

2. Az (1) bekezdés a) pontja az elítéltnek az elhelyezésre, élelmezésre és egészségügyi ellátásra való jogát a jelenleginél pontosabban fogalmazza meg.

Az (1) bekezdés b) pontja annak kimondásával bővül, hogy az elítélt levélváltásának gyakorisága és a levelek terjedelme nem korlátozott. Ilyen korlátozás jelenleg sincs, de ennek a törvényben való kimondása garanciális szempontból jelentős.

Az (1) bekezdés c) pontjának hatályos szövege szerint az elítélt fegyházban és börtönben legalább kéthavonként, fogházban legalább havonként jogosult látogató fogadására. A javaslat ezt a differenciálást mellőzi. Az elítélt joga a látogató fogadására elsősorban a családi kapcsolatainak a fenntartását célozza, és így az elítéltnek a társadalomba való újbóli beilleszkedését segíti elő. Ezért nem indokolt a látogató fogadásának gyakoriságát a büntetésvégrehajtási fokozattól függővé tenni. A javaslat szövegében a „legalább” szó azt fejezi ki, hogy a látogató fogadását egy hónaponként biztosítani kell, de erre gyakrabban is sor kerülhet.

Adott esetben azonban a büntetésvégrehajtási intézet biztonsága érdekében indokolt lehet, hogy az elítélt rácson keresztül beszéljen a látogatójával. Jelenleg erről a Büntetésvégrehajtási Szabályzat 51. §-ának (8) bejkezdése fegyház és börtön esetében rendelkezik, a korlátozás jellege azonban törvényi szabályozást kíván. A javaslat ezt a végrehajtási fokozatra tekintet nélkül lehetővé teszi; ez a korlátozás ugyanis a konkrét esetben bármelyik végrehajtási fokozatú elítéltnél szükségessé válhat.

Az (1) bekezdés d) pontja az elítélt munkavégzési jogosultságáról rendelkezik, a javaslat ezt a munkavédelemmel egészíti ki.

A nők és a fiatalkorúak sajátos védelmét szolgáló szabályoknak a szabadságvesztés végrehajtása során is érvényesülniük kell. Ezt szolgálja az (1) bekezdés új e) pontja.

Az (1) bekezdés f) pontja az elítélt jogosultságaként fogalmazza meg a már megállapított nyugellátásnak és baleseti nyugellátásnak a meghatalmazott személy kezéhez vagy a büntetésvégrehajtási intézethez való folyósítását, üzemi baleset esetén a baleseti ellátást és a baleseti egészségügyi szolgáltatást.

Az elítélt közérdekű bejelentés, panasz, kérelem és jognyilatkozat előterjesztéséhez való jogát jelenleg az (1) bekezdés f) pontja tartalmazza. A javaslat ezt az (1) bekezdés g) pontjaként annak kiemelésével fogalmazza meg, hogy a közérdekű bejelentést stb. az elítélt a büntetésvégrehajtási intézetben és a büntetésvégrehajtástól független szervhez terjesztheti elő.

A fogvatartottak vallásgyakorlását jelenleg a 8/1990. (IV. 27.) IM rendelet szabályozza. A javaslat az elítéltnek ezt a jogát az (1) bekezdés h) pontjaként beiktatja a Bv. tvr. 36. §-ába.

Az elítélt jogainak fokozott védelmét szolgálja az (1) bekezdés új i) pontja, amely szerint az elítélt jogosult a személyi tulajdonához fűződő jogainak védelmére.

Az elítéltnek a szabadulása utáni munkába állásával és letelepedésével kapcsolatos jogosultságát [Bv. tvr. 36. § (1) bek. g) pont] a javaslat az (1) bekezdés új j) pontjaként azzal egészíti ki, hogy az elítélt a karitatív szervezetek megbízottjával való érintkezésre is jogosult.

Az elítélt egészségének megőrzése érdekében gondoskodni kell arról, hogy rendszeresen tartózkodjék a szabad levegőn. Erről jelenleg nem a Bv. tvr., hanem a Büntetésvégrehajtási Szabályzat 12. §-ának (4) bekezdése rendelkezik. A javaslat a hatályos jogban meghatározott naponként legalább 30 perc helyett naponként legalább egy órai szabad levegőn való tartózkodást ír elő. Ez a változtatás összhangban áll az Egyesült Nemzetek Szervezetének Minimum Szabályaival és az Európai Tanács Miniszteri Bizottságának az európai büntetésvégrehajtási szabályokra vonatkozó ajánlásaival.

A javaslat az (1) bekezdés l) pontjában az elítélt pihenésre, szabadidőre, rendszeresen végzett munka után fizetett szabadságra való jogosultságát mondja ki, míg az (1) bekezdés n) pontja a Bv. tvr. 39. §-ának (5) bekezdését és 40. §-ának (2) bekezdését összefoglalva rendelkezik az elítélt önképzéséről, a művelődési és sportolási lehetőségek igénybevételéről.

Az általános iskolai tanulmányok kötelező folytatását a Bv. tvr. 39. §-ának (1) bekezdése a negyvenedik életévét be nem töltött elítéltnél írja elő. A javaslat ezt az oktatásról szóló 1985. évi I. törvény 50. §-ában meghatározott tankötelezettséggel ellentétes rendelkezést nem vesz át;de a Bv. tvr. új 36. §-a (1) bekezdésének n) pontja az elítélt jogaként határozza meg az általános iskolai tanulmányok folytatását - ez az elítélt életkorától független -, míg a középfokú, valamint a felső fokú tanulmányok folytatását nem az elítéltet általánosan megillető jogként, hanem indokolt esetben teszi lehetővé. Ilyen indokolt eset áll fenn pl. akkor, ha az elítélt a már megkezdett középfokú, illetve felső fokú tanulmányait kívánja folytatni, és ez a büntetésvégrehajtás körülményei között megoldható.

A Bv. tvr. 127. §-ának (3) bekezdése szerint e törvényerejű rendelet nem érinti a konzuli tisztviselőnek és a külföldi állampolgár elítéltnek szóbeli vagy írásbeli érintkezési jogát. A javaslat ezt érdemben fenntartja, de a Bv. tvr. új 36. §-a (1) bekezdésének o) pontjában a külföldi állampolgár jogosultságaként szabályozza.

3. Az elítélt jogi helyzetét meghatározó alapvető rendelkezésként mondja ki a (2) bekezdés, hogy az elítélt jogképessége nem korlátozott. Ebből az következik, hogy az elítélt bírósági tárgyaláson való megjelenését lehetővé kell tenni. Ez a rendelkezés nemcsak büntetőügyre, ideértve a büntetésvégrehajtási bíró eljárását is, hanem a polgári bíróság eljárására is vonatkozik. Az utóbbival kapcsolatos kérdés az elítéltnek a tárgyalásra való előállításával felmerülő költség viselése. A javaslat általános szabályként azt mondja ki, hogy a költségek viselése szempontjából az elítélt helyzete azonos a többi állampolgáréval. A hatályos jogban a Büntetésvégrehajtási Szabályzat 122. §-ának (2)-() bekezdése rendelkezik az elítélt előállításáról polgári vagy munkaügyi peres ügyben, illetőleg a közjegyzői eljárásban. Ezt a javaslat rendelkezésére tekintettel felül kell vizsgálni.

4. Az elítéltnek a külvilággal való kapcsolata szempontjából jelentős kérdés, hogy milyen feltételek mellett kaphat a hozzátartozójától vagy más személytől csomagot, illetőleg küldhet csomagot a hozzátartozójának vagy másnak. A korszerű büntetésvégrehajtási jogszabályok ezt nem az elítéltnek adható kedvezményként, hanem mint az elítéltnek a szabadságvesztés tényéből következő alanyi jogát szabályozzák. Ezt a felfogást képviseli a Bv. tvr. is; a 36. § (2) bekezdése szerint az elítélt legalább két havonként kaphat és küldhet csomagot. A részletesebb szabályozást a Büntetésvégrehajtási Szabályzat 52. §-a tartalmazza. A (2) bekezdése szerint az elítélt fogházban legalább havonta, börtönben és fegyházban legalább két havonta kaphat és küldhet csomagot.

Minthogy a csomagküldés lehetősége az elítélt és a hozzátartozói - esetleg más személyek - közötti pozitív emberi kapcsolat fenntartását szolgálja, és így a társadalomba való beilleszkedést segíti elő, a csomagküldemény gyakorisága szempontjából indokolatlan a végrehajtási fokozatok között különbséget tenni. A javaslat ezért úgy rendelkezik, hogy az elítélt legalább havonként kaphat és küldhet csomagot. Ebből az következik, hogy a Büntetésvégrehajtási Szabályzat 52. §-át is módosítani kell.

5. A Bv. tvr. 36. §-ának (3) bekezdése szerint a terhes és a kisgyermekes elítélt nőt az egészségét védő és a gyermek fejlődését biztosító jogok is megilletik. A javaslat ennél határozottabban fogalmaz: azt mondja ki, hogy ezek az e törvényen kívüli jogai nem korlátozhatók.

A terhes nők és anyák védelméről rendelkezik a Büntetésvégrehajtási Szabályzat 107. §-a. Ennek tartalmából a javaslat azt a törvénybe tartozó szabályt veszi át, hogy ha a szülésre a szabadságvesztés végrehajtása alatt kerül sor, az újszülöttet hat hónapos koráig az anyjával együtt kell elhelyezni; kivételesen engedélyezhető, hogy a csecsemő egy éves koráig anyjával együtt a büntetésvégrehajtási intézetben maradjon.

6. Az elítélt állampolgári jogairól jelenleg csak a Bv. tvr. 32. §-ának általános jellegű rendelkezése szól. A törvényesség érdekében azonban az elítélt állampolgári jogainak érvényesüléséről a büntetésvégrehajtási törvényben egyértelműen részletesen kell rendelkezni.

A javaslat az (5) bekezdésben az elítéltnek azokról az állampolgári jogairól szól, amelyek a szabadságvesztés következtében módosulnak. Az állampolgároknak a közérdekű adatok megismeréséhez és terjesztéséhez való jogát a szabadságvesztés végrehajtása nem szünteti meg, de ennek gyakorlása nem veszélyeztetheti a büntetésvégrehajtási intézet rendjét és biztonságát.

A javaslat az elítéltnek a társadalmilag hasznos munkához való jogát a Bv. tvr. új 36. §-a (1) bekezdésének d) pontjában, a szavadságvesztés tényéből fakadó jogok között sorolja fel, a munkához való állampolgári jog módosulását viszont az (5) bekezdés b) pontjában szabályozza. Ez az állampolgári jog ugyanis - a büntetésvégrehajtás körülményei folytán - átmenetileg mind addig szünetel, amíg fennáll az az ok, amely akadályozza az elítélt munkával való foglalkoztatását.

A véleménynyilvánításnak állampolgári joga nem szűnik meg a szabadságvesztés végrehajtásával. A büntetésvégrehajtás működéséhez elengedhetetlenül szükséges rendet és biztonságot azonban az elítélt véleményének nyilvánítása nem zavarhatja. Ez korlátozza az elítélt vélemény-nyilvánítási jogát. A szabadságvesztés végrehajtása azt sem zárja ki, hogy az elítélt a véleményét közzétételre szánja, és ennek érdekében azt írásba foglalja. A büntetésvégrehajtási intézet rendjét és biztonságát azonban a véleménnyilvánításának ez a formája sem sértheti. A javaslat ezért úgy rendelkezik, hogy ha az irat tartalma sérti a büntetésvégrehajtás rendjét és biztonságát, azt le kell foglalni. Ez az irat továbbításának a tilalmát is jelenti.

A levéltitok tiszteletben tartása olyan állampolgári jog, amelynek a védelme a szabadságvesztés végrehajtása alatt sem szünetel. A büntetésvégrehajtás rendjéhez és biztonságához fűződő társadalmi érdek azonban a levéltitok megőrzésének korlátlan érvényesülését nem teszi lehetővé. A nemzetközi összehasonlítás is azt mutatja, hogy a büntetésvégrehajtási szerv jogosult az elítélt levelezésének legalább szúrópróbaszerű ellenőrzésére. A magyar büntetésvégrehajtási szabályozás is ezen az elvi alapon áll. A Bv. tvr. nem rendelkezik az elítélt levelezésének ellenőrzéséről, a Büntetésvégrehajtási Szabályzat 50. §-a azonban kimondja, hogy az elítélt levelezése ellenőrizhető. - A levelezés ellenőrzésének általános szabálya alól azonban a javaslat - a nemzetközi gyakorlat figyelembevételével - kivételt tesz; kiveszi az ellenőrzés lehetősége alól azokat a leveleket, amelyeket az elítélt hatóságokhoz vagy nemzetközi szervezetekhez címzett. Minthogy a levelezés ellenőrzése az állampolgári jog korlátozása, a javaslat a büntetésvégrehajtási szervek kötelességévé teszi, hogy ez elítéltet tájékoztassák az ellenőrzés lehetőségéről.

A levéltitok megőrzése jogának miniszteri rendeletben való korlátozása azonban nem felel meg a törvényesség követelményeinek. A javaslat ezért az (5) bekezdés d) pontjába iktatja be az elítélt levelezésének az ellenőrzését, amelynek a büntetésvégrehajtási intézet biztonsága szempontjából van helye. A levelezésen mind az elítélt által írt, mind a részére érkező leveleket érteni kell. Az „ellenőrizhető” szövegezés azt jelenti, hogy az ellenőrzés általában szúrópróbaszerűen történik, teljesen nem mellőzhető, a gyakorisága attól függ, hogy a büntetésvégrehajtási intézet biztonsága az adott helyzetben a levelezés milyen mértékű ellenőrzését kívánja meg. Nem terjed ki az ellenőrzés lehetősége az elítéltnek a védővel folytatott levelezésére, ennek ellenőrzését a Be. 44. §-ának (6) bekezdése kizárja.

A Büntetésvégrehajtási Szabályzatnak a 3/1990. (I. 16.) IM rendelettel módosított 144. §-a (2) bekezdése lehetővé tette, hogy az előzetesen letartóztatott indokolt esetben, a büntetésvégrehajtási intézet parancsnokának engedélyével telefonon beszéljen a védővel. A nemzetközi gyakorlat szerint erre más büntetésvégrehajtási rendszerekben is lehetőség van. Nem indokolt azonban ezt a jogot az előzetesen letartóztatottakra, illetőleg a védővel való érintkezésre korlátozni. A javaslat ezért a Bv. tvr. új 36. §-ába, az elítélt jogai közé iktatja be a távbeszélő használatát. A büntetésvégrehajtási intézeteknek távbeszélővel való ellátottsága azonban nem teszi lehetővé, hogy a távbeszélő használata az elítélt nem korlátozott jogává váljék. A javaslat ezért a büntetésvégrehajtási intézet lehetőségei szerint ad jogot a távbeszélő használatára. Ezen mind az elítélt által kezdeményezett beszélgetést, mind az elítéltnek a büntetésvégrehajtási intézeten kívüli személy részéről való hívását érteni kell. Ahhoz, hogy a távbeszélőn történt közlés tartalmát illetéktelen ne ismerje meg, a beszélgetést folytatóknak személyiségi joga fűződik. A szabadságvesztés végrehajtásának körülményei között azonban ez a jog sem érvényesülhet korlátlanul. A büntetés-végrehajtási intézet biztonsága indokolttá teheti a távbeszélőn való beszélgetés ellenőrzését, erre a javaslat lehetőséget ad. Az „ellenőrizhető” szövegrész - akárcsak a levelezésnél - azt jelenti, hogy a beszélgetés ellenőrzése általában szúrópróbaszerű. a levelezésre vonatkozó szabályozással összhangban a javaslat a távbeszélő használatánál is előírja, hogy az ellenőrzés lehetőségéről tájékoztatni kell az elítéltet.

Az (5) bekezdés f) pontja szerint a szabadságvesztés végrehajtásának következtében korlátozott az elítélt egyesüléshez való joga, a tanuláshoz való joga - ennek részleteiről az (1) bekezdés n) pontja rendelkezik -, valamint a honvédelmi kötelezettség teljesítésének joga.

7. Vannak olyan állampolgári jogok, amelyek a szabadságvesztés végrehajtása alatt szünetelnek. Ezeket sorolja fel a (6) bekezdés.

A szabad mozgás és a tartózkodási hely megválasztása állampolgári jogának érvényesülése ellentétben állna a szabadságvesztés alapvető tartalmi elemével, a személyi szabadság elvesztésével.

A gyülekezéshez és a sztrájkhoz való jog szünetelése összhangban van a személyi szabadságnak a szabadságvesztés végrehajtása alatti elvonásával.

A Btk. 41. §-ának (3) bekezdése szerint a szabadságvesztés végrehajtása alatt szünetelnek az elítéltnek azok a jogai, amelyekre a közügyektől eltiltás kiterjed. Ezeket a jogokat a Btk. 54. §-a (1) bekezdése sorolja fel. A felsorolás a) pontja megfosztja a közügyektől eltiltottat a választójogától, ezzel összhangban a javaslat is kimondja, hogy a szabadságvesztés végrehajtása alatt szünetel az elítélt választójoga. A közügyektől eltiltás következtében szünetelő jogok közül a választójog kiemelése azért indokolt, mert a szabadságvesztést töltő elítélt jogainak korlátozása szempontjából ez különösen jelentős. E jogkorlátozás gyakorlati jelentőségét az is mutatja, hogy a szabadságvesztéssel ellentétben az előzetesen eltartóztatott választójoga nem szünetel.

A szülői felügyeleti jog szünetelése a szabadságvesztés jellegéből következik.

8. Az elítéltnek a levelezéshez, csomag küldéséhez és távbeszélő használatához való joga nem jelenti azt, hogy ezek költségét a büntetés-végrehajtási intézet viseli. Ha az elítélt keresettel vagy letétben lévő pénzzel rendelkezik, indokolt, hogy a levél és a csomag postai díját, illetőleg a távbeszélőn való beszélgetés díját megtérítse. Jelenleg erről sem a Bv. tvr., sem a Büntetés-végrehajtási Szabályzat nem rendelkezik, a törvényi szabályozás nem is szükséges.

A 23. §-hoz

A Bv. tvr. 38. §-ai IV. fejezetnek az elítéltek neveléséről szóló IV. címét vezeti be. Kiemeli, hogy az elítéltek nevelését szolgálja a szabadságvesztés végrehajtásának egész rendszere, az abban résztvevő szervek összehangolt munkája; ezt követően példálózóan felsorolja az elítéltek nevelésének módszereit és eszközeit.

Az elítéltek neveléséről vallott alapvető elgondolások a kriminálpedagógiai formái, eszközei és módszerei fejlődnek; a Bv. tvr. megalkotásakor az elítéltek neveléséről rögzített alapvető tételek meghaladottak. A javaslat a Bv. tvr. 38. §-ának új (1) bekezdésében azt a végrehajtási feladatot határozza meg, hogy fenntartsa az elítélt önbecsülését, fejlessze a felelősségérzetét, és ezzel elősegítse, hogy felkészüljön a szabadulása utáni önálló életre, amely megfelel a társadalom elvárásainak.

A (2) bekezdés az (1) bekezdésben meghatározott feladat végrehajtása érdekében felhasználandó eszközöket sorolja fel. A rendelkezés jellegéből következik, hogy ez a felsorolás nem tekinthető taxatívnak.

A 24. §-hoz

1. Az elítélt jutalomban részesítését a Bv. tvr. a IV. fejezetnek az elítéltek neveléséről szóló IV. címében szabályozza. Olyan jutalmakat kell tehát meghatározni, amelyek alkalmasak az elítélt nevelésére. A javaslat ebből a megfontolásból kiindulva az elítéltnek adható jutalmakat (Bv. tvr. 41. § (1) bek.) a kimaradással egészíti ki.

2. A Bv. tvr. 41. §-ának (3) bekezdése az elítélt részére engedélyezhető rövid tartamú eltávozás feltételeit és tartamát differenciáltan szabályozza. fogházban és az átmeneti csoportban rövid tartamú eltávozás jutalomként engedélyezhető, évente legfeljebb tizennégy napra, míg börtönben kivételes jutalomként engedélyezhető, legfeljebb nyolc napra.

A javaslat fenntartja a végrehajtási fokozathoz kapcsolódó különbségtételt, de ennek szabályait módosítja. A fegyházban levő elítéltnek a rövid tartamú eltávozásból való kizárása indokolatlan; az alkalmazásánál természetesen figyelembe kell venni az elítélt büntetéséből még hátralévő időt. A fokozatok közötti különbségtétel a javaslatban úgy jelentkezik, hogy évente fegyházban legfeljebb öt nap, börtönben legfeljebb tíz nap, fogházban és az átmeneti csoportban legfeljebb tizenöt nap rövid tartamú eltávozás engedélyezhető. A rövid tartamú eltávozás legrövidebb tartamáról a javaslat nem rendelkezik. A kimaradásnak a javaslat 25. §-ában meghatározott tartamából azonban az következik, hogy a rövid tartamú eltávozás a huszonnégy órát minden esetben meghaladja.

Nem változik az a szabály, hogy a rövid tartamú eltávozás beszámít a szabadságvesztésbe. A Bv. tvr.-ben pihenőidőnek nevezett intézményt a javaslat fizetett szabadságnak nevezi. Ezzel összhangban a Bv. tvr. 41. §-ának új (3) bekezdése azt mondja ki, hogy az elítélt fizetett szabadsággal rendelkezik, a rövid tartamú eltávozást be kell számítani a fizetett szabadságba.

A 25. §-hoz

1. A javaslat a Bv. tvr.-be 41/A. §-t iktat be, amely a kimaradás szabályait tartalmazza. A kimaradás az elítéltnek a büntetés-végrehajtási intézetből rövid időre való eltávozását jelenti. Ez indokolja, hogy az elítélt ebben a jutalomban - a jutalmazásnak a Bv. tvr. 41. §-a (1) bekezdésében szabályozott általános feltételei mellett - csak akkor részesüljön, ha a szabadságvesztésből a törvényben meghatározott időt már kitöltött. Ezt az időtartamot a javaslat a szabadságvesztés végrehajtási fokozata szerint differenciálja: az elítélt kimaradása akkor engedélyezhető, ha a szabadságvesztésből fegyházban a büntetés tartamának legalább a felét, börtönben legalább hat hónapot, fogházban legalább három hónapot kitöltött, illetőleg ha átmeneti csoportba helyezték.

2. A kimaradást a rövid tartamú eltávozástól alapvetően a tartama különbözteti meg, a kimaradás nem haladhat meg huszonnégy órát. A javaslat nem rendelkezik arról, hogy a több alkalommal engedélyezett kimaradások tartama évenként összesen hány napot tehet ki. A kimaradás jellegére tekintettel ilyen korlátozás szükségtelen.

A kimaradás velejárója, hogy a büntetés-végrehajtási intézetből eltávozott elítélt pénzzel rendelkezzék. Ezért a javaslat feljogosítja a büntetés-végrehajtási intézet parancsnokát, hogy a kimaradás idejére költőpénz kiadását engedélyezze. Ez csak az elítélt letétben lévő pénzének terhére történhet, tehát a büntetés-végrehajtási intézet költségvetéséből nem fedezhető.

3. A (3) bekezdés a büntetés-végrehajtási szerveknek iránymutatást ad a kimaradás engedélyezéséhez. A kimaradást elsősorban az elítélt családi kapcsolatainak fenntartása, továbbá a szabadulása után a munkahelyről és a lakásról való gondoskodás elősegítése érdekében lehet engedélyezni. Az „elsősorban” szövegrész azt fejezi ki, hogy a kimaradás engedélyezésének a (3) bekezdésben felsorolt szempontjai nem kizárólagosak. A szabadulás utáni társadalmi beilleszkedés (munkahely, lakás) elősegítésére utalásból az következik, hogy a kimaradás engedélyezése különösen az elítélt szabadulását megelőző időszakban alkalmazható jutalom.

4. Minthogy a kimaradás az elítéltnek a büntetés-végrehajtási intézetből való eltávozását jelenti, vannak olyan körülmények, amelyek a kimaradás engedélyezését akkor is kizárják, ha az elítélt jutalomban részesítésére egyébként alap van. A (4) bekezdés ezeket a kizáró körülményeket határozza meg. Az elítélt ellen folyamatban lévő újabb büntetőeljárás esetén nem kívánatos, hogy a személyi szabadságát akár a kimaradás tartamára is visszanyerje. A javaslat nem különböztet aszerint, hogy az újabb büntető eljárás szándékos vagy gondatlanságból ekövetett bűncselekmény miatt indult. Büntető eljárás esetén az egyébként szabadlábon lévő elkövető megfosztható a személyi szabadságától, tekintet nélkül arra, hogy szándékos vagy gondatlanságból elkövetett bűncselekmény miatt indult az eljárás.

Ha pedig az elítélt a kimaradással kapcsolatos magatartási szabályokat ismételten vagy súlyosan megszegte, indokolatlan, hogy újból részesüljön ebben a jutalomban, függetlenül attól, hogy a korábbi kimaradáskor tanusított magatartásért fegyelmi fenyítésre alkalmaztak-e. A javaslat nem határozza meg, hogy milyen magatartási szabályok ismételt vagy súlyos megszegése zárja ki a kimaradás engedélyezését, ilyen lehet pl. hogy az elítélt nem tartotta meg a kimaradásról való visszatérés időpontját vagy a kimaradáson botrányosan lerészegedett.

5. Az (5) bekezdés a kimaradás sajátos módját szabályozza. Eszerint a kimaradás az elítélteknek nemcsak egyénileg, hanem az elítéltek csoportja részére is engedélyezhető. A kimaradás engedélyezése feltételeinek a csoport valamennyi tagja esetében fenn kell állnia, és nem lehet a csoportban olyan elítélt, aki a (4) bekezdés szerinti kizáró körülmény alá esik.

Az elítéltek csoportos kimaradása veszélyeztetheti a közrendet. Ezért a javaslat a büntetés-végrehajtási intézet parancsnokát arra az intézkedésre hatalmazza fel, hogy a csoportos kimaradás kísérővel történjék. Kísérőn a büntetés-végrehajtási intézet ezzel a feladattal megbízott beosztottját kell érteni.

A 26. §-hoz

1. Bv. tvr. 42. §-ának (4) bekezdése meghatározza, hogy a magánelzárás az egyes végrehajtási fokozatokban milyen tartamban szabható ki; lehetővé teszi annak engedélyezését, hogy az elítélt a magánelzárás végrehajtása alatt dolgozzék.

A magánelzárás alkalmazását és végrehajtását illetően a Büntetés-végrehajtási Szabályzat is rendelkezik. A 44. § (2) bekezdése szerint terhes és kisgyermekes nővel szemben nem alkalmazható magánelzárás, míg a 48. § (2) bekezdése úgy rendelkezik, hogy a magánelzárással fenyített, az erre a célra berendezett külön zárkában, szigorított feltételek mellett, egyedül tölti a büntetését, egyebekben a 15. § rendelkezései az irányadók. Az utóbbi az elítélt biztonsági elkülönítésének idején megtiltja a dohányzást, a levélírást és levél átvételét, a látogató fogadását, csomag küldését és átvételét, a vásárlást, valamint a közösségi foglalkozásokon való részvételt.

2. A Büntetés-végrehajtási Szabályzatnak az 1. pontban ismertetett rendelkezései egyrészt egyes elítéltekkel szemben kizárják a magánelzárás alkalmazását, másrészt az elítéltnek a törvényben meghatározott egyes jogainak érvényesülését korlátozzák a magánelzárás végrehajtásának idejére. Garanciális szempontból indokolt, hogy ezeket ne miniszteri rendelet, hanem törvény tartalmazza.

A javaslat ezt szem előtt tartva módosítja a Bv. tvr. 4. §-ának (5) bekezdését, és e §-t új (6)-(9) bekezdéssel egészíti ki.

Az (5) bekezdés helyébe lépő új rendelkezés kizárja a magánelzárás alkalmazását terhes és kisgyermekes nővel szemben. Kisgyermekes nőnek azt az anyát kell tekinteni, akinek gyermekét anyjával együtt, a büntetés-végrehajtási intézetben helyezték el [Javaslat 22. +, Bv. tvr. új 36. §-ának (4) bek.].

A magánelzárást töltő elítélt jogainak korlátozását illetően a javaslat lényegében a Büntetés-végrehajtási Szabályzat rendelkezéseit veszi át, de nem tiltja meg, hogy a magánelzárást töltő elítélt levelet írjon vagy kapjon, míg a látogató fogadásával kapcsolatban figyelembe veszi az elítélt lelki gondozásának és a szabadulás előkészítésének érdekeit. Nem zárja ki a javaslat, hogy a magánelzárás végrehajtása alatt az elítélt iskolai oktatáson vegyen részt. Ez összhangban áll az Európa Tanács Miniszteri Bizottságának ajánlásaival, amelyek az elítélteknek az oktatásban való részvételét a munkavégzéssel azonos jelentőségűnek tekintik.

A védővel való érintkezést, valamint a súlyos beteg hozzátartozó meglátogatását és a hozzátartozó temetésén való részvételt a (7) bekezdés lehetővé teszi; a látogatás és a temetésen való részvétel - tekintettel arra, hogy az elítélt magánelzárás végrehajtása alatt áll - csak felügyelettel történhet.

A (8) bekezdés a magánelzárás végrehajtása folytán elmaradt látogatásnak, csomagküldeménynek és a személyes szükségletek kielégítése céljából való vásárlásnak a fenyítés végrehajtása utáni engedélyezésére ad lehetőséget. Ez nem alanyi joga az elítéltnek, hanem a nevelése érdekében adható kedvezmény.

A magánelzárás károsan befolyásolhatja az elítélt egészségi - elsősorban mentális - állapotát. Ezért a magánelzárás végrehajtása alatt indokolt az elítélt egészségi állapotának folyamatos figyelemmel kísérése. - A 101/1981. (IK. 2.) IM utasítás mellékletének 607. §-a rendelkezik arról, hogy a magánelzárást töltő elítéltet az orvosnak hetenként egy alkalommal kell ellenőriznie annak megállapítása végett, hogy a magánelzárás nem okozott-e egészségkárosodást. Ezt a részletes szabályt nem szükséges a Bv. tvr.-be beiktatni. Törvényi szabályozást igényel viszont annak kimondása, hogy ha az orvos véleménye szerint a magánelzárás folytatása nem kívánatos, és így a végrehajtás folytatását nem javasolja, a magánelzárás végrehajtását félbe kell szakítani.

A 27. §-hoz

A Bv. tvr. 43. §-ának (4) bekezdése szerint az elítélt elleni fegyelmi eljárás rendjét külön jogszabály határozza meg. Ezek a jogszabályok a Büntetés-végrehajtási Szabályzat 43-49. §-a, valamint a 101/1981. (IK. 2.) IM utasítás mellékletének 172-186. §-a, amelyek az elítéltek fegyelmi felelősségre vonásáról rendelkeznek. Ezek a rendelkezések meghatározzák a fegyelmi fenyítés kiszabására jogosultakat; a büntetés-végrehajtási intézet parancsnokának fenyítést kiszabó határozata ellen a Büntetés-végrehajtás Országos Parancsnokságához, míg a büntetés-végrehajtási intézet parancsnokhelyettesének vagy más beosztottjának határozata ellen a büntetés-végrehajtási intézet parancsnokához van helye panasznak.

A javaslat a büntetés-végrehajtási intézet magánelzárást kiszabó határozata ellen - a nemzetközi tapasztalatokra és a garanciális szempontokra figyelemmel - megnyitja a bírósági felülvizsgálat útját, az elítélt e határozat ellen a büntetés-végrehajtási bíróhoz fellebbezhet. A javaslat a büntetés-végrehajtási intézet parancsnokának vagy a fegyelmi fenyítés kiszabására jogosult beosztottjának (Büntetés-végrehajtási Szabályzat 43. §) a határozatát kell érteni.

A büntetés-végrehajtási bíróhoz való fellebbezés nem húzhatja el indokolatlanul a fegyelmi felelősségre vonást. Ezért a fellebbezést a fenyítés közlésekor nyomban be kell jelenteni. Figyelemmel van azonban a javaslat arra, hogy a magánelzárás foganatba vétele ne tegye értelmetlenné az elítélt fellebbezését. Ezért kimondja a javaslat, hogy a fellebbezésnek halasztó hatálya van a magánelzárás végrehajtására.

A 28. §-hoz

A Bv. tvr. 44. §-ának (1) bekezdése az elítéltek munkáltatásának céljáról rendelkezik.

A javaslat ezt korszerűbben fogalmazza meg. Kiemeli, hogy az elítéltek munkáltatása a szabadságvesztés végrehajtásának fontos része. Elhagyja viszont az elítélt munkás életmódra való nevelésének elősegítését, ez a szövegezés ugyanis meghaladott szemléletet tükröz.

A 29. §-hoz

1. Az elítélt a végzett munkáért munkadíjban részesül, ennek egy részét a személyes szükségleteire fordíthatja. Ha azonban az elítéltnek nincs keresete, illetőleg letétben lévő pénze, a szükséges tisztálkodási szerekkel és eszközökkel a büntetés-végrehajtási intézet költségvetésének terhére kell őt ellátni [101/1981. (IK. 2.) IM utasítás melléklete 414. §].

A javaslat a Bv. tvr. 45. §-ába beiktatott (5) bekezdéssel, a nemzetközi tapasztalatokra is figyelemmel, ezt a kérdést úgy oldja meg, hogy ha az elítéltet átmenetileg nem tudják munkával foglalkoztatni, a legfontosabb személyi szükségleteire fordítható összegről a büntetés-végrehajtási intézet gondoskodik. Ezt az összeget az elítélt a házirendben meghatározott és a legfontosabb személyi szükségleteinek kielégítését biztosító áruk vásárlására fordíthatja. A legfontosabb szükségleteket egyénileg lehet elbírálni. El kell kerülni, hogy a büntetés-végrehajtási intézet költségvetéséből adott összeget az elítélt elsősorban élvezeti cikkek vásárlására fordítsa.

2. A Bv. tvr. 45. §-ának jelenlegi (5) bekezdése szerint az elítéltet egy évi fegyelmezett munkavégzés esetén öt munkanap pihenőidő illeti meg; az elítélt a pihenőidőre munkadíjban részesül.

A bv. tvr.45. §-ának új (5) bekezdéssel való kiegészítése folytán a jelenlegi (5) bekezdésnek megfelelő rendelkezés megjelölése (6) bekezdésre változik; ennek tartalma is módosul. A javaslat a pihenőidő helyett a fizetett szabadság megnevezést használja; ez jobban kifejezi az intézmény jellegét. Az egy évi munkavégzés feltételt a javaslat átveszi, de - mint szükségtelent - elhagyja a „fegyelmezett” jelzőt. A jelenlegi öt munkanap helyett a javaslat igazodik az évi alapszabadságnak a munkajogban meghatározott mértékéhez [1992. évi XXI. törvény 131. § (1) bek.] és húsz munkanap fizetett szabadságot ír elő.

A 30. §-hoz

A Bv. tvr. IV. fejezetének a fiatalkorúak szabadságvesztésére vonatkozó VII. címe nem tartalmaz a felnőttkorúaktól eltérő rendelkezést a rövid tartalmú eltávozás évekénti leghosszabb tartamára. Ebből az következik, hogy a fiatalkorúak szabadságvesztésénél az általános szabály érvényesül: a fiatalkorúak börtönében évente legfeljebb nyolc nap, a fiatalkorúak fogházában legfeljebb tizennégy nap rövid tartamú eltávozás engedélyezhető.

A fiatalkorúak szabadságvesztésének végrehajtásánál azonban ez a differenciálás szükségtelen. A javaslat a Bv. tvr. 51. §-ának új (2) bekezdésében úgy rendelkezik, hogy a rövid tartamú eltávozás mind a fiatalkorúak börtönében, mind a fiatalkorúak fogházában évente legfeljebb tizenöt napra engedélyezhető. Ez megfelel a rövid tartamú eltávozásnak fogházban, illetőleg átmeneti csoportban évenként engedélyezhető tartamának [Javaslat 24. § (2) bek.].

A 31. §-hoz

1. A Bv. tvr. V. fejezete a javító-nevelő munka végrehajtását szabályozza, a fejezetben a 60-67. §. az ítéletben kijelölt munkahelyen végzendő javító-nevelő munka, míg az 1987. évi 9. törvényerejű rendelet 12. §-ával beiktatott 67/A. § a közérdekű munka végrehajtásáról rendelkezik.

A javaslat - abból kiindulva, hogy a Btk. módosítása a büntetési rendszerből kiiktatja a javító-nevelő munka „hagyományos” formáját, a közérdekű munkát azonban fenntartja, az V. fejezet címét a közérdekű munka végrehajtására változtatja.

2. A Bv. tvr. a javító-nevelő munka két formája közül az ítéletben kijelölt munkahelyen végzendő javító-nevelő munka végrehajtását részletesen szabályozza, míg a közérdekű munka végrehajtását illetően az előbbitől való eltérésekről rendelkezik. A büntetőjogi változás folytán a javaslat önállóan határozza meg a közérdekű munka végrehajtásának a szabályait; ennek a keretei a Bv. tvr. V. fejezetéhez képest bővülnek, a javaslat beépíti a Bv. tvr.-be a közérdekű munka végrehajtásáról szóló 9/1987. (XI. 21.) IM rendelet törvényi szabályozást igénylő rendelkezéseit is.

3. A Bv. tvr. új 60. §-a a közérdekű munka végrehajtása helyének a kijelöléséről rendelkezik. Nem változik az a szabály, hogy a végrehajtás helyét nem az ítélet, hanem a büntetés-végrehajtási bíró jelöli ki. A büntetés-végrehajtási bíró illetékességét az elítélt állandó lakóhelye határozza meg, de az elítélt kérelmére eljárhat az ideiglenes lakóhelye szerint illetékes megyei (fővárosi) bíróságon működő büntetés-végrehajtási bíró. A hatályos jog szerint állami intézmény, állami gazdálkodó szerv vagy szövetkezet jelölhető ki; a javaslat ezt a kötöttséget feloldja, és általános megfogalmazással intézményről vagy gazdálkodó szervről szól. Nem veszi át a javaslat azt a feltételt, hogy olyan munkahely jelölhető ki, ahol a heti pihenőnapokon is folyik munka; ez szükségtelenül szűkíti a kijelölhető munkahelyek körét. A munkahely kijelölésére a hivatásos pártfogó tesz javaslatot a büntetés-végrehajtási bírónak.

Más munkahely kijelölésére a javaslat 5. §-ában (Bv. tvr. új 10. §) szabályozott eljárásban kerülhet sor. A büntetésvégrehajtási bíró eljárásához az ügyész indítványa szükséges, ezt megelőzi a hivatásos pártfogó erre irányuló javaslata, illetve a kijelölt munkahely vagy az elítélt kérelme.

A javaslat - a 9/1987. (XI. 21.) IM rendelet 1. §-ának (3) bekezdését átvéve - a megyékben és a fővárosban működő munkaügyi központok feladatává teszi, hogy a megyei (fővárosi) bíróságot tájékoztassák a közérdekű munka végzésére elítéltek kijelölését igénylő munkahelyekről.

4. A javaslat a Bv. tvr. 67/A. §-ának (2) bekezdésével összhangban kimondja, hogy a közérdekű munka végrehajtására kijelölt munkahely és az elítélt között nem létesül munkaviszony; ez a közérdekű munka jellegéből következik.

A Bv. tvr. 67/A. §-ának (3) bekezdése szerint a közérdekű munka végrehajtása során a napi munkaidő nyolc óra. Ez a merev szabály azonban kizárja a közérdekű munka végrehajtásából azokat a munkahelyeket, ahol nyolc óránál rövidebb időre lenne szükség az elítéltek munkájára. Ezért a javaslat a napi munkaidőt legalább négy és legfeljebb nyolc órában határozza meg.

Fenntartja a javaslat azt a lehetőséget, hogy az elítélt a közérdekű munkát ne hetenként a munkaszüneti napjain, hanem az évi rendes szabadságának ideje alatt folyamatosan végezze.

5. A közérdekű munka végrehajtása kötelességeket ró az arra kijelölt munkahelyre. Ezeket a 9/1987. (XI. 21.) IM rendelet 2. §-a szabályozza, a javaslat új 62. §-ként a Bv. tvr.-be iktatja be. Az (1) bekezdés a munkahely legfontosabb kötelességeit sorolja fel, a (2) bekezdés azt részletezi, hogy a munkahely milyen esetekben köteles a bíróságot értesíteni. Az utóbbiak közül a javaslat elhagyja azt, hogy értesíteni kell a bíróságot, ha az elítélt súlyosan megsértette a munkafegyelmet. Ha ugyanis a munkafegyelem megsértése abban áll, hogy az elítélt nem tesz eleget a munkakötelezettségének, az értesítési kötelezettség továbbra is fennáll, a munkafegyelem egyéb megsértéséről az értesítési kötelezettség szükségtelen.

6. A közérdekű munka végrehajtásának ellenőrzése a megyei (fővárosi) bíróságon működő hivatásos pártfogó feladata. Az ellenőrzésnek egyrészt arra kell kiterjednie, hogy az elítélt eleget tesz-e a munkakötelezettségének, másrészt, hogy a munkahely eleget tesz-e a közérdekű munka végrehajtásával összefüggő kötelezettségeinek. A javaslat ebben a tekintetben átveszi a 9/1987. (XI. 21.) IM rendelet 3. §-ának a rendelkezéseit.

7. A büntetés-végrehajtási bírónak a közérdekű munka szabadságvesztésre való átváltoztatásával kapcsolatos eljárását a javaslat 7. §-a (Bv. tvr. 11/A. §) szabályozza. A Bv. tvr. új 64. §-ának (1) és (2) bekezdése a büntetés-végrehajtási bíró eljárás megelőző intézkedésekről rendelkezik.

A közérdekű munka végrehajtására kijelölt munkahely értesíti a megyei (fővárosi) bíróságot arról, hogy az elítélt nem tesz eleget a munkakötelezettségének. Az értesítést a közérdekű munka végrehajtását ellenőrző hivatásos pártfogó jelentés kapcsán megküldi az illetékes megyei (fővárosi) főügyészségnek. Az ügyész szükség esetén meghallgatja a hivatásos pártfogót, és környezettanulmányt is beszerezhet az elítélt magatartásának tisztázására. Ha az ügyész ezek alapján indokoltnak tartja a közérdekű munkának szabadságvesztésre való átváltoztatását, erre indítványt tesz a büntetés-végrehajtási bírónak, ha az ügyész az átváltoztatást nem tartja indokoltnak, de szükségesnek látja más munkahely kijelölését, ilyen irányú indítványt tesz a büntetés-végrehajtási bírónak, aki a Bv. tvr. új 10. §-a (javaslat 5. §) szerint jár el.

Az ismeretlen helyen tartózkodó elítélttel szemben a közérdekű munka végrehajtása érdekében tehető intézkedésekről (tartózkodási hely felderítése, lakcímfigyelés, körözés) a 9/1987. (XI. 21.) IM rendelet 9. §-a rendelkezik. A javaslat azzal a változtatással iktatja be a Bv. tvr. új 64. §-ának (3) bekezdésébe, hogy az elítélt körözése iránt a büntetés-végrehajtási bíró közvetlenül is intézkedhet.

8. A bv. tvr. új 65. §-a a közérdekű munka végrehajtásának megkezdésére halasztás engedélyezését és a közérdekű munka végrehajtásának félbeszakítását szabályozza. A javaslat a végrehajtás megkezdésének elhalasztását illetően a 9/1987. (XI. 21.) IM rendelet 6. §-ának (1) bekezdésében, míg a végrehajtás félbeszakítását illetően a rendelet 6. §-ának (2) bekezdésében foglaltakat veszi át. A halasztás engedélyezése a büntetést kiszabó - az ítélkező - bíróság, míg a félbeszakítás a büntetés-végrehajtási bíró hatáskörébe tartozik. A büntetés-végrehajtási bírónak ez a feladata igazgatási jellegű, ezért a javaslat a büntetés-végrehajtási bírónak a végrehajtás félbeszakításával kapcsolatos végzése elleni fellebbezést kizárja.

9. A közérdekű munka végrehajtása elhalasztásának, illetőleg félbeszakításának sajátos esete, ha az elítélt sorkatonai szolgálatra vonul be, illetve gyermekgondozási díjban vagy gyermekgondozási segélyben részesül (Bv. tvr. új 66. §). Ebben az esetben egy évi halasztás engedélyezhető, illetőleg a közérdekű munka végrehajtása egy évre félbeszakítható. A félbeszakítást a 9/1987. (XI. 21.) IM rendelet 7. §-ának (1) bekezdése az igazságügyminiszter hatáskörébe utalja. A javaslat ezt úgy módosítja, hogy a félbeszakításra a büntetés-végrehajtási bíró jogosult. A közérdekű munka jellege ugyanis egy évi félbeszakítás esetén sem teszi szükségessé ennek az intézkedésnek az igazságügyminiszter hatáskörébe utalását.

Ha azonban az elítélt egy év eltelte, a két- vagy többgyermekes családapa hat hónap eltelte előtt leszerel a sorkatonai szolgálatból, illetőleg beszüntetik a gyermekgondozási díj vagy a gyermekgondozási segély folyósítását, a közérdekű munka végrehajtását meg kell kezdeni, illetve folytatni kell. A javaslatnak ez a rendelkezése annyiban tér el a 9/1987. (XI. 21.) IM rendelet 7. §-ának (2) bekezdésében foglaltaktól, hogy figyelembe veszi a sorkatonai szolgálat hat hónapos tartamát a két- vagy többgyermekes családapa esetében.

A bv. tvr. 67. §-a a javító-nevelő munka, illetve annak hátralévő része végrehajtását kizárja, ha az elítélt az ítélet jogerőre emelkedése után legalább egy évi sorkatonai szolgálatot teljesített, legalább egy évi gyermekgondozási díjban, illetőleg gyermekgondozási segélyben részesült, vagy az egészségi állapotában olyan tartós változás következett be, amely a közérdekű munka végrehajtását nem teszi lehetővé. Ez a Bv. tvr. 67./A. §-ának (1) bekezdésére tekintettel a közérdekű munka végrehajtására irányadó. A javaslat ezeket a rendelkezéseket a Bv. tvr. új 66. §-ának (3) bekezdésébe iktatja be, azzal a módosítással, hogy a két- vagy többgyermekes családapa esetében a közérdekű munka végrehajtását legalább hat hónapi katonai szolgálat teljesítése zárja ki.

10. A Bv. tvr. új 67. §-ának (1) bekezdése átveszi a Bv. tvr. 67/A. §-a (5) bekezdésének azt a rendelkezését, hogy a közérdekű munka végrehajtása során az elítéltnek az általa okozott kárért való felelőssége, illetőleg az elítéltet ért kárért a munkahely felelősségére, illetőleg az elítéltet ért kárért a munkahely felelősségére a Munka Törvénykönyve értelemszerűen irányadó. Minthogy az elítélt a közérdekű munkát díjazás nélkül végzi [Btk. 49. § (3) bek.], szabályozni kell az anyagi felelősségének mértékét. Erről jelenleg a 9/1987. (XI. 21.) IM rendelet 8. §-a rendelkezik. A javaslat ezt stiláris változtatással beiktatja a Bv. tvr. új 67. §-ának (2) bekezdésébe, eszerint az elítélt anyagi felelőssége mértékét a hasonló munkakörben foglalkoztatott munkavállalók átlagkeresetének figyelembevételével kell megállapítani.

A 32. §-hoz

1. A Bv. tvr. 94. §-ának (2) bekezdése a rendőrségnek a pártfogó felügyelet végrehajtásában való közreműködését szabályozza.

A javaslat ezt kiegészíti azzal, hogy a rendőrség segíti a hivatásos pártfogó munkáját. A pártfogó felügyelet tartalmának és az előírt magatartási szabályoknak a módosítására a rendőrség javaslattételi jogát a javaslat fenntartja, de a hivatkozott jogszabály-helyeket a javaslat 50. §-ára, illetőleg 51. §-ának (2) bekezdésére figyelemmel módosítja.

2. A Bv. tvr. 94. §-ának (3) bekezdése szerint a pártfogó felügyelet végrehajtásában az állami szervek, a szövetkezetek és a társadalmi szervezetek is közreműködnek.

A javaslat ezt a társadalmi és gazdasági viszonyok megváltozására tekintettel úgy módosítja, hogy a helyi önkormányzatok, a munkáltatók, a karitatív és öntevékeny szervezetek közreműködéséről rendelkezik.

A 33. §-hoz

A Bv. tvr. 95. §-ának (2) bekezdése a hivatásos pártfogó feladatait sorolja fel.

A hivatásos pártfogónak a Bv. tvr.-ben, illetőleg a 7/1979. (VI. 29.) IM rendeletben szabályozott javaslattételi kötelezettségét úgy kell teljesíteni, hogy a bíróság - a büntetés-végrehajtási bíró - döntését megalapozza. Ezért a javaslat a Bv. tvr. 95. §-ának (2) bekezdését d) ponttal egészíti ki, amely azt mondja ki, hogy a hivatásos pártfogó a pártfogó felügyelet alá helyezett (pártfogolt) magatartási szabályainak meghatározása és a bíróság döntésének megalapozása érdekében környezettanulmányt készít.

A 34. §-hoz

A pártfogolt általános magatartási szabályait a Bv. tvr. 96. §-a határozza meg. A b) pont szerint a munkaképes pártfogolt köteles - a jogszabályban meghatározott kivétellel - munkaviszonyba állni, vagy egyéb keresőfoglalkozást folytatni.

A munkaerő iránti kereslet helyzetére tekintettel a javaslat a jogszabályban meghatározott kivételek mellett - ilyen kivételt szabályoz a 7/1979. (VI. 29.) IM rendelet 4. §-ának (2) bekezdése - arra is utal, hogy az elítélt „a lehetőségekhez képest” köteles munkába állni, vagy egyéb kereső foglalkozást folytatni. A lehetőségek az adott terület munkaerő helyzetétől és a pártfogolt képzettségétől, fizikai adottságaitól függnek, erre a javaslat szövegében közelebbi meghatározást nem lehet adni.

A 35. §-hoz

A Bv. tvr. 97. §-ának (2) bekezdése nem taxatív felsorolást ad azokról a külön magatartási szabályokról, amelyeket a bíróság a pártfogó felügyelet céljának elősegítése érdekében előírhat.

A javaslat ezt a felsorolást a gyakorlati tapasztalatok alapján módosítja. A munkaerő iránti kereslet szűkülésére tekintettel nem célszerű annak elrendelése, hogy a pártfogolt meghatározott munkahelyen dolgozzék; arra sem indokolt lehetőséget adni, hogy a pártfogolt munkabérének a levonások után fennmaradó hányadát, de legfeljebb 50%-át a hivatásos pártfogó kezelje, ez a munkahely és a hivatásos pártfogó adminisztratív feladatait növeli anélkül, hogy a pártfogoltnak a társadalomba való beilleszkedését elősegítené és nehezen ellenőrizhető. A gyakorlatban nem vált be az az előírás, hogy a pártfogolt meghatározott személyekkel ne tartson kapcsolatot. Ezért a javasolt a Bv. tvr. 97. §-a (2) bekezdésének jelenlegi b), f) és h) pontját elhagyja. Indokolt viszont a törvényben utalni arra a lehetőségre, hogy a bíróság kötelezze a pártfogoltat: a vele egyetértésben meghatározott gyógykezelésnek vagy gyógyító eljárásnak alávesse magát (Bv. tvr. 97. § (2) bekezdésének új g) pontja). A pártfogolt egyetértésének a kiemelése azért szükséges, mert ennek a kötelességnek az előírása nem jelent kényszergyógyítást.

A 36. §-hoz

A Bv. tvr. 100 §-a lehetővé teszi, hogy a bíróság a pártfogolt magatartásától és életvezetésétől függően módosítsa a pártfogó felügyeletet elrendelő határozatában előírt magatartási szabályokat. A 7/1979. (VI. 29.) IM rendelet 7. §-a szerint a hivatásos pártfogó - a pártfogolt kérelmére, a rendőrség indítványára vagy hivatalból - javaslatot tehet az előírt magatartási szabályok megváltoztatására.

A javaslat a jelenleg rendeletben foglalt szabályozás legfontosabb elemeit a Bv. tvr.-be iktatja be; a Bv. tvr. 100. §-át azzal egészíti ki, hogy a magatartási szabályok módosítását a hivatásos pártfogó is javasolhatja, illetőleg a pártfogolt is kérheti. A pártfogolt tehát ezzel a kéréssel nemcsak a hivatásos pártfogó útján, de közvetlenül is fordulhat a bírósághoz.

A 37. §-hoz

A Bv. tvr. 101. §-a szabadságvesztés végrehajtásának felfüggesztésével kapcsolatban elrendelt pártfogó felügyelet magatartási szabályainak megszegése esetén a hatóságok feladatairól rendelkezik. A magatartási szabályok megszegése miatt a szabadságvesztés végrehajtásának elrendeléséről a bíróság határoz.

A javaslat ezt a szabályozást egészíti ki új (3) bekezdéssel. Jelenleg nem szabályozott a bíróság teendője, ha nem rendeli el a szabadságvesztés végrehajtását, de a magatartási szabályok módosítását indokoltnak tartja. A javaslat ebben az esetben lehetővé teszi a magatartási szabályok módosítását.

A 38. §-hoz

A Bv. tvr. 102. §-ának (2) bekezdése a pártfogó felügyelet megszűnésének eseteit sorolja fel. A második fordulat szerint megszűnik a pártfogó felügyelet, ha a bíróság a 99. § alapján megszünteti.

A javaslat 51. §-ának (2) bekezdése a Bv. tvr. 99. §-át hatályon kívül helyezi és a pártfogó felügyelet ebben szabályozott esetét a Btk. 82. §-ának (4) bekezdése tartalmazza, amelyet a javaslat 50. §-a iktat be a Btk.-ba. Ezért a javaslat 38. §-a a Bv. tvr. 102. §-a (2) bekezdésének második fordulatát úgy módosítja, hogy abban a Btk. 82. §-ának (4) bekezdésére utal.

A 39. §-hoz

1. A Bv. tvr. 103. §-a a VIII. fejezetnek a pártfogó felügyelet végrehajtására vonatkozó VII. címén belül a fiatalkorúakra vonatkozó rendelkezést tartalmaz. Az (1)-(2) bekezdés a gyámhatóságnak a fiatalkorú pártfogó felügyeletének ellátására vonatkozó feladatáról rendelkezik; a (3) bekezdés felhatalmazást tartalmaz a fiatalkorúak pártfogó felügyeletét szabályozó jogszabály kiadására. E felhatalmazáson alapszik a fiatalkorúak pártfogó felügyeletéről, a javítóintézeti nevelésről és egyes eljárási rendelkezésekről szóló 6/1980. (VI. 24.) OM rendelet.

2. A szabályozásnak az a módja, hogy a fiatalkorú pártfogó felügyeletének az általánostól eltérő szabályait alacsonyabb szintű szabályozásra utalja, nem felel meg a törvényesség követelményének. Ezért a javaslat a Bv. tvr. új 103. §-át azzal vezeti be, hogy a 92-102. § rendelkezéseit a fiatalkorúak pártfogó felügyeletét illetően a 103. § (2)-(6) bekezdésében foglalt eltérésekkel kell alkalmazni.

A Bv. tvr. 103. §-ának jelenlegi (1) bekezdése szerint a fiatalkorúak pártfogó felügyeletét a gyámhatóság látja el a mellette működő hivatásos és társadalmi pártfogók közreműködésével.

A gyakorlati tapasztalat szerint a fiatalkorúak pártfogó felügyelete ellátható kizárólag a hivatásos pártfogók közreműködésével. Ezért a javaslat a Bv. tvr. új (2) bekezdésében elhagyja a társadalmi pártfogókra való utalást.

A Bv. tvr. 103. §-ának jelenlegi (2) bekezdését a javaslat változtatás nélkül veszi át a 103. § új (3) bekezdéseként.

4. A pártfogó felügyelet alá helyezett fiatalkorúnak a gyámhatóságnál való jelentkezési kötelezettségét a 6/1980. (VI. 24.) OM rendelet 5. §-ának (1) bekezdése határozza meg. A javaslat ezt a Bv. tvr. 103. §-ába (4) bekezdésként iktatja be.

5. A Bv. tvr. 94. §-ának (2) bekezdése szerint a rendőrség bejegyzi a pártfogolt személyi igazolványába az intézkedéssel kapcsolatos rendelkezéseket. A 6/1980. (VI. 24.) OM rendelet 6. §-ának (1) bekezdése ettől eltér; azt mondja ki, hogy a pártfogó felügyeletet és az ezzel kapcsolatos rendelkezéseket nem szabad bejegyezni a fiatalkorú személyi igazolványába. A rendelet 11. §-ának (2) bekezdése azonban a fiatalkorú kötelességévé teszi, hogy a pártfogó felügyelet tartama alatt a bíróság, illetőleg a gyámhatóság határozatát a személyi igazolványa betétjeként állandóan tartsa magánál. Ezeket a törvényi szabályozást igénylő rendelkezéseket a javaslat a Bv. tvr. 103. §-ába (5) bekezdésként iktatja be.

6. A Bv. tvr. 97. §-ának (2) bekezdése szerint a rendőrség javasolhatja az előírt magatartási szabályok módosítását. Ez a fiatalkorú pártfogó felügyelete esetén is indokolt, de az is szükséges, hogy a rendőrség erről a gyámhatóságot értesítse. A javaslat erről a Bv. tvr. 103. §-ának új (6) bekezdésében rendelkezik.

7. A 6/1980. (VI. 24.) OM rendelet számos olyan rendelkezést tartalmaz, amelynek rendeleti szintű szabályozása továbbra is szükséges. Ezért a Bv. tvr. 103. §-ának jelenlegi (3) bekezdésében foglalt felhatalmazás elhagyása nem indokolt; a javaslat ezt az időközben történt feladatkör változásnak megfelelő szöveggel iktatja be (7) bekezdésként.

A 40. §-hoz

A Bv. tvr. 105. §-a a javítóintézeti nevelés végrehajtására vonatkozó rendelkezéseket vezeti be. Ezt a javaslat új (3) bekezdéssel egészíti ki, amely iránymutatást ad arra, hogy a javítóintézeti nevelés során a fiatalkorú neveléséhez és a társadalomba való beilleszkedésének elősegítéséhez igénybe kell venni a gyámhatóságnak, a hivatásos pártfogónak, az erre szakosodott szociális, karitatív és öntevékeny szervezeteknek, valamint a fiatalkorú szülőjének, gyámjának vagy más hozzátartozójának a közreműködését.

A 41. §-hoz

A Bv. tvr. 107. §-ának (2) bekezdése szerint a javítóintézeti nevelés végrehajtása során különös gondot kell fordítani a gyógypedagógia nevelésre szoruló és a személyiségzavarban szenvedő fiatalkorúak gyógyítására, sajátos nevelésére és oktatására.

A 42. §-hoz

1. A javaslat a Bv. tvr. 108. §-ának (2) bekezdését módosítja és e §-t (3)-(4) bekezdéssel egészíti ki.

Az új (2) bekezdés az intézet igazgatójának kötelességévé teszi, hogy a javítóintézeti nevelés megkezdéséről haladéktalanul értesítse a fiatalkorú törvényes képviselőjét.

2. A Bv. tvr. 108. §-ának jelenlegi (2) bekezdése szerint a javítóintézeti nevelés végrehajtása alatt szünetel a szülő gondozási és nevelési joga, ez a jog az intézet igazgatóját illeti meg. A javaslat ezt úgy módosítja, hogy a szülő helyett a törvényes képviselő jogainak a szüneteléséről rendelkezik.

3. a javítóintézeti elhelyezés a fiatalkorú személyi szabadságának korlátozását jelenti, nem célja azonban az intézkedésnek, hogy megszakadjon a fiatalkorú kapcsolata a külvilággal. A javaslat kimondja, hogy a külvilággal való kapcsolata érdekében a fiatalkorú kimenőre, eltávozásra és szabadságra mehet. Ezeknek a részletes szabályozása azonban nem igényel törvényi rendelkezéseket; a javaslat ezt az intézeti rendtartásra bízza.

A 43. §-hoz

1. A Bv. tvr. 109. §-ának (1) bekezdése szerint a javítóintézeti nevelés végrehajtása során a fiatalkorú kötelezettségeit és jogait, a fegyelmezés és a jutalmazás szabályait az intézeti rendtartás állapítja meg.

A szabályozásnak ez a módja nem felel meg a törvényesség követelményeinek; a fiatalkorú jogaira és kötelességeire vonatkozó alapvető rendelkezéseket törvényben kell megállapítani. Ennek a garanciális elvárásnak tesz eleget a javaslat a Bv. tvr. 109. §-ának új (1) és (2) bekezdésével, amelyek a fiatalkorú jogosultságait, illetőleg - nem taxatív felsorolással - a kötelességeit határozzák meg.

2. A törvényben fel nem sorolt kötelességek, a jutalmazás és a fegyelmi felelősségre vonás szabályozását a javaslat az intézeti rendtartásnak engedi át, de felhívja a figyelmet arra, hogy e szabályozásnak igazodnia kell a fiatalkorú életkorához, egészségi állapotához és szocializációs szintjéhez.

A 44. §-hoz

A Bv. tvr. 114. §-a az elítéltek utógondozásának alapvető szabályait tartalmazza. Az (1) bekezdés nem taxatív felsorolást ad arról, hogy a szabadságvesztésből szabadult elítélt mihez kérhet segítséget és támogatást. A (2) bekezdés eredeti szövege szerint az utógondozást a hivatásos pártfogó végzi a tanácsi szervek segítségével, az állami szervek, a szövetkezetek és a társadalmi szervezetek közreműködésével. Az 1991. évi XX. törvény 63. §-a, a „tanácsi szervek” szövegrész helyébe a „községi, városi, fővárosi kerületi jegyző” szövegrészt léptette.

A javaslat az (1) bekezdést azzal egészíti ki, hogy az elítélt a gyógykezeléséhez és a gyógyító eljáráshoz is kérhet segítséget és támogatást. Az új (2) bekezdés fenntartja azt, hogy az utógondozást a hivatásos pártfogó végzi, de a közreműködők között a helyi önkormányzatokat, a munkáltatókat, a karitatív és öntevékeny szervezeteket sorolja fel. A helyi önkormányzatokat illetően szükségtelennek látszik a Bv. tvr.-ben annak kimondása, hogy ez a feladat a községi, városi, fővárosi kerületi jegyző ügykörébe tartozik; érdemben azonban a javaslat nem kíván eltérni az 1991. évi XX. törvény rendelkezésétől.

A 45. §-hoz

A 7/1979. (VI. 29.) IM rendelet az utógondozást illetően olyan lényeges rendelkezéseket tartalmaz, amelyeknek a törvény szabályozása indokolt. Ennek tesz eleget a javaslat a Bv. tvr.-be beiktatott 114/A. §-sal.

Az (1) bekezdés a büntetés-végrehajtási intézetnek a 7/1979. (VI. 29.) IM rendelet 13. §-ának (1) és (2) bekezdésében szabályozott feladatait foglalja össze. A (2) és a (3) bekezdés a hivatásos pártfogó feladatairól rendelkezik, a 7/1979. (VI. 29.) IM rendelet 14. §-a (1) és (2) bekezdésében foglaltak lényegét átvéve.

A 46. §-hoz

A Bv. tvr. 115. §-a a munkáltatóknak az elítéltek utógondozásával kapcsolatos feladatait foglalja össze. A javaslat ezt a társadalmi és gazdasági körülmények megváltozására tekintettel módosítja.

Nem veszi át a javaslat a Bv. tvr. 115. §-ának jelenlegi (1) bekezdését, amely a munkáltató szervek vezetőinek alapvető kötelességéről, a szabadságvesztésből szabadult személyek munkába állásának elősegítéséről rendelkezik. A megváltozott társadalmi és gazdasági körülmények, az új munkajogi szabályozás folytán ez a kötelezettség irreális lenne.

Az új (1) bekezdés stiláris változtatással átveszi a Bv. tvr. jelenlegi 115. §-ának (2) bekezdését, amely a szabadságvesztésből szabadult elítéltek társadalmi beilleszkedésének egyes munkáltatók részéről szervezetten való támogatását szabályozza.

A (2) bekezdés a 7/1979. (VI. 29.) IM rendelet 15. §-át veszi át az időközben történt jogszabályi változásoknak megfelelő szövegezéssel.

A társadalmi viszonyok megváltozása folytán olyan szociális, karitatív és öntevékeny szervezetek jöttek létre, amelyek a szabadságvesztésből szabadult személyek támogatására szakosodtak. A (3) bekezdés a büntetés-végrehajtási szervek és a hivatásos pártfogók feladatává teszi, hogy a szabadságvesztésből szabadult személyek szállásának és munkába állásának megoldása érdekében álljanak rendszeres kapcsolatban ezekkel a szervekkel.

A 47. §-hoz

A Bv. tvr. 116. §-ának (2) bekezdése szerint az előzetes letartóztatás rendőrségi fogdában, az eljárás befejezéséig katonai fogdában is végrehajtható.

A katonai bíróságok megszűnésével összefüggésben a katonai fogdák feladata is megváltozott. Jelenleg csak a budapesti katonai fogdában hajtanak végre előzetes letartóztatást. A javaslat ezért úgy módosítja a Bv. tvr. 116. §-ának (2) bekezdését, hogy katonai fogda helyett az erre kijelölt katonai fogdáról rendelkezik.

A 48. §-hoz

1. A Bv. tvr. 118. §-ának (1) bekezdése az előzetesen letartóztatott jogait sorolja fel. A javaslat e felsorolás d) és g) pontját módosítja és új j) és k) pontot iktat be.

A d) pont szerint az előzetesen letartóztatott a hozzátartozóival és - a büntetés-végrehajtási intézet jóváhagyásával - más személyekkel levelezhet, legalább havonta egyszer fogadhat látogatót és kaphat csomagot. A javaslat ezt úgy módosítja, hogy a más személyekkel való levelezés jóváhagyására nem a büntetés-végrehajtási intézet, hanem a vádirat benyújtásáig az ügyész, a vádirat benyújtása után pedig a bíróság jogosult.

A g) pont úgy rendelkezik, hogy az előzetesen letartóztatott a nem jogerős ítélet meghozatala előtt a kérelmére részt vehet a termelő munkában, amelyért díjazás illeti meg. A javaslat az előzetesen letartóztatottnak a termelő munkában való részvételét egységesen szabályozza, mind a nem jogerős ítélet meghozatala előtti, mind a nem jogerős ítélet meghozatala utáni időre. Ezzel összhangban a javaslat 51. §-ának (2) bekezdése hatályon kívül helyezi a Bv. tvr. 117. §-a (1) bekezdésének c) pontját, amely szerint a bíróság a nem jogerős ítélet meghozatala után kötelezheti az előzetesen eltartóztatottat a termelő munkában való részvételre.

A Bv. tvr. 118. §-a (1) bekezdésének új j) pontja az előzetesen letartóztatott jogát biztosítja a vallási vagy lelkiismereti meggyőződésének szabad megválasztására, annak kinyilvánítására és gyakorlására.

Az új k) pont szerint az előzetesen letartóztatott jogosult pihenésre, a rendszeresen végzett munka után pedig fizetett szabadságra. A fizetett szabadságra jogosultság folytán az egy évi munkavégzés után járó fizetett szabadság megállapításánál [Javaslat 26. §., Bv. tvr. 45. § (6) bek.] az előzetes letartóztatás alatt végzett munkát is figyelembe kell venni.

2. A Bv. tvr. 118. §-ának (2) bekezdése lehetőséget ad az előzetesen letartóztatottnak a levelezéstől, a látogató fogadásától és a csomagküldeménytől kivételesen való eltiltására a büntető eljárás érdekében.

A javaslat ezt pontosabban fogalmazza meg. Az előzetesen letartóztatott levelezési és látogató fogadási jogának, valamint a csomagküldeményhez való jogának a korlátozását lehetővé teszi, de egyértelműen kimondja, hogy a levelezési és a látogató fogadási jog korlátozása nem terjed ki a védővel való érintkezésre. Ez a Be. 44. §-ának (6) bekezdésével van összhangban.

3. A javaslat 12. §-ában [Bv. tvr. új 22. § (3) bek.], a súlyos beteg hozzátartozó meglátogatását és a hozzátartozó temetésen való részvételt illetően az elítélt részére adott jogot az előzetesen letartóztatott részére is indokolt biztosítani. A javaslat ennek megfelelő (3) bekezdéssel egészíti ki a Bv. tvr. 118. §-át. Az engedélyezést azonban a javaslat a vádirat benyújtásáig az ügyész, a vádirat benyújtása után pedig a bíróság hatáskörébe utalja; ez áll összhangban az előzetesen letartóztatott helyzetével. Ugyanerre tekintettel azt is ki kellett mondani, hogy a látogatás, illetőleg a temetésen való részvétel csak felügyelettel történhet.

A 49. §-hoz

1. A Bv. tvr. 121. §-ának (2) bekezdése a fiatalkorú előzetesen letartóztatottal szembeni fegyelmi fenyítések alkalmazásának a felnőttkorúaktól eltérő szabályait tartalmazza; a fiatalkorú nem tiltható el látogató fogadásától, a magánelzárása tíz napig terjedhet.

A javaslat a Bv. tvr. 121. §-ának új (2) bekezdésében csak a fiatalkorú előzetesen letartóztatottal szembeni magánelzárás felső határáról rendelkezik; a látogató fogadásával való eltiltás kizárását elhagyja. Ezt az indokolja, hogy a javaslat 51. §-ának (2) bekezdése hatályon kívül helyezi a Bv. tvr. 121. §-a (1) bekezdésének c) pontját, amely a felnőttkorú előzetesen letartóztatottnak fegyelmi fenyítésként a látogató fogadásától való eltiltásra adott lehetőséget. Így a fiatalkorú esetében is az általános szabály érvényesül.

2. A javaslat 26. §-ának az a rendelkezése, amely a magánelzárást kiszabó határozat ellen a büntetés-végrehajtási bíróhoz való fellebbezést tesz lehetővé, a szabadságvesztést töltő elítéltre vonatkozik. Magánelzárás fenyítéssel azonban az előzetesen letartóztatott is sújtható; indokolt, hogy ebben az esetben az előzetesen letartóztatott is fellebbezéssel élhessen a büntetés-végrehajtási bíróhoz. Ennek a lehetőségét teremti meg a Bv. tvr. 121. §-ába beiktatott új (3) bekezdés.

Az 50. §-hoz

1. A Bv. tvr. 93. §-a a Btk. 82. §-ában szabályozott pártfogó felügyeletet azoknál is lehetővé teszi, akik a szabadságvesztést teljesen kitöltötték. Aggályos azonban, hogy büntetőjogi intézkedés alkalmazására a Btk.-ban meghatározott eseteken kívül büntetés-végrehajtási jogszabály is lehetőséget adjon. Kivételes esetekben viszont újabb bűncselekmény elkövetésének megelőzése és a szabadulónak a társadalomba való beilleszkedése érdekében szükséges, hogy a szabadságvesztés kitöltése után pártfogó felügyelet alatt álljon az, aki teljesen kitöltötte a szabadságvesztést. Ezt a javaslat úgy oldja meg, hogy a Btk.-nak a pártfogó felügyeletet szabályozó 82. §-át új (2)-(4) bekezdéssel egészíti ki.

2. A Btk. 82. §-ába beiktatott (2) bekezdés a Bv. tvr. 93. §-ával azonosan határozza meg a szabadságvesztést kitöltött elítélt pártfogó felügyelet alá helyezésének a feltételeit. A pártfogó felügyelet elrendelésének ennél az eseténél az intézkedés kivételességét szükséges a törvényben kiemelni.

3. A Btk. 82. §-ának új (3) bekezdése tartalmilag a Bv. tvr. 98. §-ának (1) bekezdését veszi át, míg az új (4) bekezdése a (2) bekezdés alapján - tehát a szabadságvesztést kitöltött elítélttel szemben - elrendelt pártfogó felügyelet leghosszabb tartamát a Bv. tvr. 98. §-ától eltérően nem három évben, hanem két évben határozza meg. Minthogy ebben az esetben a szabadságvesztés teljes kitöltése után kerül sor a pártfogó felügyeletre, a további korlátozásokat jelentő intézkedés leghosszabb tartamát két évre indokolt korlátozni.

A pártfogó felügyelet tartamának meghosszabbítását és a pártfogó felügyelet megszüntetését illetően a javaslat a Bv. tvr. 99. §-át veszi át azzal az eltéréssel, hogy a pártfogó felügyelet tartama a meghosszabbítása esetén sem haladhat meg két évet.

-----STARTING---POINT---VEGE---

Az 51. §-hoz

1. A javaslat 51. §-ának (1) bekezdése a törvény hatálybalépéséről rendelkezik, míg a (2) bekezdés hatályon kívül helyező rendelkezéseket tartalmaz. Az utóbbiak indokai a következők:

a) a Bv. tvr. 6. §-ának (2) bekezdése a büntetés-végrehajtási bíró feladatainak a katonai bíróságokon való ellátásról rendelkezik. A katonai bíróságok megszűnésével ez szükségtelenné vált.

b) A Bv. tvr. 29. §-a (1) bekezdésének b) pontja az elítélt átmeneti csoportba való helyezésének kötelező esetéről rendelkezik: a várható szabadulás előtt hat hónappal - az átmeneti csoportba való helyezés feltételeinek megléte esetén - az átmeneti csoportba helyezés kötelező. Ez a gyakorlatban nem vált be; azt eredményezte, hogy az átmeneti csoportban ez elítéltek elhelyezésére szolgáló férőhelyek nagy részét azok töltik ki, akiknek az átmeneti csoportba való helyezése kötelező. Ezért a javaslat hatályon kívül helyezi a Bv. tvr. 29. §-a (1) bekezdésének b) pontját.

c) A Bv. tvr. 35. §-ának (3) bekezdése szerint az elítéltet üzemi baleset vagy foglalkozási betegség esetén - táppénz kivételével - baleseti ellátás illeti meg. Az elítéltnek baleseti egészségügyi szolgáltatásra való jogosultságát a javaslat 22. §-a a Bv. tvr. 36. §-ának új (1) bekezdése f) pontjában szabályozza; ezért a Bv. tvr. 35. §-ának (3) bekezdését hatályon kivül kellett helyezni.

d) A Bv. tvr. 39. §-ának (1) bekezdése az általános iskola végzésének kötelező esetéről, illetőleg atz általános iskola végzésének lehetővé tételéről rendelkezik. A Bv. tvr. 36. §-a új (1) bekezdésének n) pontjára (Javaslat 22. §) tekintettel ezt az új szabályozással ellentétes rendelkezést a javaslat hatályon kívül helyezi.

e) A fegyelmi felelősségrevonás során alkalmazható fegyelmi fenyítések közül a soron következő csomagtól, illetőleg a soron következő látogatástól való eltiltás az elítéltnek a hozzátartozóival való kapcsolatára kedvezőtlen hatással lehet, és így a társadalmi beilleszkedés ellen hat, míg a munkadíj csökkentésére és a fegyelmező részlegbe utalásra a gyakorlatban alig kerül sor; ezek a fenyítések nem váltak be. A javaslat a Bv. tvr.-nek a soron következő csomagtól, a látogató soron következő fogadásától való eltiltására, a munkadíj csökkentésére, valamint a fegyelmező részlegbe való utalásra vonatkozó rendelkezéseit [Bv. tvr. 42. § (1) bek. b), c), e) és g) pont, (3) bek., 52. § (1) bek., 121. § (1) bek. b)-c) pont] hatályon kívül helyezi.

f) A Bv. tvr. 93. §-ában szabályozott pártfogó felügyeletnek a Btk. 82. §-ába való beiktatásával összhangban a javaslat hatályon kívül helyezi a Bv. tvr. 93. §-át, valamint a Bv. tvr. ehhez kapcsolódó 98. és 99. §-át.

g) A javaslat megszünteti azt, hogy a bíróság a nem jogerős ítélet meghozatala után az előzetesen letartóztatottat kötelezze a kijelölt munka elvégzésére. Ezért hatályon kívül helyezi a Bv. tvr. 117. §-a (1) bekezdésének c) pontját és a Bv. tvr. 119. §-ának (5) bekezdését, amely lehetővé teszi, hogy az előzetesen letartóztatottat a nem jogerős ítélet meghozatala után a munkáltatás érdekében, az ítéletben megállapított végrehajtási fokozatnak megfelelő büntetés-végrehajtási intézetbe szállítsák.

h) A szigorított javító-nevelő munkának és a javító-nevelő munka „hagyományos” formájának a büntetési rendszerből való kiiktatása, valamint a közérdekű munka végrehajtásának a javaslatban történő részletes szabályozás indokolja az e büntetések végrehajtásáról szóló igazságügyminiszteri rendeletek, továbbá a társadalombiztosításról szóló 1975. évi II. törvénynek az 1992. évi IX. törvény 2. §-ával megállapított 10. §-a (1) bekezdése d) pontjának a hatályon kívül helyezését.

2. A Bv. tvr. 2. §-a (1) bekezdésének, 3. §-ának, 19. §-ának és 32. §-ának, valamint 33. §-a (3) bekezdésének a javaslattal megállapított szövege a törvény rendelkezésére utal. Az e §-okhoz fűzött indokolás tartalmazza, hogy a törvényen törvényerejű rendeletet is érteni kell. A felsorolt törvényhelyek kétséget kizáró értelmezése azonban megkívánja, hogy erről ne csak a javaslat miniszteri indokolása, hanem a javaslat törvényszövege is szóljon. Ennek a követelménynek tesz eleget a javaslat 51. §-ába (3) bekezdésként felvett értelmező rendelkezés. Ez azt a szóbanforgó törvényhelyek értelmezése szempontjából elengedhetetlen megállapítást tartalmazza, hogy e szövegrészekben törvényen a Bv. tvr. rendelkezéseit is érteni kell.