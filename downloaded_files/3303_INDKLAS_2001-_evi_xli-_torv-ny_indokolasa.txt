2001. évi XLI. törvény indokolása

a fogyatékos személyeknek adható egyes pénzbeli ellátásokkal összefüggő törvények módosításáról

-----STARTING---POINT---ALTALANOS--- 

A törvény a fogyatékos személyeknek adható egyes pénzbeli ellátásokkal összefüggő alábbi törvények módosításáról rendelkezik. A családok támogatásáról szóló 1998. évi LXXXIV. törvény módosítása arra irányul, hogy a nagykorú tartósan beteg, illetve súlyosan fogyatékos személy saját jogán legyen jogosult az ellátásra. A szabályozás célja annak a méltánytalan helyzetnek az orvoslása, amelyet a családi pótlék folyósításának megszüntetése idéz elő a tartósan beteg, illetve súlyosan fogyatékos nagykorú személy igényjogosult szülőjének halála esetén. A törvény változtatást tartalmaz továbbá a fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) fogyatékossági támogatás mértékét szabályozó rendelkezései tekintetében is.

-----STARTING---POINT---RESZLETES---

Az 1. §-hoz

A hatályban lévő rendelkezésekhez képest a módosítás a jogosultság feltételeiben olyan változást eredményez, hogy a tizennyolc éves koron túl folyósított ellátás jogosultja már nem a szülő, hanem az a súlyosan fogyatékos, illetve tartósan beteg személy lenne, akire tekintettel a családi pótlékot korábban - nagykorúságának elérése előtt - megállapították.

A 2. §-hoz

Az 1. §-hoz kapcsolódóan nyelvtani pontosítást tartalmaz.

A 3. §-hoz

A kiskorú gyermekre tekintettel családi pótlékra jogosult szülő, gyám, stb. vonatkozásában fogalmaz meg kedvező rendelkezést. A szabályozás célja, hogy a családi pótlékra jogosult, tartósan beteg, illetve súlyosan fogyatékos nagykorú személyt is gyermekként vegye figyelembe a jogalkalmazó a nevelési ellátás összegének megállapításánál.

A 4. §-hoz

A törvény az 1. §-sal összefüggésben tartalmaz szövegpontosítást.

Az 5. §-hoz

A fogyatékossági támogatás mértéke tekintetében a Fot. 23/A. §-a akként rendelkezik, hogy a látási, a hallási, az értelmi és a mozgásszervi fogyatékos személyeket az öregségi nyugdíj mindkori legkisebb összegének 50%-a illeti meg havonta. A Fot. 23. §-ának (2) bekezdése értelmében a támogatásra nem jogosult az a súlyosan fogyatékos személy, aki vakok személyi járadékában, illetve magasabb összegű családi pótlékban részesül. A magasabb összegű családi pótlékban részesülő súlyosan fogyatékos személy a fogyatékossági támogatásra csak akkor tarthat igényt, ha a magasabb összegű családi pótlékról lemond, feltéve, hogy a fogyatékossági támogatás jogosultsági feltételeinek megfelel. A magasabb összegű családi pótlék jelenlegi összege 10.500 Ft/hó, míg a fogyatékossági támogatás 50%-os mértéke 9.155 Ft/hó. Ahhoz, hogy a felnőtt korú fogyatékos személyek a 2001. július 1-jétől megállapítható fogyatékossági támogatást igényeljék, ennek a támogatásnak a mértékét magasabb összegben kell megállapítani, mint a számukra jelen pillanatban folyósított magasabb összegű családi pótlék, ezen intézkedés hiányában ugyanis nem érdekük átlépni az új ellátásba. Várhatóan - a 2002. évi nyugdíjminimum emelése révén - a két ellátás összege közötti különbség jelentéktelenné válik, azonban azon a tényen nem változtat, hogy a fogyatékossági támogatás - mint új ellátás - az összegénél fogva kedvezőtlen megítélésben és fogadtatásban részesül. Ezért indokolt a támogatás mértékének a nyugdíjminimum 50%-áról 65%-ra történő emelése.

A 6. §-hoz

Az egyes munkaügyi és szociális törvények módosításáról rendelkező 1999. évi CXXII. törvénnyel módosított családtámogatási rendelkezések értelmében a fogyatékossági támogatás 2001. július 1-jétől történő bevezetésével egyidejűleg változik a magasabb összegű családi pótlék felnőtt korúak után történő folyósítása. Azok, akik a 18. életévüket 2001. július 1-jét követően töltik be és 67%-os munkaképességüket elvesztett fogyatékos személyek, nem lesznek jogosultak magasabb összegű családi pótlékra. Esetükben a magasabb összegű családi pótlékot a fogyatékossági támogatás akkor válthatja fel, ha megfelelnek a fogyatékossági támogatás szigorú jogosultsági kritériumainak. Amennyiben nem tudnak ezeknek a feltételeknek megfelelni, úgy - noha fogyatékossági állapotukban változás nem állt be - ilyen típusú ellátást nem kapnak. Ezért módosítani szükséges a családtámogatási törvényt oly módon, hogy a felnőtt korban folyósítható magasabb összegű családi pótlék 2001. június 30-áig történő lehetősége kitolódjon 2002. december 31-ére.

-----STARTING---POINT---VEGE---