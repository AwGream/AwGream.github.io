2012. évi LIII. törvény indokolása

az Egyesült Nemzetek Szervezete keretében New Yorkban, 1954. szeptember 28-án létrejött, a Hontalan Személyek Jogállásáról szóló Egyezmény 23. és 24. Cikkeihez tett nyilatkozat visszavonásáról

Általános indokolás

Az Emberi Jogok Egyetemes Nyilatkozata 15. Cikke értelmében minden embernek joga van valamely állampolgársághoz. Ennek az alapelvnek megfelelően az Egyesült Nemzetek Szervezete New Yorkban, 1954. szeptember 28-án elfogadta a Hontalan Személyek Jogállásáról szóló Egyezményt.

Az Egyezmény elfogadása után az ENSZ Menekültügyi Főbiztossága - az ENSZ Közgyűlés 50/152. sz. határozatában (1996. február 9.) megfogalmazott támogatásával - több ízben világméretű kampányt indított az Egyezmény népszerűsítésére, így hazánk felé is kezdeményezéssel élt a csatlakozás érdekében. 2002-ben, az Egyezményhez történő csatlakozásunkkal hazánk részesévé vált mindazon államok közösségének, amelyek a nemzetközi migrációban érintettként, a jogállamiságnak megfelelően, biztos alapokra helyezik a hontalan személyeket azzal, hogy számukra az Egyezményben foglalt jogokat biztosítják. Az Egyezményt a magyar jogban a 2002. évi II. törvény (a továbbiakban: hontalan személyek jogállásáról szóló tv.) hirdette ki, az ahhoz történő csatlakozásról szóló okirat letétbe helyezésekor a Magyar Köztársaság Kormánya az Országgyűlés felhatalmazása alapján nyilatkozatot fűzött a 23., 24. és 28. Cikkekhez.

Az ENSZ Menekültügyi Főbiztossága a 2011-es évben különleges emlékévet ünnepelt. A szervezet megalakulásának 60. évfordulója mellett ebben az évben volt a menekültek helyzetére vonatkozó 1951. évi Genfi Egyezmény 60. évfordulója, a hontalanság eseteinek csökkentéséről szóló 1961. évi egyezmény 50. évfordulója, valamint Fridtjof Nansennek, a Népszövetség első menekültügyi biztosa születésének 150. évfordulója is. Az ünnepi évben újabb intenzív kampány indult - többek között - az 1954. évi és az 1961. évi hontalansági egyezményekhez történő csatlakozás, illetve az ahhoz fűzött fenntartások visszavonása érdekében. Az emlékévet egy kormányközi konferencia zárta 2011. december 7-8-án Genfben, ahol az ENSZ tagállamainak képviselői az emlékév szellemében különböző felajánlásokat, vállalásokat tettek, melyek célja, hogy a nemzetközi védelemre szorulók, a menekültek és a hontalanok helyzetét javítsák, jogaik érvényesülését még inkább elősegítsék. Magyarország vállalta, hogy megkezdi azt a jogalkotási folyamatot, amellyel az Egyesült Nemzetek Szervezete keretében New Yorkban, 1954. szeptember 28-án létrejött, a Hontalan Személyek Jogállásáról szóló Egyezmény 23. és 24. cikkeihez fűzött nyilatkozatot visszavonja, ezáltal pedig a Magyarországon élő hontalanok helyzetét javítja.

Ennek szellemében a törvény célja, hogy megadja a felhatalmazást Magyarország számára az Egyesült Nemzetek Szervezete keretében New Yorkban, 1954. szeptember 28-án létrejött, a Hontalan Személyek Jogállásáról szóló Egyezmény 23. és 24. Cikkeihez tett nyilatkozat visszavonásához, illetve ennek megfelelően hatályon kívül helyezze a hontalan személyek jogállásáról szóló tv. 3. § a) pontját.

Részletes indokolás

Az 1. §-hoz

Az Egyezmény tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés együttes olvasata alapján az Országgyűlés ad felhatalmazást nemcsak a Megállapodás kötelező hatályának elismerésére, de az ahhoz tett nyilatkozat visszavonására is. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

Az Egyezmény 23. Cikke értelmében a Szerződő Államok a területükön jogszerűen tartózkodó hontalan személyeknek a közsegélyek és gondoskodás, a 24. Cikk értelmében a munkajog és társadalombiztosítás tekintetében a saját állampolgárokkal azonos bánásmódot biztosítanak.

A hontalan személyek jogállásáról szóló tv. 3. § a) pontja értelmében az Egyezmény 23. és 24. Cikkében foglaltakat Magyarország úgy alkalmazza, hogy a saját állampolgárokkal azonos bánásmódot csupán az állandó belföldi lakóhelyű hontalan személyek számára biztosítja. A hontalan személyek jogállásáról szóló tv. 3. § a) pontjában foglalt nyilatkozat visszavonása nyomán viszont az állandó belföldi lakóhelyű hontalan személyeken túl a Magyarország területén jogszerűen tartózkodó elismert hontalan személyek számára is biztosítanánk a szociális és társadalombiztosítási ellátásokat, így egészségbiztosítási ellátást, egészségügyi ellátást, nyugellátást, valamint családi ellátást.

A 2-3. §-hoz

Az Egyezmény hazai alkalmazásának korlátait rögzítő bekezdést [hontalan személyek jogállásáról szóló tv. 3. § a) pont] hatályon kívül helyező, illetve hatályba léptető rendelkezések. E szakaszok rendelkeznek a módosulások belső jogi hatálybalépésének napjáról. Tekintettel arra, hogy ez az időpont egyelőre még nem ismert, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító határozatot a letéteményestől (az ENSZ Titkársága) kapott értesítések alapján hivatalból, a szaktárca külön közbenjárása nélkül adja ki a külügyminiszter.