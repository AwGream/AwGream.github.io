1992. évi II. törvény indokolása

a szövetkezetekről szóló 1992. évi I. törvény hatálybalépéséről és az átmeneti szabályokról

-----STARTING---POINT---ALTALANOS--- 

A szövetkezetekről szóló 1991. évi I. törvény (a továbbiakban: Szvt.) új általános szövetkezeti modellt szabályoz. Ennek az ún. átmeneti törvénynek a javaslata pedig arra ad szabályokat, hogy a jelenleg működő szövetkezetek hogyan térhetnek át az új modellre és ezzel az új szövetkezeti törvény alkalmazására. Az ezzel kapcsolatban szabályozást igénylő témák nagy száma nem tette lehetővé az átmeneti szabályoknak az alaptörvénybe való beépítését.

Az áttérés nem történhet máról holnapra, ezért a Javaslat differenciált átmeneti időszakot enged. Ha ennek az időszaknak az elteltével valamely szövetkezet nem nyújtja be a cégbírósághoz az új törvénynek megfelelő alapszabályát, a szövetkezet a törvény erejénél fogva megszűnik, és a cégbíróság hivatalból törli a cégnyilvántartásból.

Az átmenet időszakában a szövetkezetek által elvégzendő legfontosabb feladatok a következők:

a) vagyonnevesítés,

b) szervezeti változások

c) új vagy módosított alapszabály elfogadása és

d) az új törvény szerinti tisztségviselők választása.

A Javaslat lényegében e feladatoknak megfelelően csoportosítja az átmeneti szabályokat.

A Javaslat feladata továbbá az ún. jogszabályrendezés is, vagyis az új törvénnyel ellentétes vagy feleslegessé vált jogszabályok és rendelkezések kiiktatása a jogrendszerből.

-----STARTING---POINT---RESZLETES---

Általános szabályok

A Javaslat első §-a gondoskodik az Szvt. hatálybaléptetéséről. Ez az időpont (1991. december 1.) megegyezik a Javaslat hatálybalépésének időpontjával. Ezzel biztosítható, hogy a szövetkezetek teljes áttekintést kaphassanak egyfelől az új szövetkezeti modellről, másfelől azokról a szabályokról, amelyek végrehajtásával az új modellre át lehet térni.

Az átmeneti időszakában (1991. december 1.-1992. december 31.) egyidejűleg két joganyag fog a jelenleg működő szövetkezetekre vonatkozni: egyfelől a korábbi joganyag (bár módosításokkal), másfelől az új szövetkezeti törvény. Ez a megoldás elkerülhetetlen, még ha szokatlan is, mert az áttérés az új modellre csak egy folyamat keretében valósítható meg, és ennek az időtartama alatt sem kerülhetnek a szövetkezetek a jogi szabályozás szempontjából légüres térbe. A Javaslat egyik fő feladata ennek megfelelően az, hogy meghatározza: mennyiben kell már az átmenet időszakában is az új szövetkezeti törvény szabályait alkalmazni (2. §).

Folyamatról lévén szó, a szövetkezetek is folyamatosan kerülnek ki a korábbi jog szabályai alól. E tekintetben a fordulópont egy-egy szövetkezetre nézve a közgyűlés, amelyen az új szövetkezeti törvénynek megfelelő alapszabályt elfogadják. Ezt követően ez a szövetkezet már teljes mértékben az új szövetkezeti törvény hatálya alá kerül, és rá a korábbi jogszabályokat nem lehet alkalmazni.

Tekintettel arra, hogy a különféle tevékenységeket folytató szövetkezetek a legkülönbözőbb időpontban tartják az említett közgyűlésüket (amelyet adott esetben egy vagy több közgyűlés előz meg), ezért a Javaslat csak azt a végső időpontot adja meg, ameddig a módosított korábbi szövetkezeti jogszabályokat alkalmazni lehet és kell. Ez az időpont pedig 1992. június 30., illetőleg 1992. december 31.

Az általános szabályok záró tétele kimondja, hogy az Szvt. hatálybalépése (1991. december 1.) után alakult szövetkezetre csak és kizárólag az új törvény szabályait lehet és kell alkalmazni. Újonnan alakult szövetkezetnek kell tekinteni azt is, amely az átmenet időszakában egyesülés vagy szétválás útján jött létre.

I. Fejezet

A tagok és a szövetkezet közötti vagyoni viszonyok rendezése

Ahhoz, hogy a meglévő szövetkezetek is a tagok magántulajdonán alapuló társas vállalkozások legyenek, a szövetkezetek vagyonát különféle formákban vissza kell juttatni azokhoz, akik annak létrehozásában közreműködtek, elsősorban a tagokhoz. Ezt a műveletet a Javaslat vagyonnevesítésnek nevezi. A vagyonnevesítés során eltérő szabályokat kell alkalmazni egyfelől a termőföldre, másfelől minden más vagyoni eszközre.

1. A Javaslat 3-4. §-a vagyonnevesítés alapgondolatát fejezi ki: a szövetkezet vagyonát adó és illetékmentesen fel kell osztani. A fejezet további szabályai ezt az alapgondolatot fejtik ki részletesen.

Ami a vagyont illeti, ezt az alkalmat fel lehetett használni arra is, hogy azokat a pénzügyi támogatásokat, amelyeket az állam juttatott a szövetkezetnek 1988. december 31-e előtt, és amelyeket eddig a mérlegekben állami vagyonként kellett kimutatni, a Javaslat átminősítse szövetkezeti vagyonná. Ezzel a Javaslat a Közös Piac előírásainak is eleget kíván tenni. A felosztható szövetkezeti vagyon ezzel is növekedik.

2. A vagyonnevesítésből néhány vagyonkategóriát ki kellett venni:

a) azokat az ingatlanokat (illetőleg azok értékét) amelyeket a szövetkezet a lakosság részére végzendő ipari, kereskedelmi és szolgáltató tevékenység ellátása céljából kapott az államtól tulajdonba; ezek ui. a tevékenység megszüntetése esetében visszaszállnak az államra [1. a földtörvénynek az 1989. évi XIX. törvény 5. §-ával megállapított 19. § (2) bekezdését];

b) a szövetkezeti szakcsoport vagy tagjai használatában álló földet; az a)-b) pontban említetteket csak akkor, ha azokra a megjelölt jogosultak vételi szándékukat az előírt határidőben bejelentették;

c) a Javaslat által fel nem oszthatóvá minősített vagyonrészt (10, ill. 30%; ez a vagyonrész és az arra majd jutó jövedelem - az Szvt. szabályai szerint - szövetkezetpolitikai, főleg szociális célokra szolgál;

d) a lakás-, a takarék- és az iskolai szövetkezetek vagyonát, egyfelől e szövetkezetek jogi konstrukciója, másfelől sajátos tevékenységük miatt.

Említést érdemel, hogy nem tartozik a vagyonnevesítés körébe és így a fenti d) pont tilalma alá az az eset, amikor a lakásszövetkezet alapszabálya a korábban szövetkezeti tulajdonban volt közös használatú helyiségeket, épületszerkezeteket, központi berendezéseket stb. esetleg a tagok közös tulajdonába adja, az Szvt. 104. §-a alapján.

3. Hangsúlyozni kell, hogy a vagyonnevesítés nem jelenti a szövetkezet vagyonának a természetbeni kiosztását, hiszen az a szövetkezet megszűnésével járna. A vagyonnevesítés lényege - a földtől eltekintve - az, hogy megteremti a szoros és állandó vagyoni kapcsolatot a szövetkezet és tagja között, és ezáltal a tag, mint tulajdonos számára érzékelhetővé teszi, hogy a saját munkája vagy más közreműködése hogyan függ össze a szövetkezet eredményességével és azon keresztül a saját hasznával. Ennek a kapcsolatnak fő formája a szövetkezeti üzletrész.

A vagyont tehát üzletrészek formájában kell felosztani és arról - a jogosult kérésére - értékpapírt kell kiállítani. Erre az értékpapírra természetesen már az Szvt. szabályait kell alkalmazni (5. §), vagyis ez az értékpapír szabadon átruházható, szövetkezeten belül és kívül egyaránt. Értéke és az annak alapján járó részesedés persze a szövetkezet működésének eredményétől függ.

Ha az értékpapír kiállítására nem kerül sor, az üzletrészek névértékét az Szvt. 57. §-a szerint vezetendő nyilvántartás mutatja ki.

4. A Javaslat meghatározza azt a személyi kört, amely vagyonnevesítésben részesül (6-8. §). Ennek két csoportja van: kötelező vagyonnevesítésben részesíteni azt, aki 1991. január hó 1. napján tagja volt és a Javaslat hatálybalépésének napján is tagja a szövetkezetnek, továbbá azt, aki megszűnt tagsági viszonyát helyreállította. Ezen a körön kívül a szövetkezet közgyűlésének mérlegelésére van bízva - a Javaslatban adott tág keretek között - az, hogy még milyen személyi kört von be a vagyonnevesítésbe, és azok tekintetében hogyan differenciál.

A tagsági viszony helyreállításának lehetővé tételét a következők indokolják:

A közelmúltban bekövetkezett jogrendszerbeli változások megkövetelték vagy maguk után vonták azt, hogy számos szövetkezetben a tagok egy része elvesztette tagságát vagy kénytelen volt arról lemondani. Ezek a változások:

a) az 1988-tól bekövetkezett adózási változások (bizonyos adókedvezmények csak bizonyos kategóriájú gazdálkodó szervezeteknek jártak);

b) a gazdasági társaságokról szóló 1988. évi VI. törvény 332. §-a a korábbi társulási formákat (így a Polgári Törvénykönyv alapján alakult gazdasági társaságokat, a gazdasági munkaközösségeket, egyesüléseket stb.) arra kötelezte, hogy az új törvénynek megfelelő társaságokká alakuljanak át. Ez zömében megtörtént, de azok, akik átengedett szövetkezeti tagként működtek ezekben a szervezetekben, az átalakulás folytán - önhibájukon kívül - elvesztették szövetkezeti tagságukat.

Az érintettek nagy része ma is olyan területen dolgozik, amely gazdasági kapcsolatban van a szövetkezetek tevékenységével, és így ők is hozzájárultak a szövetkezetek vagyonának növekedéséhez. Méltánytalan volna, ha ezek a volt tagok pusztán a jogi szabályozás változása miatt elesnének attól, hogy volt szövetkezetüktől vagyonnevesítésben részesüljenek.

E méltánytalanság elkerülése érdekében a Javaslat egyoldalú jogot ad az ilyen tagoknak arra, hogy egyszerű nyilatkozatukkal helyreállítsák tagságukat, s ezáltal részeseivé váljanak a vagyonnevesítésnek. Egyoldalú nyilatkozatról lévén szó, nincs szükség tagfelvételi eljárásra. Részjegyet természetesen nekik is jegyezniük kell a tagsági viszony helyreállítása kapcsán, mert azt az új Szvt. kötelezővé teszi.

5. A vagyonnevesítés a korábban jegyzett részjegyet nem érinti. Egyes szövetkezetekben azonban a részjegyet eddig nem rendszeresítették. Tekintettel arra, hogy az Szvt. a részjegyet általánossá teszi, szükség van arra, hogy a vagyonnevesítés során a részjeggyel nem rendelkező tagok részére részjegyet juttassanak (9. §). Ez azt jelenti, hogy a vagyonnevesítés ilyen esetben két formában történik: részjegy és üzletrész formájában. (Erre utal az 5. § első mondata.) A kettőnek egymáshoz való értékviszonyát a közgyűlés jogosult meghatározni, annak figyelembevételével azonban, hogy az Szvt. az üzletrészt tekinti a vagyoni kapcsolatok fő formájának.

6. A Javaslat 11-12. §-ai rendezik a vagyonnevesítés során juttatott üzletrészek kapcsolatát a korábban történt vagyonfelosztásokhoz. Alapvető szabály az, hogy az utóbbiakat az új szabályozás nem érinti. Ebből következik, hogy a korábban kiadott vagyonjegy vagy más értékpapír névértékét össze kell vonni a vagyonnevesítés során jutott üzletrész értékével és erről az összevont értékről fog szólni az egyes jogosultak részére megállapított üzletrész.

Előfordulhatott azonban, hogy az ilyen értékpapírt időközben olyan személyre ruházták át, aki nem tagja a szövetkezetnek. Az ilyen értékpapírtulajdonos számára is kell üzletrészt juttatni, éspedig a meglévő értékpapírjai értékében, de a vagyonnevesítésben már nem részesülhet, hiszen a vagyon létrehozásában nem működött közre.

Némileg hasonló a helyzet a korábban jegyzett ún. célrészjeggyel is. Ezt a kategóriát az Szvt. ugyan nem ismeri, de ismeri az ún. „más formájú vagyoni hozzájárulás” kategóriáját (Szvt. 54. §-a). Ebben a körben marad érvényben a célrészjeggyel kapcsolatos korábbi megállapodás. Lehetséges viszont, hogy az új helyzetben annak feltételeit meg kell változtatni, ezért a Javaslat - a jogviták lehető csökkentése érdekében - azonnali hatályú felmondási jogot biztosít mind a szövetkezet, mind a tag részére. Ezt a jogot persze csak az átmenet időszakában lehet gyakorolni.

7. A Javaslat a vagyonnevesítés körében az általános szabályoktól eltérő rendelkezéseket tartalmaz a szövetkezetek tulajdonában és használatában álló földek felosztására (13-18. §).

Annak érdekében, hogy a mezőgazdasági termelés alapjául szolgáló termőföldtulajdonlási viszonyok véglegesen rendeződjenek, a Javaslat összekapcsolja e földek felosztását a tulajdonviszonyok rendezése érdekében, az állam által az állampolgárok magántulajdonában igazságtalanul okozott károk részleges kárpótlásáról szóló 1991. évi XXV. törvényben meghatározott feladatok elvégzésével.

Ennek megfelelően a szövetkezet feladata kijelölni a részaránytulajdonosok és a Magyar Állam földje mellett a földtulajdonnal nem rendelkező tagok és alkalmazottak, valamint a kárpótlásra jogosultak földhöz jutását szolgáló földterületeket.

A Javaslat részletesen meghatározza a különböző földterületek kijelölésének szabályait annak érdekében, hogy egyik fél se jusson indokolatlan előnyökhöz, és érvényesüljenek az okszerű gazdálkodás követelményei.

A termőföldek megközelítéséhez szükséges utak sorsa e földek tulajdonjogának változásához igazodik, a Ptk. tulajdonjogra vonatkozó rendelkezéseivel összhangban.

8. A Javaslat lehetővé teszi - ott, ahol az érdekeltek szükségesnek látják - a kijelölés felülvizsgálatát demokratikusan megalakított érdekegyeztető fórum útján (19-20. §). A fórumot a helyi önkormányzat alakítja meg és működteti az állami költségvetés terhére. Munkájában a helyi önkormányzat, a kárpótlási igényt bejelentők és a szövetkezet képviselője vesz részt.

Ha az érdekeltek kezdeményezésére a fórum megalakult, a szövetkezet megfelelő időben köteles megküldeni részére a földalapok elkülönítésének tervezetét.

A fórum és a szövetkezet vitájában - a földhivatal részvételével - az illetékes kárrendezési hivatal dönt, amelynek határozata ellen a közigazgatási eljárás általános szabályai szerint fellebbezésnek, végső soron bírósági eljárásnak van helye.

A Javaslat megfelelő szankciót ír elő a szövetkezet számára a törvényben meghatározott kötelezettségei elmulasztása esetére.

9. A Javaslat (21-23. §) előírja, hogy a termőföldek időközben kialakult tényleges állapotáról és az e törvény alapján foganatosított intézkedésekről a szövetkezetek megfelelő módon tájékoztassák az illetékes földhivatalt, amely ennek megfelelően átvezeti a változásokat az ingatlannyilvántartásban és előkészíti az árverezést.

Az erdőgazdálkodás különleges követelményeire tekintettel a Javaslat meghatározza a tagok tulajdonába kerülő erdők hasznosításának módját.

10. A Kpt. termőföldre vonatkozó szabályainak végrehajtása után a szövetkezet tulajdonában maradó földet az általános szabályok szerint a tagok és - a közgyűlés döntése alapján - a 6. §-ban meghatározott jogosultak között fel kell osztani és a változásokat az ingatlannyilvántartásban át kell vezetni (25. §).

A tagok között felosztott földet - a bevitt földhöz hasonlóan - részarány és aranykorona érték szerint a tagokra kell telekkönyvezni (a földnyilvántartásba felvenni). A nyilvántartás alapja a szövetkezet földhasználati joga [1.: az 1972. évi 31. tvr. 11. § (3) bek.]. Az így nyilvántartott tulajdoni aránynak és értéknek megfelelő nagyságú és értékű földet a tulajdonos részére kérésére bármikor ki kell adni (26. §), függetlenül attól, hogy tagja marad-e a szövetkezetnek vagy sem.

Ha a tulajdonos a földet nem kéri ki, a föld használatáért ellenszolgáltatást (közgyűlés által megállapított haszonbért) kell fizetni. A haszonbér természetesen a termelés költségeit növelni fogja.

II. Fejezet

A szervezeti változások átmeneti szabályai

Ez a fejezet a szervezeti változások négy témakörét öleli fel: a szoros értelemben vett szervezeti változásokat, a kiválást, a szakcsoportok helyzetének rendezését és végül a vagyon megosztását.

1. Az átmenet időszakát arra is fel kell használni, hogy az elmúlt évtizedek során gazdasági szükségesség nélkül és a tagok valódi akarata ellenére végrehajtott szervezeti változások a szövetkezet tagsága részére felülvizsgálatra kerüljenek. Ezt a folyamatot a Javaslat (27. §) azzal kívánja elősegíteni, hogy erre az időre könnyít a feltételeken: az egyesülés, szétválás, gazdasági társasággá átalakulás és megszűnés elhatározásához elegendő a közgyűlésen jelenlévő szövetkezeti tagok egyszerű szavazattöbbsége.

Ha a szervezeti viszonyok elrendeződnek, az átmeneti időszak elteltével az új szövetkezeti törvénynek a jelenlegi joggal megegyező szabálya fog érvényesülni: a felsorolt szervezeti döntésekhez általában valamennyi tag 2/3-ának szavazata lesz szükséges.

A (2) bekezdés a szokásos módon rendezi az Szvt. hatálybalépése időpontjában folyamatban lévő szervezeti változások kérdését. Az erre vonatkozó szabály kizárja azt, hogy fontos és bonyolult előkészítést igénylő döntéseket meg kelljen ismételni. A vagyonnevesítéstől persze nem lehet eltekinteni, vagyis arról az eljárás befejezése előtt dönteni kell.

A (3) bekezdés - más törvényekkel való összhang megteremtése érdekében - rendezi az Szvt. hatálybalépése előtt alakult, de a hatálybalépés után megszűnő szövetkezetben lévő állami tulajdonú ingatlanok további sorsát. Figyelemmel a Javaslat 3. §-ának (2) bekezdésére, itt már csak ingatlanokról kellett rendelkezni.

2. A kiválás jogintézményét az európai jogok nem ismerik, ezért azt az Szvt. is mellőzi. Az előkészítés során azonban több oldalról is elhangzott az a vélemény, hogy az átmenet időszakában ez az intézmény is hozzájárulhat a korábbi mesterséges túlszervezések helyrehozatalához.

A Javaslat azt a megoldást választja, hogy hatályon kívül helyezi e törvény hatálybalépésével egyidejűleg a kiválásra vonatkozó korábbi szabályokat, és a témát önállóan szabályozza, de csak az átmenet időszakára. Ennek megfelelően a Javaslatnak a jogszabályrendezéssel foglalkozó része (63. §) hatályon kívül helyezi ezeket a rendelkezéseket 1992. december 31. napjával.

A kiválás szabályai (30-34. §) lényegében megegyeznek a korábbi szabályokkal, a következő fontosabb eltérésekkel:

a) a kiváláshoz elegendő 5 tag együttes fellépése, hiszen ennyien alapíthatnak új szövetkezetet;

b) külön-külön rendezi a Javaslat az egyes sajátos tevékenységeket folytató szövetkezetekben a kiválás feltételeit, a szövetkezetek működőképességének fenntartása érdekében;

c) a kiváláshoz nincs szükség a közgyűlés hozzájárulására.

3. A szövetkezeti szakcsoportok jogi konstrukciója nem vált be, számos visszaélés forrása lett, és a bírósági gyakorlatot jól meg nem oldható kérdések elé állította.

E sajátos szervezeti forma az erre engedett átmeneti időszak végével megszűnik. A benne működő személyek részére a törvény a következő változatok között teszi lehetővé a választást:

a) A szakcsoport megszűnik, és beolvad az „anya”-szövetkezetbe, mint annak önelszámoló, viszonylagos önkormányzati elkülönültséget is élvező egysége, ha a szövetkezet ezt elfogadja. Ezzel a tagok a szövetkezet tagjaivá válnak.

b) A szakcsoport megszűnik, és tagjai szövetkezetet alapítanak. Ez a szövetkezet a volt anyaszövetkezetbe beléphet, mert az új szövetkezeti törvény - közgyűlési döntéstől függően - lehetővé teszi jogi személy szövetkezeti tagságát. Megvan a lehetősége annak is, hogy a volt "anya"-szövetkezet szerződéses alapon működjön együtt az új szövetkezettel.

c) Végül nyitva áll az a lehetőség is, hogy a volt szakcsoport más típusú jövőt válasszon. Így előfordulhat - megszűnés után - egyszerűbb gazdasági társaság (esetleg egyesület) alapítása is.

Ha a szakcsoport tagértekezlete egyik változatról sem hoz döntést az átmeneti időszak végéig, a szakcsoport a törvény erejénél fogva megszűnik. A megszűnés valamennyi esete maga után vonja az elszámolás kötelezettségét azzal a szövetkezettel szemben, amelynek keretében a szakcsoport működött.

4. A Javaslat 38-46. §-ai részletesen szabályozzák a szervezeti változásokhoz szükséges vagyonértékelést és árverést. Hangsúlyozni kell, hogy ezek a szabályok olyan esetekre szólnak, amikor a vagyon megosztásáról egyhangú közgyűlési határozatot nem tudtak hozni.

A vagyoni viták eldöntését úi. a mezőgazdasági és az ipari szövetkezeteknél nem lehetett teljes egészében a bíróságokra hagyni. A szövetkezetek sokaságára tekintettel ugyanis ez elviselhetetlen munkaterhet jelentett volna az amúgy is túlterhelt bíróságok számára, és ez végső soron a kívánatos vagyonmozgást akadályozta volna.

Arra az esetre, ha a vagyonmegosztás során a kiválni szándékozó tagok, vagy a gazdasági társasággá történő átalakulásnál a társaságba be nem lépő tagok a vagyonmegosztás tervezett megoldását kifogásolják, a tervezet árverési eljárást ír elő azokra a vagyontárgyakra, amelyek megosztásában a felek nem tudtak megegyezni.

Az árverést a szövetkezet tagjai között kell megtartani és kívülálló csak abban az esetben vehet azon részt, ha az árverési ár a vagyonértékeléskor megállapított ár alá esne, tehát a tagokat a vagyoncsökkenés veszélye fenyegeti.

Az egyéb szövetkezeti típusokra vonatkozóan ilyen kisegítő vagyonmegosztási eljárást azért nem szükséges előírni, mert esetükben (fogyasztási, takarék, lakásszövetkezet) sokkal kisebb mértékű vagyonmozgás várható, és ott is inkább az egyesülések jelentik a gazdaságilag indokolt szervezeti méretek kialakítását.

III. Fejezet

Eljárási szabályok

A Javaslat 47-53. §-ai főleg a szövetkezeteknek az átmenettel kapcsolatos tevékenységét kívánják segíteni, lehetővé téve pl. hogy az áttérés több közgyűlés tartásával történhessen, és ilyen esetben mi legyen a döntések helyes sorrendje.

1. Fontossága folytán kiemelkedik ebből a körből az a szabály (50. §), amely szerint a jelenleg működő szövetkezetek tisztségviselőinek megbízatása a törvény erejénél fogva megszűnik abban az időpontban, amikor a szövetkezet az új alapszabályt elfogadó közgyűlést tartja, és legkésőbb ezen a közgyűlésen az új törvény szerinti tisztségviselőket kell választani.

Erre - többek között - azért van szükség, mert az új törvény más tisztségviselőket rendszeresít, mint a jelenlegi jog, és a tisztségviselők anyagi felelőssége is megváltozik: az eddigi korlátozott, munkajogi jellegű felelősség helyébe a korlátlan polgári jogi anyagi felelősség lép. Módot kell tehát adni egyfelől a szövetkezeti tagság részére, hogy az új modellben működni tudó vezetőket válasszon, másfelől a jelenlegi tisztségviselők részére, hogy tudatosan vállalják vagy ne vállalják az új helyzetet.

Ehhez kapcsolódik az 55. § első fele, amely szerint az új szövetkezeti törvénynek a tisztségviselők felelősségére vonatkozó szabályait az említett választástól kezdődően kell alkalmazni.

Előfordulhat ugyanakkor, hogy valamely korábban megválasztott tisztségviselőnek a megbízatása az Szvt. hatálybalépése után, de az új alapszabályt elfogadó közgyűlés előtt szűnik meg. A felesleges eljárási mozzanatok elkerülése érdekében a Javaslat meghosszabbítja ilyen esetben a tisztségviselő megbízatását az említett közgyűlés időpontjáig, de egyúttal - tiszteletben tartva a szövetkezeti autonómiát - megadja a lehetőséget a közgyűlésnek, hogy másként döntsön. A közgyűlés tehát úgy dönthet, hogy a tisztségviselő megbízatása lejárjon az eredeti időpontban; helyére új tisztségviselőt választhat, de azt is megteheti, hogy a tisztséget átmenetileg nem tölti be.

2. A Javaslat 49. §-a rendezi a közgyűlés eljárási szabályait a vagyonnevesítéssel kapcsolatos ügyekben. Ezek kiemelkedő fontosságára tekintettel menősített többséget ír elő a döntésekhez. A határozatképességre az új Szvt.-t kell alkalmazni. Az ilyen ügyekben a döntések a közgyűlés hatáskörébe tartoznak; a kivételeket a nagy taglétszám indokolja.

3. Az általános indokolásban említetteknek megfelelően, a Javaslat az eljárási szabályok körében meghatározza azt a végső időpontot, ameddig az áttérést végre kell hajtani. Ez az időpont 1992. június 30., illetve december 31. Ezt követően - az általános cégjogi szabályoknak megfelelően - 30 nap alatt kell a változásokat a cégbírósághoz bejelenteni. Ennek elmulasztása esetén a szövetkezet megszűnik.

4. A Javaslat 52-53. §-a a fegyelmi ügyekre és a tagsági vitákra vonatkozóan adja meg az átmeneti szabályokat.

-----STARTING---POINT---VEGE---

IV. Fejezet

Vegyes rendelkezések

1. Az új szövetkezeti modell új kapcsolatokat igényel a szövetkezet és a tagság között. Ebből következik, hogy a korábbi munkamegállapodásokat felül kell vizsgálni. A felesleges jogviták elkerülése érdekében a Javaslat hasonló megoldást választ, mint a célrészjegy esetében: mindkét fél részére indokolás nélküli felmondási jogot ad (54. §).

2. Az 55. § egyik rendelkezéséről már említés történt az 50. § kapcsán. A másik rendelkezése azt a legkésőbbi időpontot határozza meg, amelytől kezdődően az Szvt. felelősségi szabályait (ide nem értve a tisztségviselőkre vonatkozókat) alkalmazni kell. A megjelölt időpont - 1992. augusztus 1. - azért a legkésőbbi mert ha a szövetkezet korábban áttér az új szabályozásra, az ezt végrehajtó közgyűlés időpontjától már alkalmazni kell ezeket a szabályokat is. Ez a tartalma a 2. § (4) bekezdésére történő utalásnak.

3. Az 57. § a szövetkezeti érdekképviseleti szervek közül azokra nézve ad végső, a szövetkezetekével azonos határidőt az egyesületté történő átalakulásra, amelyek ezt eddig nem tették meg. E szervek tekintetében a Kormány törvényességi felügyeleti jogkörét az 1991. évi XVII. törvény már megszüntette.

Záró rendelkezések

Az általános indokolásban kifejtetteknek megfelelően, ez a tv az Szvt.-vel egyidejűleg lép hatályba (58. §).

Az új szövetkezeti modellre való fokozatos áttérés szükségessége maga után vonja azt hogy a jelenleg hatályos szövetkezeti joganyag is fokozatosan váljon alkalmazhatatlanná (59-63. §).

Az első lépcsőben a Javaslat a hatálybalépéssel egyidejűleg módosít vagy hatálytalanít számos olyan rendelkezést, amely nem egyeztethető össze az új szövetkezeti törvénnyel. Ebben a körben célszerű hatályon kívül helyezni a földről szóló 1987. évi I. törvény kiegészítése tárgyában alkotott 1991. éi XIII. törvényt is (amely a tulajdoni mozgásokat a vagyonellenőrző bizottságok ellenőrzési hatáskörébe utalta), mert ez utóbbi törvénynek csak az új szövetkezeti törvény hatálybalépéséig van funkciója.

A második lépcső a szövetkezet új alapszabályának elfogadása; ettől kezdődően az adott szövetkezetre a korábbi jogot nem, csak az új törvényt lehet alkalmazni [vö. 2. § (4) bek.].

A következő lépcső: 1992. július 1. napjával a szövetkezetekre vonatkozó, még hatályos szabályok is hatályukat vesztik, a mezőgazdasági joganyag kivételével. Végül az utolsó lépcső: 1992. december 31., amikor a módosított mezőgazdasági joganyag is hatályát veszti.

A Javaslat és a törvénnyel egyidejűleg kihirdetésre kerülő kormányrendelet közel 100 jogszabályt iktat ki a jogrendszerből.

Ahhoz azonban hogy az új modellnek megfelelően működő szövetkezetek a magántulajdonon alapuló más formációkkal azonos versenyhelyzetbe kerülhessenek, további számos olyan jogszabályt és rendelkezést kell megváltoztatni, amely a szövetkezetekre nézve hátrányos megkülönböztetést tartalmaz. Ez a munka a közeljövő jogalkotására vár.