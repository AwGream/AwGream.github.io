2012. évi CCXX. törvény indokolása

a harmadik országbeli állampolgárok beutazásáról és tartózkodásáról szóló 2007. évi II. törvény módosításáról

-----STARTING---POINT---ALTALANOS--- 

A módosítás célja az, hogy - a nemzetközi példák és tapasztalatok felhasználásával - a jelenleg hatályos idegenrendészeti szabályozás biztosítja annak lehetőségét, hogy a befektetési céllal Magyarországra érkező harmadik országbeli állampolgárok a beutazás céljának és egyéb feltételeinek igazolása esetén tartózkodási jogosultságot szerezzenek. A jogalkalmazási gyakorlat ugyan figyelmet fordít azon külföldiek ügyeinek hatékony és gyors intézésére, akik a nemzetgazdaság szempontjából jelentős összegű befektetéseket valósítanak meg, azonban esetükben a jogszabály egyértelműen nem határoz meg konkrét rendelkezéseket. A módosítás célja az, hogy - nemzetközi példák és tapasztalatok felhasználásával - a magyar jogi szabályozás is kedvezmény nyújtásával ösztönözze a harmadik országbeli állampolgárok magyarországi befektetéseit. Ennek érdekében a harmadik országbeli állampolgárok beutazásáról és tartózkodásáról szóló 2007. évi II. törvényben (a továbbiakban: Harmtv.) a három hónapot meghaladó tartózkodásra vonatkozó különös szabályok körében indokolt megjeleníteni annak az akár öt éves érvényességi idejű tartózkodási engedélynek a típusát, amely kiadható mindazon külföldiek számára, akik Magyarországon a nemzetgazdaság érdekeire tekintettel jelentős befektetéseket valósítanak meg. A további befektetések ösztönzése és folyamatosságának biztosítása elősegíthető azzal, hogy a már legalább fél éve ilyen engedéllyel rendelkező külföldiek a Harmtv. Nemzeti letelepedési engedélyre vonatkozó rendelkezéseinek módosításával az általános szabályokhoz képest kedvezőbb feltételek teljesítése mellett szerezhessék meg a határozatlan idejű magyarországi tartózkodásra jogosító nemzeti letelepedési engedélyt. Az idegenrendészeti szabályozásnak ezen rendszere egyben biztosítja azt is, hogy nemzeti letelepedési engedélyre csak az a külföldi váljon jogosulttá, aki bizonyítja, hogy befektetési szándéka komoly és folyamatos. Emellett lehetővé válik az illetékes hatóságok számára annak ellenőrzése is, hogy a külföldi nem jelent kockázatot sem a közbiztonság, sem a nemzetbiztonság számára.

-----STARTING---POINT---RESZLETES---

Az 1. §-hoz

A módosítás meghatározza, hogy nemzetgazdasági érdeknek kell tekinteni különösen, ha a kérelmező igazolja, hogy ő, vagy a többségi tulajdonában álló gazdasági társaság legalább 250 000 euro névértékben rendelkezik olyan vállalkozás által kibocsátott értékpapírral, amely megfelel egyes feltételeknek vagy a kérelmező csatolja a vállalkozás arra vonatkozó - végleges és visszavonhatatlan nyilatkozatát - hogy a tartózkodási engedély kiadásától számított 30 napon belül lejegyzi a 28. § (4) ab) pont szerinti értékben, az ott megjelölt államkötvényt.

A külföldiek magyarországi befektetésének ösztönzése céljából indokolt a törvényben megjeleníteni a nemzetgazdasági érdek fennállására tekintettel kiadható tartózkodási engedély típusát. A jogbiztonság követelményének megfelelően a rendelkezés meghatározza a beutazás és a tartózkodás engedélyezése szempontjából, hogy mely befektetések minősülnek nemzetgazdasági érdeknek.

A 2. §-hoz

A Magyarországon történő letelepedés céljából nemzeti letelepedési engedélyt az a harmadik országbeli állampolgár kaphat, aki tartózkodási engedéllyel vagy ideiglenes letelepedési engedéllyel rendelkezik, és a kérelem benyújtását közvetlenül megelőzően legalább hat hónapja rendelkezik tartózkodási engedéllyel és letelepedéséhez nemzetgazdasági érdek fűződik.

A 3. §-hoz

Felhatalmazást ad az államháztartásért felelős miniszternek, hogy rendeletben szabályozza a speciális államkötvény részletes jellemzőit.

-----STARTING---POINT---VEGE---

A 4. §-hoz

Hatályba léptető rendelkezést tartalmaz.