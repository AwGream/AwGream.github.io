2012. évi CXXXI. törvény indokolása

a Nemzetközi Vasúti Árufuvarozásról szóló Megállapodás (SzMGSz) és Mellékletei 2011. évi módosításainak és kiegészítéseinek kihirdetéséről

Általános indokolás

Hazánk a Nemzetközi Vasúti Árufuvarozásról szóló Megállapodásnak (a továbbiakban: SzMGSz) 2002. január 1-jétől részese. Magyarország csatlakozását az SzMGSz-hez a Nemzetközi Vasúti Árufuvarozásról szóló Megállapodás (SzMGSz) kihirdetéséről szóló 170/2002. (VIII. 7.) Korm. rendelet hirdette ki. Az SzMGSz éves módosításai és kiegészítései korábban kormányrendeleti szinten kerültek kihirdetésre.

A nemzetközi szerződésekkel kapcsolatos eljárásokról szóló 2005. évi L. törvény 2011. évben hatályos rendelkezése szerint az SzMGSz-t és annak éves módosításait és kiegészítéseit is törvényben kellett kihirdetni. Ennek megfelelően az SzMGSz és Mellékletei módosításokkal és kiegészítésekkel egységes szerkezetű szövegét a 2011. évi XXXVII. törvény hirdette ki. A kihirdetéssel egyidejűleg hatályon kívül helyezésre kerültek a korábbi, Megállapodást kihirdető, valamint az azt módosító, illetve kiegészítő kormányrendeletek.

A nemzetközi szerződésekkel kapcsolatos eljárásról szóló 2005. évi L. törvény 2012. január 1-jével több ponton módosult, így lehetővé teszi azt is, hogy amennyiben a nemzetközi szerződés melléklete nem az Országgyűlés feladat és hatáskörébe tartozó tárgykört szabályoz, a kihirdető törvényben a Kormánynak a mellékletek kihirdetésére felhatalmazás adható. A SzMGSz 2011. évi módosításainak kihirdetésével kapcsolatosan megvizsgáltuk annak lehetőségét, hogy indokolt-e a Mellékletek kormányrendeletben történő kihirdetése. Tekintettel arra, hogy a SzMGSz éves módosításai többnyire az SzMGSz szövegét és a Mellékleteit egyaránt érintik, így Mellékleteknek a kormányrendeletben történő kihirdetése a nemzetközi kötelezettség teljesítésével összefüggő változást nem eredményez, ezért a Mellékleteknek a törvényben történő kihirdetése indokolt.

Az SzMGSz és Mellékletei évente kerülnek módosításra, illetve kiegészítésre. A 2011. évi módosítások és kiegészítések a Megállapodás 5., 7., 9., 23., és 37. cikkeit, valamint annak 2., 3., 5., 6., 10., 12.6., 13.2, 14. és 22. Mellékleteit érintik. A módosítások során az egyezmény normaszövegében, valamint Mellékleteiben is szövegcserés módosításokról születnek határozatok és nem egységes szerkezetű szöveg elfogadása történik. A Vasutak Együttműködési Szervezetének (OSzZsD) Főbizottsága azonban minden évben hivatalos formában megjelenteti az SzMGSz adott évben hatályba lépő, módosításokkal és kiegészítésekkel egységes szerkezetbe foglalt szövegét. Mivel az SzMGSz egységes szerkezetű, hatályos, hivatalos szövege rendelkezésre áll, ezért ennek kihirdetése célszerű a törvényben, mivel ez a jogalkalmazók számára a joghoz való hozzáférést jobban biztosítja.

Jelen törvény az SzMGSz és Mellékleteinek 2011. évi módosításait és kiegészítéseit hirdeti ki.

Részletes indokolás

Az 1. §-hoz

A Nemzetközi Vasúti Árufuvarozásról szóló Megállapodás (SzMGSz) 2011. évi módosításai és kiegészítései nemzetközi jogilag 2011. július 1-jén hatályba lépett szövegének kihirdetésétről rendelkezik.

A 2. §-hoz

Az SzMGSz 2011. július 1-jétől hatályos, hiteles orosz nyelvű szövegét és hivatalos magyar nyelvű fordítását, valamint az SzMGSz 2., 3., 5., 6., 10., 12.6., 13.2., 14. és 22. sz. Mellékleteinek 2011. évben módosított hiteles orosz nyelvű szövegét és hivatalos magyar nyelvű fordítását a törvény melléklete tartalmazza.

A 3. §-hoz

A törvény hatálybalépéséről rendelkezik, és a törvény végrehajtásáért felelős minisztert nevezi meg.