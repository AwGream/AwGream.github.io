2010. évi CXLVIII. törvény indokolása

a Magyar Köztársaság minisztériumainak felsorolásáról szóló 2010. évi XLII. törvénnyel összefüggésben szükséges törvénymódosításokról és egyes iparjogvédelmi tárgyú törvények módosításáról

-----STARTING---POINT---ALTALANOS--- 

A Magyar Köztársaság minisztériumainak felsorolásáról szóló 2010. évi XLII. törvény (a továbbiakban: Mftv.) változtatott egyes miniszteri feladat- és hatáskörök megjelölésén és tartalmán. A törvény célja, hogy ezen megváltozott miniszteri feladat- és hatáskörök tekintetében az Mftv. és más törvények közötti koherenciát biztosítsa, továbbá a megváltozott miniszteri feladat- és hatáskörök tekintetében az Mftv. 5. § (1) bekezdése alapján a szükséges törvényi felülvizsgálatot elvégezze.

Az iparjogvédelmi tárgyú törvénymódosítások megváltoztatják a szellemi tulajdon védelméért felelős kormányhivatal elnevezését, átalakítják az e hivatal elnökét támogató tanácsadó testület összetételét, gondoskodnak a hatásköri szabályoknak a bővülő hivatali feladatkörhöz történő hozzáigazításáról, megfelelő jogforrási szintre helyezik a Hamisítás Elleni Nemzeti Testület működésének alapját képező rendelkezéseket, valamint a szerzői és a szomszédos jogok közös kezelésével kapcsolatos felügyeleti és nyilvántartási feladatokat a szellemi tulajdonért felelős kormányhivatalhoz telepítik. A módosítások további célja, hogy a Magyar Szabadalmi Hivatal eljárásai - többek között az adminisztratív terhek és az átfutási idő csökkentésével, a költségviselési szabályok kiigazításával, valamint az elektronikus ügyintézés lehetőségének bővítésével, ideértve a lajstromvezetés szabályainak korrekcióját is - még inkább megfeleljenek a modern és ügyfélbarát közigazgatás koncepciójának. Az előirányzott módosítások megteremtik a szükséges törvényi hátteret a Magyar Szabadalmi Hivatal hatósági eljárásainak fejlesztéséhez.

-----STARTING---POINT---RESZLETES---

Az 1-3. §-hoz, a 6-41. §-hoz, a 42-61. §-hoz, a 73-76. §-hoz, a 86-94. §-hoz, a 99-108. §-hoz, a 129-146. §-hoz, a 150-161. §-hoz, a 176-238. §-hoz, 240-255. §-hoz és a 259-263. §-hoz

1. A kormányzat struktúrájának megváltoztatására vonatkozó törvények (a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény, valamint az Mftv.) az egyes miniszterek megnevezésével kapcsolatban nem változtattak a kormányzati szervezetalakítással összefüggő törvénymódosításokról szóló 2006. évi CIX. törvény által megteremtett logikai renden. Az egyes törvényekben tehát továbbra sem a miniszter konkrét megnevezése szerepel, hanem a törvény tartalmán alapuló feladatkör szerinti megjelölés. Ez biztosítja a Kormánynak az Alkotmány 35. § (1) bekezdéséből és a 40. § (2) bekezdéséből következő szervezetalakítási szabadságát, vagyis azt, hogy a Kormányt ne kösse külső tényező a szervezetalakítással összefüggő kérdésekben.

2. A Kormány szervezetalakítási szabadságát az Alkotmány 35. § (1) bekezdése, illetve 40. § (2) bekezdése biztosítja. Az Alkotmánybíróság számos határozatában, így például az 50/1998. (XI. 27.) AB határozatban is megerősítette, hogy az Alkotmány rendelkezései szerint a kormányzati struktúra kialakításában a kormányzat nagyfokú szabadsággal rendelkezik. (ABH 1998, 387., 405.) Ennek gyakorlati megvalósítását azonban szinte lehetetlenné teszi, hogy törvényi szinten nyernek rögzítést az egyes miniszterek hatáskörei, illetve szinte minden központi hivatal feladatai, így a legtöbb esetben a kormányzaton belüli szervezeti racionalizáláshoz vagy feladatátcsoportosításhoz törvénymódosítások szükségesek.

A Magyar Köztársaság Alkotmányáról szóló 1949. évi XX. törvény módosításáról szóló 2006. évi LIV. törvény egyértelművé tette, hogy a kormányzati szerkezet és szervezetrendszer meghatározása az országgyűlési választásokon többséget szerzett, a kormányzásért felelős politikai erő jogosítványa. Az Alkotmány módosítása eredményeképpen a minősített többséget igénylő törvények esetében is lehetőség van arra, hogy minisztérium, miniszter vagy közigazgatási szerv megjelölésére vonatkozó rendelkezést a jelenlévő országgyűlési képviselők több mint felének szavazatával elfogadott törvénnyel módosítsa az Országgyűlés.

3. A törvény ezen részeiben szerepel mindazon törvények, törvényerejű rendeletek módosítása, ahol a jogszabályok olyan minisztereket, minisztériumokat jelölnek meg, amelyek tekintetében az Mftv. változtatott a korábban meglévő feladat- és hatásköri struktúrán.

Az Mftv. által meghatározott változtatásokat a következő táblázat tartalmazza:

 megbontani vagy újonnan létrehozni tervezettfeladatkörök megnevezése

 

 + közbiztonság védelme

 

 + élet- és vagyonbiztonság védelme

 

 társadalmi esélyegyenlőség előmozdítása

  fogyatékosok esélyegyenlőségének előmozdítása

 

  egyenlő bánásmód biztosítása

 

 polgári nemzetbiztonsági szolgálatok irányítása

  polgári nemzetbiztonsági szolgálatok irányítása (a polgári hírszerzési tevékenység kivételével)

 

  polgári hírszerzési tevékenység irányítása

 

 közigazgatási informatika

  e-közigazgatás

 

  infrastrukturális megvalósíthatóság biztosítása

 

 + idegenforgalom

 

 + helyi önkormányzatok törvényességi felügyelete

 

 területfejlesztés és területrendezés

  területfejlesztés

 

  területrendezés

 

 + településüzemeltetésért való felelősséggel kapcsolatos feladat

 

 + fejlesztési célelőirányzatok kezelése, szabályozása és ellenőrzése

Ezen előzményekre tekintettel szükséges - az Mftv. 5. § (1) bekezdése alapján - a megváltozott miniszteri feladat- és hatáskörök tekintetében a jogrendszer törvényi szintjének felülvizsgálata, biztosítva ezzel, hogy az Mftv.-ben és az egyes törvényekben szereplő miniszteri feladatköri megjelölések összhangban legyenek, és a jogalkotásra jogosult miniszter egyértelműen - a jogállamiság és a jogbiztonság követelményeit sértő bonyolult jogértelmezés nélkül - megállapítható legyen.

A törvény a fenti feladat- és hatáskörváltozások mellett - a feladat- és hatáskörök tartalmi változtatása nélkül - egyes törvényekben az egyes miniszterek feladat- és hatásköreiről szóló kormányrendeletben szereplő miniszteri megjelöléseket is pontosítja.

A törvény - a miniszterek konkrét megnevezése helyett - a jogszabály tartalmának megfelelő feladat- és hatáskör ellátásával érintett minisztert nevesíti, biztosítva ezzel a kormányzati struktúraváltás szabadságát. A feladatkörök megnevezése teljes körben követi az egyes miniszterek feladat- és hatásköreiről szóló kormányrendeletben szereplő feladatköri listát.

A 4-5. §-hoz

Az Élettársi Nyilatkozatok Nyilvántartása bevezetésének gyakorlati tapasztalatai rámutattak arra, hogy a Nyilvántartáshoz fűződő apasági vélelem kevés esetben alapítja meg az apaságot, ugyanakkor aránytalan terhet ró a szülőkre a házasságon kívül született gyermekek anyakönyvezése során. A szabály hatályának fennállása alatt keletkezett vélelmek jövőbeli rendezését átmeneti rendelkezés szolgálja.

A 65. §-hoz, a 112. §-hoz, a 126. §-hoz és a 166. §-hoz

A - jelenlegi nevén - Magyar Szabadalmi Hivatal által lefolytatott hatósági eljárások fejlesztésével kapcsolatos egyik legjelentősebb feladat az elektronikus ügyintézés fejlesztése az iparjogvédelmi eljárásokban, többek között új típusú elektronikus szolgáltatások bevezetésével. Ezek a fejlesztések - a meglévő elektronikus szolgáltatások továbbfejlesztésével egyidejűleg - az Elektronikus Közigazgatás Operatív Program (EKOP) program keretében zajlanak, és a következő projekt-elemek kapcsán az iparjogvédelmi törvények módosítását igénylik: (1) iratbetekintési lehetőség biztosítása ügyfélkapus azonosítással; (2) a Magyar Szabadalmi Hivatallal folytatott, az ügyfél által kezdeményezett elektronikus kommunikáció az ügyfélkapu, BEDSZ, hivatali kapu központi szolgáltatások igénybevételével; (3) hiteles elektronikus lajstromkivonat kérése ügyfélkapus azonosítással, ABEV technológiára épülő elektronikus űrlapok kitöltésével.

Az EKOP Projekt Alapító Dokumentuma szerint a projekt vége 2011. május 17-e. Eddig kell tehát biztosítani a jogszabályi hátteret ahhoz, hogy az új elektronikus ügyintézési formák szerinti eljárások megkezdhetők legyenek. A törvényben foglalt új rendelkezések 2011. március 1-jére előirányzott hatálybalépése megfelelő felkészülési időt biztosít a fejlesztések eredményeképpen létrejövő új ügyintézési formák szerinti eljárások megindítását megelőzően.

Az elektronikus ügyintézés fejlesztése kapcsán, a fenti feladatok megvalósítása érdekében a jogszabály-módosítások három főbb területet céloznak meg az iparjogvédelmi törvényekben: a nyilvánosság szabályait (iratbetekintésre vonatkozó rendelkezések); az elektronikus kapcsolattartásra vonatkozó rendelkezéseket (bővítés és kétirányúvá tétel, azaz az elektronikus úton benyújtható iparjogvédelmi beadványok körének kiterjesztése és a Hivatal ezekre vonatkozó döntéseinek elektronikus kézbesítése); valamint az iparjogvédelmi hatósági nyilvántartások szabályait (bejelentési nyilvántartások és lajstromok elektronikus hozzáférhetőségének biztosítása, a nyilvántartások vezetésére vonatkozó rendelkezések felülvizsgálata és hiteles elektronikus lajstromkivonat igénylése).

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) X. fejezete főszabályként vezette be, hogy a hatóságok a közigazgatási hatósági ügyeket - a hagyományos úton történő ügyintézés mellett - elektronikus úton is intézik. A Ket. 13. § (2) bekezdése értelmében a Ket. rendelkezéseit az iparjogvédelmi eljárásokban csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. A Ket. végrehajtását célzó 2005. évi LXXXIII. törvény - az iparjogvédelmi törvények kiegészítésével - lehetőséget teremtett 2007. január 1-jétől a védjegybejelentések, 2007. július 1-jétől pedig a szabadalmi, formatervezési mintaoltalmi, továbbá (az 1995. évi XXXIII. törvény (a továbbiakban: Szt.) utaló szabálya értelmében) használati mintaoltalmi és topográfiaoltalmi bejelentések elektronikus úton való benyújtására. Az egyes iparjogvédelmi törvények módosításáról szóló 2007. évi XXIV. törvény 2007. július 1-jétől megteremtette a védjegy-megújítási kérelmek elektronikus úton történő benyújtásának lehetőségét is. Az egyes iparjogvédelmi törvények módosításáról szóló 2009. évi XXVII. törvény tovább bővítette a Hivatal által elektronikus úton fogadott beadványok körét. Ennek megfelelően a Hivatal ügyfelei - a szabadalmi, használati mintaoltalmi, formatervezési mintaoltalmi, topográfiaoltalmi és védjegy-bejelentések, valamint a védjegy-megújítási kérelmek mellett - 2009. augusztus 1-jétől elektronikus úton nyújthatják be az európai szabadalmakhoz kapcsolódóan az igénypont-közzétételi kérelmeket és az igénypontok magyar nyelvű fordítását, az európai szabadalom szövegének magyar nyelvű - 2011. január 1-jétől, a Londoni Megállapodás magyarországi hatálybalépésétől pedig angol nyelvű - fordítását, valamint az e fordítások kijavítására irányuló kérelmeket.

A törvény szerinti módosítást követően az iparjogvédelmi törvények még szélesebben vonják meg az elektronikusan benyújtható beadványok körét. Ennek megfelelően lehetővé válik a korábban felsoroltakon túl bizonyos - az egyes iparjogvédelmi oltalmakat, illetve bejelentéseket érintő tényekben bekövetkezett - változásoknak (jogosult, képviselő vagy feltaláló neve illetve címe) a lajstromban való feltüntetésére irányuló kérelmek elektronikus úton való benyújtása; lajstromkivonat igénylésére, valamint iratbetekintésre vonatkozó kérelmek elektronikus úton történő megküldése; továbbá - védjegybejelentések esetében - a különleges gyorsított eljárás iránti kérelmek [a védjegyek és földrajzi árujelzők oltalmáról szóló 1997. évi XI. törvény (a továbbiakban: Vt.) 64/A. § (7)-(8) bek.] elektronikus benyújtása.

A hatályos iparjogvédelmi törvények - a taxatíve felsorolt kérelmek benyújtásának lehetővé tételén kívül - eddig nem tették lehetővé az ügyfelek részére az elektronikus kapcsolattartást. Fontos hangsúlyozni, hogy a jelen módosítást megelőző szabályozásnak megfelelően az ügyfél csak a kérelmek elektronikus úton történő benyújtására volt jogosult, ezen túl azonban nem kommunikálhatott elektronikusan a Hivatallal; a Hivatal pedig nem volt köteles az ügyféllel elektronikus úton kapcsolatot tartani, azaz az ügyfél az elektronikus úton kezdeményezett eljárásokban is papír alapon kapta meg a Hivatal válaszát illetve döntését. Az elektronikus úton történő ügyintézés körének fokozatos bővítése azonban szükségessé teszi, hogy a Hivatal megteremtse az ügyfelek számára bizonyos ügyekben a kétirányú elektronikus kommunikáció lehetőségét. Ennek megfelelően bizonyos, elektronikus úton kezdeményezett eljárások során lehetővé válik, hogy ha az ügyfél az ügyfélkapun keresztül kezdeményez eljárást, a Hivatal elektronikus úton közölje vele az eljárás során hozott döntéseket, illetve küldje meg neki a hiteles lajstromkivonatot [Szt. 53/D. § (3) bek., Vt. 46/D. § (3) bek., a formatervezési minták oltalmáról szóló 2001. évi XLVIII. törvény (a továbbiakban: Fmtv.) 32/B. § (3) bek.].

Az egyes iparjogvédelmi beadványok elektronikus úton való benyújtására vonatkozó részletes szabályokról szóló 147/2007. (VI. 26.) Korm. rendelet (a továbbiakban: Korm. rendelet) az iparjogvédelmi beadványok elektronikus úton történő benyújtását kétféle módon teszi lehetővé: egyrészt a Hivatal elektronikus ügyintézési rendszerén belül, az űrlapot közigazgatási felhasználásra alkalmas elektronikus aláírással ellátva; másrészt - a Hivatal elektronikus ügyintézési rendszerén keresztül - a természetes személy ügyfél vagy a képviselő ügyfélkapun történt bejelentkezést követően is benyújthatja elektronikus kérelmét (ebben az esetben a kérelem benyújtása a Hivatal honlapján elérhető felületről történik). A kormányrendeletben meghatározott ügyindítási módokon túl lehetőség van arra is, hogy az ügyfél közvetlenül a kormányzati portálon kezdeményezze az ügyintézést, ebben az esetben is ügyfélkapu igénybevételével.

A Ket. 28/B. § (1) bekezdése szerint írásbeli a kapcsolattartás, ha az ügyfél az iratot ügyfélkapun keresztül küldi meg a hatóságnak, illetve a hatóság az iratot a központi elektronikus szolgáltató rendszeren (a továbbiakban: központi rendszer) keresztül küldi meg az ügyfélnek vagy a hatóságnak. Az elektronikus közszolgáltatásról szóló 2009. évi LX. törvény (a továbbiakban: Ekszt.) 6. § (1) bekezdése szerint - ha törvény vagy kormányrendelet eltérően nem rendelkezik -, a közigazgatási hatóságok kötelesek a hatósági eljárásokban az elektronikus kapcsolattartást és az e törvény hatálya alá tartozó más szolgáltatásaikat a központi rendszer útján az e törvényben meghatározott módon megvalósítani, illetve hozzáférhetővé tenni. Tekintettel azonban arra, hogy a Korm. rendelet az ügyfélkapun keresztül történő benyújtással egyenrangúként kezeli az ügyfél közigazgatási felhasználásra alkalmas elektronikus aláírással ellátott beadványának a Hivatal elektronikus ügyintézési rendszerén keresztül történő benyújtását is, így a hivatkozott kormányrendelet iparjogvédelmi ügyekben megteremtette az ügyfél oldaláról történő elektronikus kapcsolattartás speciális - az elektronikus közszolgáltatásokról rendelkező jogszabályokban meghatározott követelményeken túlmutató - szabályait. A Hivatal oldaláról történő elektronikus kapcsolattartás vonatkozásában azonban az iparjogvédelmi jogszabályok nem tartalmaznak az általános szabályoktól eltérő rendelkezéseket, így a Hivatal hatósági ügyekben - a Ket.-ben és az Ekszt.-ben foglaltaknak megfelelően - köteles a központi rendszeren keresztül bonyolítani az elektronikus kommunikációt az ügyfelekkel.

Látni kell azonban, hogy a központi rendszeren keresztül történő kommunikáció csak abban az esetben kivitelezhető, ha az eljárást az ügyfélkapu igénybevételével kezdeményezték, így csak abban az esetben valósulhat meg az ügyfél és a Hivatal közötti kétirányú elektronikus kommunikáció, ha az ügyfél, illetve képviselője ügyfélkapus bejelentkezést követően a kormányzati portálon közvetlenül nyújtja be kérelmét, vagy ha a Hivatal honlapján ügyfélkapus azonosítással indítja meg az eljárást - és rendelkezésre bocsátja azokat az adatokat, amelyek a kétirányú kommunikációhoz szükséges viszontazonosításhoz elengedhetetlenek. Mivel az MSZH internetes honlapján üzemeltetett elektronikus ügyintézési rendszer számos olyan (az iparjogvédelmi beadványok sajátosságait tükröző) automatizmust, pluszfunkciót tartalmaz, amelyet a központi rendszer ügyintéző felülete nem támogat, így az ügyfelek számára legkedvezőbb ügyintézési mód az MSZH elektronikus ügyintézési rendszerének közvetlen használata (ezen belül is elsősorban az ügyfélkapus bejelentkezésre épülő ügyintézés). A módosítás által bevezetett rendszer fontos jellemzője az is, hogy az elektronikus úton benyújtott kérelmekre a válasz is elektronikus úton érkezik a Hivatal részéről. Összefoglalva tehát elmondható, hogy egy adott kérelem elintézésekor a kommunikáció alapvetően „egycsatornás”, azaz papíron benyújtott kérelmekre papíron érkezik válasz, az elektronikus beadványokra pedig elektronikus úton válaszol a Hivatal.

Az elektronikus úton kezdeményezett eljárások formai követelményeit a Korm. rendelet határozza meg. Ennek alapján a felsorolt elektronikus kérelmek kizárólag a Hivatal által erre rendszeresített űrlap használatával (vagy annak a kormányzati portálon hozzáférhető űrlaphoz csatolásával) nyújthatók be. Az elektronikus űrlap díjtalanul érhető el. Az ügyfél vagy képviselője az általa kitöltött elektronikus űrlapot az annak beérkeztét követően megjelenített kapcsolati mutatón (linken) tekintheti meg és töltheti le; a Hivatal a beérkezett iparjogvédelmi beadványt az ügyfél elektronikus levélcímére nem küldi vissza. A kormányrendelet meghatározza azokat az adatmegjelenítési formátumokat is, melyekben az iparjogvédelmi beadvány benyújtásához szükséges elektronikus űrlaphoz mellékletek csatolhatók.

Az Szt. 53/D. § (5)-(9) bekezdése, a Vt. 46/D. § (5)-(9) bekezdése, valamint az Fmtv. 32/B. § (5)-(9) bekezdése szabályozza az ügyfél által elektronikus úton benyújtott kérelmek befogadási rendjét. E szabályokat a jelen módosítást megelőzően a szabadalmi bejelentés, védjegybejelentés, illetve formatervezési mintaoltalmi bejelentés elektronikus úton való benyújtására vonatkozó rendelkezések tartalmazták (Szt. 57/A. §, Vt. 50/A. §, Fmtv. 36/A. §), tekintettel azonban arra, hogy ezek valamennyi, elektronikus úton benyújtott iparjogvédelmi beadvány esetében azonosan érvényesülnek, célszerű a hivatkozott rendelkezéseket az elektronikus ügyintézés és hatósági szolgáltatás általános szabályai között elhelyezni. Az elektronikus úton benyújtott beadvány megérkezéséről a Hivatal elektronikus érkeztető számot tartalmazó automatikus értesítést küld az ügyfélnek. Elektronikus beküldés esetén a beadvány az elektronikus érkeztetésről szóló automatikus visszaigazolás ügyfél részére történő elküldésével tekintendő benyújtottnak, kivéve, ha a Hivatal a kapott dokumentum értelmezhetetlenségét (technikai jellegű olvashatatlanságát) állapítja meg, erről az ügyfelet elektronikus levélben értesíti. A dokumentum értelmezhetetlenségéről szóló hivatali értesítést az ügyfél köteles visszaigazolni. Amennyiben a hivatkozott értesítés átvételét az ügyfél nem igazolja 15 napon belül, a Hivatal postai úton továbbítja neki az iratot.

A 66. §-hoz, a 77. §-hoz, a 113. §-hoz és a 168. §-hoz

A hatályos iparjogvédelmi törvények úgy rendelkeznek, hogy a Hivatal a különböző oltalmi formákban bejelentési nyilvántartást és lajstromot vezet, amelyek a Ket. 86. §-a szerinti hatósági nyilvántartásoknak minősülnek. A Hivatal - összhangban az EKOP projekt keretében vállalt kötelezettségekkel - elektronikus úton nyújtott szolgáltatásai körében a módosítás hatálybalépését követően biztosítani fogja az általa vezetett hatósági nyilvántartások elektronikus elérhetőségét. A közzététel jogintézményét ismerő oltalomszerzési eljárásokban a közzétételt megelőzően a bejelentés iratai vonatkozásában az iratbetekintés engedélyezésére csak azonosítást és jogosultság igazolását lehetővé tevő kérelem benyújtását követően kerülhet sor. A bejelentésekről vezetett nyilvántartásra a közzétételt követően a lajstromra vonatkozó rendelkezéseket kell alkalmazni, így gyakorlati szempontból szükségtelenné válik, hogy a Hivatal a bejelentések és a lajstromozott oltalmak esetében két különálló, on-line elérhető nyilvántartást vezessen. Ennek megfelelően a közzétett iparjogvédelmi bejelentések adatai - státuszuk megfelelő feltüntetésével - szintén a lajstrom részét képezhetik, azaz a két nyilvántartási forma az on-line környezetben összevonható.

Noha az iparjogvédelmi lajstromok közhiteles mivolta expressis verbis eddig nem került kimondásra az iparjogvédelmi törvényekben, erre utal az a rendelkezés, mely szerint a jóhiszemű és ellenérték fejében jogot szerző harmadik személlyel szemben bármely jogra akkor lehet hivatkozni, ha azt a lajstromba bejegyezték [Szt. 54. § (3) bek., Vt. 47. § (3) bek., Fmtv. 34. § (4) bek.]. A fogalmi tisztaság érdekében azonban szükségessé vált kimondani azt, hogy a lajstrom a bejegyzett jogok és a feljegyzett tények fennállását hitelesen tanúsítja, továbbá sor kerül a lajstrom közhitelességének meghatározását nyújtó további rendelkezések beiktatására is az Szt. 54. § (3) bekezdésébe, a Vt. 47. § (3) bekezdésébe, valamint az Fmtv. 34. § (4) bekezdésébe.

Az elektronikusan hozzáférhető lajstromot bárki megtekintheti és az abban foglalt adatokról díj ellenében hitelesített kivonatot kérhet [Szt. 54. § (5) bek., Vt. 47. § (5) bek., Fmtv. 34. § (5) bek.]. Az Szt. 115/E. § (2) bekezdése szerint a Hivatal előtti iparjogvédelmi eljárásokban külön jogszabályban megállapított igazgatási szolgáltatási díjat kell fizetni. Ilyen díjat kell fizetni a Hivatal által készített hitelesített vagy hitelesítetlen másolatért, kivonatért, valamint fordításért, továbbá a Hivatal által végzett hitelesítésért is. A módosítás szerint az elektronikus úton hozzáférhető lajstrom adataiból a Hivatal előtti iparjogvédelmi eljárások igazgatási szolgáltatási díjairól szóló 19/2005. (IV. 12.) GKM rendeletben (a továbbiakban: Díjrendelet) meghatározott mértékű díj ellenében kivonatot lehet kérni. Amennyiben az ügyfél a hitelesített lajstromkivonatot elektronikus úton igényli, a Hivatal elektronikus úton küldi meg számára az időbélyegzővel és elektronikus aláírással ellátott, hitelesített elektronikus kivonatot. Természetesen továbbra is lehetőség lesz papír alapú hitelesített lajstromkivonat igénylésére. Ebben az esetben a papír alapon vagy a Hivatalnál ügyfélfogadási időben, szóban előterjesztett kérelem és a vonatkozó díj megfizetését követően a lajstromkivonatot papír alapon, megfelelő hitelesítéssel ellátva adja ki a Hivatal. A Díjrendelet 17. §-a a kivonat díja mellett rendelkezik az iparjogvédelmi eljárásban az iratról (pl. jegyzőkönyvről) készített másolat díjáról is. Ennek megfelelően lehetőség van arra is, hogy az ügy aktájában lévő, megtekinthető iratokról az iratbetekintésre jogosultak másolatot, adott esetben hitelesített másolatot kérjenek. Az említett másolatok igénylése azonban jelenleg még nem lesz elektronikus úton intézhető.

Az iratbetekintésre jogosultság általános szabályait a Ket. 68. §-a határozza meg. Eszerint az ügyfél az eljárás bármely szakaszában betekinthet az eljárás során keletkezett iratba (ez a jog akkor is megilleti, ha korábban nem vett részt az eljárásban). Harmadik személy akkor tekinthet be a személyes adatot vagy védett adatot tartalmazó iratba, ha igazolja, hogy az adat megismerése joga érvényesítéséhez, illetve jogszabályon alapuló kötelezettsége teljesítéséhez szükséges, valamint ha a védett adat megismerésének törvényi feltételei fennállnak. Törvény egyes ügyfajták vonatkozásában meghatározhatja azoknak a személyeknek a körét, akik - az ügyfeleken kívül - iratbetekintésre jogosultak lehetnek.

Az Szt. 53. §-a szerint a szabadalmi bejelentés közzétételéig csak a bejelentő, a képviselő, a szakértő, illetve a szakvélemény adására felkért szerv tekintheti meg az iratokat. A feltaláló az iratokat akkor is megtekintheti, ha nem ő a jogosult. A közzétételt megelőzően az iratbetekintés csak a jogosultság igazolását tartalmazó egyedi kérelem és ennek megfelelő hatósági döntés alapján lehetséges. Az Szt. 53. § (2) bekezdése, valamint a Ket. 69. §-a határozza meg azoknak az iratoknak a körét, amelyek a szabadalmi bejelentés közzétételét követően sem tekinthetők meg. A Ket. 69. §-a szerint nem lehet betekinteni (1) a döntés tervezetébe az eljárás befejezéséig; (2) az olyan iratba, amelyből következtetés vonható le annak a személynek a kilétére, akire vonatkozóan a hatóság a természetes személyazonosító adatok és a lakcím zárt kezelését rendelte el; (3) felhasználói vagy megismerési engedély hiányában a minősített adatot tartalmazó iratba; (4) egyéb védett adatot tartalmazó iratba, ha azt az érintett adat védelmét szabályozó törvény kizárja, vagy ha a védett adat megismerésének hiánya nem akadályozza az iratbetekintésre jogosult személyt törvényben biztosított jogai gyakorlásában.

Az Szt. 53. § hatályos (2) bekezdése szerint a Ket.-ben foglalt eseteken kívül a közzétételt követően sem tekinthetők meg: (1) a döntéseket és a szakértői véleményeket előkészítő, a felekkel nem közölt iratok, valamint; (2) a feltaláló megnevezését tartalmazó iratok, ha a feltaláló nevének nyilvánosságra hozatalát mellőzni kérte.

A közzétételt követően a fenti kivételek körébe nem tartozó, a felekkel közölt szinte valamennyi irat (többek között az újdonságkutatási jelentés, írásos véleménnyel kiegészített újdonságkutatási jelentés, közbenső határozatok) bárki által megtekinthető, azok azonosítás és jogosultság igazolása nélkül on-line elérhetők lesznek a Hivatal honlapján.

A bejelentési eljárás során azonban a Hivatal birtokába kerülnek olyan adatok, illetve keletkeznek olyan iratok, melyek a lajstromból nem ismerhetők meg és tartalmuk nem áll összefüggésben az oltalom megszerzésével, azaz nem tekinthetők a „szabadalmi bejelentés iratainak” (ide tartoznak például az egyes iparjogvédelmi igazgatási szolgáltatási díjak megfizetése alóli mentesség vagy halasztás igazolás alapjául szolgáló munkáltatói jövedelemigazolás vagy nyugdíjszelvény). Az Szt. 53. §-a (2) bekezdésének kiegészítése egyértelművé teszi, hogy az ilyen adatokat tartalmazó iratok megismerhetősége nem „automatikus” - sőt, kifejezett hozzájárulás vagy érdekigazolással alátámasztott kérelem hiányában kizárt. Az ilyen iratok harmadik személy általi megismerhetősége - a Ket. 68. §-ának megfelelően - azonosításhoz, harmadik személyek esetén pedig ezen felül érdekigazoláshoz kötött. E megoldás tehát az ügyfél eljárási jogait nem korlátozza, hiszen továbbra is lehetősége lesz betekinteni a papíralapú aktában minden olyan iratba, amely számára a vonatkozó előírások alapján hozzáférhető.

Az Fmtv. értelmében a formatervezési mintaoltalmi bejelentések megismerésének szabályai a szabadalmi bejelentésekre vonatkozó szabályoknak megfelelően alakulnak azzal az eltéréssel, hogy mintaoltalmi ügyekben a szabadalmi bejelentések államtitokként (minősített adatként) való kezelésére vonatkozó rendelkezések nem alkalmazhatók.

A mikroelektronikai félvezetők topográfiájának oltalmáról szóló 1991. évi XXXIX. törvény 18. §-a szerint a topográfia ábrázolását a lajstromozás meghirdetése napjától bárki megtekintheti. A lajstromozott topográfia ábrázolásának a bejelentő által üzleti titokként megjelölt részeit kizárólag az tekintheti meg, aki az eljárásban ügyfélként vesz részt. Az ügyfél iratbetekintési joga azonban ebben az esetben sem zárható ki, illetve korlátozható (az azonosításra viszont ilyen esetekben értelemszerűen szükség van).

A használati minták oltalmáról szóló 1991. évi XXXVIII. törvény 36. § (3) bekezdése értelmében a mintaoltalom megadásának meghirdetését követően a bejelentést (de nem az ügy minden iratát) bárki megtekintheti (és térítés ellenében másolatot is kaphat belőle).

A Vt. 46. § (1) bekezdésében kimondja, hogy a védjegybejelentés iratait - a döntések tervezetei, továbbá az azokat és a szakértői véleményeket előkészítő, a felekkel nem közölt iratok kivételével - bárki megtekintheti.

A fentiek alapján látható tehát, hogy az iparjogvédelmi eljárásokban keletkezett iratok (és az ügyfelek által rendelkezésre bocsátott adatok) jelentős része a közzétételt követően bárki számára korlátozás nélkül hozzáférhetővé válik egy erre a célra kialakított elektronikus publikációs felületen. Fontos azonban hangsúlyozni, hogy ez a publikáció nem teljes körű, mivel egyfelől kivételt jelentenek azok az adatok és iratok, melyeket az ügyfél nem az oltalomszerzés érdekében bocsátott a Hivatal rendelkezésére és így nem tekinthető a „bejelentés iratának” (pl. fizetési könnyítés iránti kérelemhez csatolt jövedelemigazolás, nyugdíjszelvény), másfelől azok a Ket. és az egyes iparjogvédelmi törvények által kifejezetten kizárt iratfajták (pl. döntéselőkészítő és a felekkel nem közölt adatok, minősített adatot tartalmazó iratok stb.), amelyek tekintetében az iratbetekintési jog nem érvényesül. Az előbbi kategóriába tartozó iratoknak is értelemszerűen hozzáférhetőnek kell lenniük az ügyfél vagy az érdekét igazoló harmadik személy számára, ezt azonban a Hivatal a szükséges azonosítást és igazolást követően biztosítja.

A 62. §-hoz

Az Szt. 60. § (4) bekezdése szerint a kivonat kizárólag a műszaki tájékoztatás céljára szolgál, így azt mind az igényelt oltalom terjedelmének értelmezésénél, mind a technika állásának a 2. § (3) bekezdése szerint történő meghatározásánál figyelmen kívül kell hagyni. A kivonat tartalmára vonatkozó részletes követelményeket a szabadalmi bejelentés, az európai szabadalmi bejelentésekkel és az európai szabadalmakkal, illetve a nemzetközi szabadalmi bejelentésekkel összefüggő beadványok, valamint a növényfajta-oltalmi bejelentés részletes alaki szabályairól szóló 20/2002. (XII. 12.) IM rendelet (a továbbiakban: alaki rendelet) 7. §-a határozza meg. Az Szt. a kivonatnak a Hivatal által történő módosítására jelenleg nem tartalmaz szabályokat, így abban az esetben, ha a kivonat nem felel meg az Szt.-ben és az alaki rendeletben foglalt követelményeknek, a Hivatalnak az Szt. 60. §-a (4) bekezdésére, illetve az alaki rendelet 7. §-ában foglaltakra hivatkozással hiánypótlást kell kiadnia. Tekintettel arra, hogy a kivonat kizárólag informatív jellegű és az oltalom terjedelmének meghatározása szempontjából nem releváns, a hiánypótlási felhívás kiadása és az arra vonatkozó bejelentői válasz bevárása a szabadalmi eljárás indokolatlan elhúzódásához vezethet. Mindezeken túl, ha a bejelentő a kivonat módosítására vonatkozó felhívást figyelmen kívül hagyja (határidőben nem teljesíti), a bejelentés elutasítására is sor kerülhet [Szt. 68. § (3) bek.] és adott esetben egy értékes műszaki megoldás eshet el a szabadalmi oltalomtól. A szabadalmi engedélyezési eljárás gyorsításának igényére és a bejelentők érdekeire figyelemmel szükséges megteremteni annak törvényi hátterét, hogy a Hivatal ex officio jogosult legyen a joghatással nem bíró kivonat jogszabályi követelményeknek megfelelő átdolgozására illetve hiányainak pótlására (fenntartva annak a lehetőségét is, hogy ezt a bejelentő tegye meg).

E rendelkezéssel a releváns nemzetközi egyezmények sem állnak ellentétben. Az eljáró hatóságoknak mind a nemzetközi bejelentések gyakorlatában, mind az Európai Szabadalmi Hivatal előtti eljárásban meglehetősen széles mozgástere van a kivonat tartalmának meghatározásában. A Szabadalmi Együttműködési Szerződéshez (PCT) csatolt Végrehajtási Szabályzat 38. szabálya lehetővé teszi, hogy a követelményeknek nem megfelelő (vagy hiányzó) kivonat esetében a nemzetközi kutatási szerv maga készítse el a kivonatot, amely a közzététel részét képezi majd (kivéve, ha az átvevő hivataltól olyan értesítést kap, hogy a kivonat hiánya miatt visszavontnak tekintik a bejelentést). Ugyanakkor a bejelentő is kezdeményezheti a kivonat módosítását, ennek a befogadásával kapcsolatban azonban a nemzetközi kutatási szervnek mérlegelési joga van. Az Európai Szabadalmi Egyezmény (ESZE) Végrehajtási Szabályzatának 66. szabálya pedig kifejezetten úgy rendelkezik, hogy az európai kutatási jelentés elkészítésekor az Európai Szabadalmi Hivatal állapítja meg a kivonat végleges tartalmát, és azt az újdonságkutatási jelentéssel együtt kézbesíti a bejelentőnek.

A 63. §-hoz

Az Szt. 50. § (5) bekezdésébe foglalt rendelkezést a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény 98. § (5) bekezdése ültette be az Szt.-be. Az Szt. 48. § (7) bekezdése szerint azonban a szabadalmi eljárásokban nem érvényesül a Ket.-ben megállapított ügyintézési határidő, továbbá nem alkalmazhatók a Ket.-nek azok a rendelkezései sem, amelyek az eljáró hatóság egyéb intézkedéseire állapítanak meg határidőt. Mindezekre tekintettel nem indokolt az eljárás felfüggesztésének megszüntetésével kapcsolatban az ügyintézési határidőre vonatkozó utalás szerepeltetése.

A 64. §-hoz

A Hivatal hatósági tevékenysége során a személyes adatok védelméről és a közérdekű adatok nyilvánosságáról szóló 1992. évi LXIII. törvény (Avtv.) szerint személyes adatok kezelését is végzi. Az Avtv. 2. § 9. pontja szerint adatkezelés az alkalmazott eljárástól függetlenül az adatokon végzett bármely művelet vagy a műveletek összessége, így például gyűjtése, felvétele, rögzítése, rendszerezése, tárolása, megváltoztatása, felhasználása, továbbítása, nyilvánosságra hozatala, összehangolása vagy összekapcsolása, zárolása, törlése és megsemmisítése, valamint az adatok további felhasználásának megakadályozása. Adatkezelésnek számít a fénykép-, hang- vagy képfelvétel készítése, valamint a személy azonosítására alkalmas fizikai jellemzők (pl. ujj- vagy tenyérnyomat, DNS-minta, íriszkép) rögzítése is.

Iparjogvédelmi törvényeinknek a szabadalmi nyilvántartásokra, valamint a hatósági tájékoztatásra vonatkozó szabályaiból következik az, hogy mely személyes adatok kerülnek - az egyes iparjogvédelmi eljárások során, azok sajátosságaira is figyelemmel - nyilvánosságra. Ennek megfelelően az Szt. 54. § (2) bekezdése alapján a szabadalmi lajstromban fel kell tüntetni a szabadalom jogosultjának nevét (elnevezését) és lakhelyét (székhelyét), valamint a feltaláló nevét és székhelyét. Ez utóbbi alól kivételt jelent, hogy a feltaláló az Szt. 7. § (5) bekezdése szerint írásban neve feltüntetésének mellőzését kérheti a nyilvánosságra kerülő szabadalmi iratokon.

Az Avtv. 3. § (1) és (4) bekezdése értelmében személyes adatokat kizárólag törvényi felhatalmazás alapján, közérdekből, az adatok körét kifejezetten meghatározva lehet nyilvánosságra hozni. Az Szt. mindezidáig az érintett személyes adatok nyilvánosságra hozatalára vonatkozó törvényi felhatalmazást kifejezetten nem tartalmazta, ezért szükséges az Szt. nyilvánosságra vonatkozó rendelkezéseinek olyan módosítása, amely az említett törvényi felhatalmazást megadja. A lajstromadatok, illetve a szabadalmi bejelentés közzétételében szereplő adatok hozzáférhetőségének biztosítása - a közhiteles nyilvántartás funkcióinak ellátása érdekében és a közzétételből eredő tényleges helyzet fényében - szükséges ahhoz, hogy az időleges (a közzététel időpontjától fennálló) monopoljoggal felruházott személyek azonosíthatóak legyenek.

Az Szt. 53. § (2) bekezdésében található felsorolás kiegészítése világossá teszi, hogy a közzétételt követően sem ismerhető meg az érintett hozzájárulása vagy a harmadik személy érdekigazolása [ld. a Ket. 68. § (3) bekezdését] nélkül az olyan személyes adat, amelyet sem a hatósági tájékoztatások, sem a szabadalmi lajstrom nem tartalmaznak.

A 67. és a 114. §-hoz

A hatályos szabályozás szerint a lajstromba (és bejelentési nyilvántartásba) a Hivatal döntése vagy bírósági határozat alapján lehet bejegyzést tenni. A bejegyzés abban az esetben tehető meg, ha a döntéssel szemben nem nyújtottak be az előírt határidőn belül megváltoztatási kérelmet, vagy a megváltoztatási kérelem ügyében a bíróság határozata jogerőre emelkedett.

A lajstromban (bejelentési nyilvántartásban) az Szt.-ben és a Vt.-ben megfogalmazott szabályhoz képest azonban indokolt szerepeltetni bizonyos, még nem jogerős döntéssel tudomásul vett jogokat és tényeket is (legyen szó akár jogutódlás tudomásulvételéről, az oltalomnak az árujegyzék korlátozásával való megadásáról vagy éppen arról, hogy egy hivatali döntéssel szemben megváltoztatási kérelem érkezett), valamint olyan adatokat, amelyek a hatósági nyilvántartásba nem a Hivatal döntése vagy bírósági határozat alapján kerültek be, de az oltalom szempontjából mégis jelentősek (pl. közösségi védjegy vagy védjegybejelentés konverziója esetén a BPHH által feljegyzett szenioritás dátuma).

Az említett jogoknak és tényeknek a lajstromban történő feltüntetése biztosítja a gazdaság iparjogvédelmi információkat felhasználó résztvevőinek naprakész és teljes körű informáltságát. Mindezekre tekintettel szükségessé vált a hatósági nyilvántartásokra vonatkozó szabályok olyan módon történő módosítása, amelynek alapján a lajstromba hivatalból megállapított vagy más hatóság döntésén alapuló adatok és tények is bejegyzésre kerülhetnek, továbbá lehetővé kell tenni, hogy nem jogerős hivatali vagy bírósági döntésen alapuló jogok és tények is megjelenhessenek a hatósági nyilvántartásban - természetesen olyan módon, hogy a döntés nem jogerős mivolta az információt igénylő ügyfél számára egyértelműen megállapítható legyen.

A hatályos iparjogvédelmi törvények nem tartalmaznak rendelkezést arra vonatkozóan, hogy a lajstromba való bejegyzésre irányuló kérelmeket milyen sorrendben kell elbírálni. A Hivatal gyakorlatában során rendszeresen felmerülő probléma az, hogy egy jogosult iparjogvédelmi jogát egymás után többször ruházza át, és ugyanazon jogra vonatkozóan többen kérik a jogutódlás tényének feljegyzését. Hasonló probléma merül fel az ugyanazon iparjogvédelmi jogra jelzálog alapítására vonatkozó több kérelem (vagy elidegenített jogosultságon jelzálog alapítására vonatkozó kérelem) benyújtása kapcsán is. Ilyen (és ehhez hasonló) esetekben fontos lehet a kérelmek elbírálásának sorrendje. Ennek megfelelően szükségessé vált rögzíteni azt, hogy ha ugyanabban az ügyben olyan kérelmeket nyújtanak be, amelyek teljesítése kizárná egymást, a kérelmeket beérkezésük sorrendjében kell elbírálni. Ezzel a törvényi vélelemmel biztosítható, hogy olyan kérdésekben, amelyek nem az iparjogvédelmi hatósági munkával vannak összefüggésben (pl. az egymással ellentmondásban álló okiratok valódi keletkezési dátumának megállapítása), az oltalom megadást követő lajstromvezetési tevékenység során bizonyítási eljárás lefolytatása nélkül lehessen döntést hozni. Az egymással polgári jogi kérdések (pl. szerződések érvényessége) kapcsán vitában álló felek a közöttük lévő konfliktus bírósági feloldását követően fordulhatnak a Hivatalhoz az eredmény szerinti adatok lajstromban való feltüntetése érdekében.

A 68. §-hoz

Az Szt. 67. §-a szerint a szabadalmi bejelentésről, ha az - a benyújtáskor vagy hiánypótlás eredményeként - kielégíti a bejelentési nap elismeréséhez előírt feltételeket, a Szellemi Tulajdon Nemzeti Hivatala közli hivatalos lapjában az 56. § a) pontjában meghatározott tájékoztatást (adatközlés). Az adatközlés az első hatósági tájékoztatás a bejelentést követően, amely a bejelentő nevén kívül csupán néhány bibliográfiai adatot tartalmaz, műszaki információtartalma gyakorlatilag nincsen. Mégis, a tájékozott versenytársaknak a találmány címe adott esetben elegendő lehet ahhoz, hogy következtetéseket vonjanak le a találmány tartalmára nézve. Tekintettel arra, hogy sem az Európai Szabadalmi Egyezmény (ESZE), sem a Szabadalmi Együttműködési Szerződés (PCT) keretében benyújtott bejelentésekről nem közölnek adatokat a közzétételig, így a nemzetközi szabályozással való konzisztencia, valamint a nemzetközi és a nemzeti utat igénybe vevő bejelentők közötti egyenlő elbánás megteremtése érdekében az Szt. adatközlésre vonatkozó szabályai jelen módosítással kikerülnek a törvényből. Ennek megfelelően azok az adatok, melyek az adatközlés során kerültek publikálásra, a továbbiakban a szabadalmi bejelentés közzétételével egyidejűleg kerülnek közlésre a Szabadalmi Közlöny és Védjegyértesítőben. Meg kell jegyezni azt is, hogy a növényfajta-oltalmi eljárás kapcsán az adatközlés intézménye - tekintettel arra, hogy az az Szt. 114/S. § (1) bekezdésében foglalt eljárási lépés előfeltétele - fennmarad.

A 69. §-hoz

Az Szt. a bejelentésnek a 65. § alapján vizsgált feltételeknek való megfeleléséhez köti az újdonságkutatás elvégzését. Előfordul, hogy a kellék szintű, sőt, a részletes alaki követelményeknek is megfelel a bejelentés, de a feltárásban, illetve az igénypontok és a feltárás egymáshoz való viszonyában olyan értelmezhetetlenség (zavarosság, ellentmondás, ismertetés-hiány) van, ami nem teszi lehetővé, hogy érdemleges újdonságkutatást lehessen végezni. Az ilyen esetek egy részénél a hiba nem orvosolható, az alaki hiányosságra való hivatkozás ugyanakkor nem megfelelő jogalap az elutasításhoz.

Ha a szabadalmi bejelentés alkalmatlan arra, hogy érdemleges újdonságkutatást lehessen végezni, akkor a módosítás értelmében a kutatási jelentés csak az ilyen értelmű megállapítást tartalmazza (indokolás kíséretében). Ez nyilvánvalóan kihatással van az érdemi vizsgálat elvégezhetőségére és kimenetelére is, így - módosítás hiányában - a bejelentés elutasításához vezet.

Ha a kifogás csupán egyes igénypontok tekintetében áll fenn, ezt csupán az érintett igénypontokra nézve kell megállapítani, a többi igénypontra nézve pedig a - részleges - újdonságkutatás elvégezhető és ennek alapján kutatási jelentés készíthető.

A PCT és az ESZE is tartalmaz a bejelentés újdonságkutatásra való alkalmatlansága esetén alkalmazandó - hasonló - különös rendelkezéseket, de meghatározást nem adnak az alkalmatlanságra: a kutatást végző hivatalra bízzák annak a megállapítását, hogy a bejelentés „oly mértékben nem felel meg az előírt követelményeknek, hogy érdemleges kutatás nem végezhető”.

A találmány egységére vonatkozó követelmény (Szt. 59. §) teljesülésének hiánya sokszor már az újdonságkutatási szakaszban megállapítható. Ilyenkor valójában több találmányról van szó, amelyekre külön bejelentésekben kellett volna oltalmat igényelni. A problémát az Szt. 73. §-a szerinti megosztással lehet orvosolni (a bejelentési nap és az elsőbbség megtartásával), amely különválasztja egymástól a nem „egyetlen általános találmányi gondolatot alkotó” megoldásokat tartalmazó bejelentések vizsgálatát. A jelenlegi szabályozás értelmében azonban a bejelentő az egység hiányára vonatkozó kifogásról csak az érdemi vizsgálat szakaszában szerezhet tudomást, a Hivatal pedig egyetlen bejelentési és kutatási díj fejében végzi el az újdonságkutatást (és készít újdonságkutatási jelentést) - gyakorlatilag több (adott esetben akár a kettőt is jóval meghaladó számú) találmányra nézve. A hatályos Szt. nem tartalmaz olyan rendelkezést, ami lehetővé tenné a Hivatal számára, hogy csak egy találmánycsoportra nézve folytassa le a kutatást. Ugyanez a helyzet a kutatási jelentést kiegészítő írásos vélemény elkészítése esetében is.

A PCT és az ESZE kutatásra vonatkozó rendelkezései különös szabályokat tartalmaznak arra az esetre, ha a kutatást végző hivatal úgy találja, hogy a bejelentés nem felel meg a találmány egysége követelményének („a priori egységhiány”). A bejelentőt ilyenkor „pótilleték” megfizetésére hívják fel. A kutatási jelentést a szabadalmi bejelentés azon részeire készíti el a hivatal, amelyek az igénypontokban elsőként említett találmányra („főtalálmány”), valamint az e találmánnyal egységes csoportot képező további találmányokra vonatkoznak, és ha a pótilletéket az előírt határidőben megfizették, a szabadalmi bejelentés azon részeire, amelyek azokra a találmányokra vonatkoznak, amelyek tekintetében az említett illetéket megfizették. A nemzetközi kutatási szervek és az ESZH azonban az indokolatlanul megfizettetett díjak visszatérítéséről is gondoskodnak.

A módosítás értelmében a hazai szabályozás nem a pótlólagosan megfizetendő díjak rendszerét vezetné be, hanem kimondaná, hogy a Hivatal - az egység hiányának a kutatási szakaszban való megállapítása esetén - csupán az igénypontokban elsőként említett találmányra (vagy az e találmánnyal egységes csoportot képező találmányokra) vonatkozóan készíti el a (részleges) újdonságkutatási jelentést. Ezt követően, az érdemi vizsgálat szakaszában - figyelemmel a bejelentés nem kutatott részeire - a Hivatal felhívja a bejelentőt a megosztásra. Ha a bejelentő nem osztja meg a bejelentést, az - az egység hiánya miatt - elutasításra kerül; ha pedig eleget tesz a felhívásnak, az immár külön eljárásban vizsgált bejelentési részek tekintetében elvégezhetővé válik az újdonságkutatás (természetesen a bejelentés módosításával az érintett igénypontokat törölni is lehet). Ilyen módon a kutatás hatókörébe be nem vont igénypontokat nem kellene visszavontnak tekinteni (és új típusú díjat sem kell bevezetni), hanem a bejelentő az érdemi vizsgálat szakaszában dönthetne arról, hogy - a megosztás jogintézményét használva - ezekre az igénypontokra nézve is igényli-e a kutatást (illetve később az érdemi vizsgálatot).

A 70-71. §-hoz

Az Szt. 72. § (2) bekezdését és 73. § (1) bekezdését érintő módosítás alapján a szabadalmi leírás, igénypont és rajz módosítása, illetve a szabadalmi bejelentés megosztása a szabadalom megadása kérdésében hozott döntés meghozataláig (azaz a határozat keltezésének megfelelő napig), és nem a döntés jogerőre emelkedéséig lenne lehetséges. A módosítás indoka az, hogy az oltalom megadása tárgyában hozott döntés ellen benyújtott megváltoztatási kérelem esetében a jogerőre emelkedésig indokolatlanul hosszú és előre nem kiszámítható idő áll a bejelentő rendelkezésére a módosításra illetve megosztásra. E határidő akadályozhatja a későbbi lehetséges bejelentőket a technika állására vonatkozó pontos tájékozódásban, továbbá indokolatlanul késleltetheti a megváltoztatási kérelem elbírálására vonatkozó bírósági eljárás időtartamát is.

A hatályos megoldást a jogbiztonság szempontjából aggályossá teszi az a tény is, hogy a Hivatal - az Szt. 53/A. §-a (3) bekezdésének a) pontja értelmében - csupán megváltoztatási kérelem benyújtása esetén és a kérelemnek a bírósághoz való továbbításáig módosíthatja a megadás tárgyában hozott döntését, így a szabadalom megadása kérdésében hozott döntés közlését követően benyújtott módosítási vagy megosztási kérelem alapján számos esetben - megváltoztatási kérelem hiányában vagy a bírósági szakaszban - nincs is lehetőség a döntés kérelemnek megfelelő módosítására.

Figyelemmel a szabadalmi eljárások jellemzően egy évet meghaladó hosszára is, nem látszik indokoltnak a megadás tárgyában hozott döntést követő időszakban továbbra is lehetővé tenni a bejelentés egyes részeinek módosítását vagy a bejelentés megosztását. A döntés meghozatalának napja az utolsó olyan dátum, amikor még aggálytalanul, saját hatáskörben kezelni lehet a beérkező módosítási vagy megosztási kérelmeket.

A 72. §-hoz

A módosítás a megsemmisítési eljárás megindítására „okot nem adó” jogosult esetében, a gyakorlatban jelenleg esetenként jelentkező méltánytalanságok kiküszöbölése érdekében - a Polgári perrendtartásról szóló 1952. évi III. törvény 80. § (1) bekezdésével analóg - speciális költségviselési szabályt vezet be. Ha a jogosult a szabadalmi oltalomról - legalább az igénypontok érintett része vonatkozásában - a 81. § (1) bekezdése szerinti nyilatkozattételre kitűzött határidő lejárta előtt lemond, az eljárás költségeit a kérelmező viseli.

A jogosult akkor nem ad okot a megsemmisítési eljárásra, ha mindent megtesz annak elkerülése érdekében, illetve ha nincs is módja arra, hogy a megsemmisítési eljárás megindítása előtt - az oltalomról való lemondással - „visszavonuljon”. Ilyen módon az olyan jogosult, akit a megsemmisítésre okot adó körülmény fennállásáról a kérelmező a megsemmisítési kérelem benyújtását megelőzően nem figyelmeztetett, az oltalomról pedig a megsemmisítési kérelem kapcsán kiadott nyilatkozattételi felhívásban foglalt határidő lejárta előtt - legalább az igénypontok érintett része vonatkozásában - lemond (azaz nem bocsátkozik vitába, és a megsemmisítésre okot adó körülmény fennállását elismeri), nem kell, hogy viselje a megsemmisítési kérelmet a vita előzetes rendezésének megkísérlése nélkül benyújtó fél miatt felmerülő költségeket.

Ha azonban a jogosult a kérelmező írásbeli felszólítására egyáltalán nem reagál vagy azzal vitába bocsátkozik, illetve ha a Hivatal által kiadott felhívásra benyújtott nyilatkozatában a megsemmisítési kérelem jogalapját vitatja, az Szt. 81. § (1) bekezdése szerinti nyilatkozattételi határidő lejártát követően hiába ismeri el a kérelmező által állítottakat, a költségviselés alól nem mentesülhet.

A 78. §-hoz

Az Szt. 67. §-ának hatályon kívül helyezése miatt az eddigi hivatkozás helyett pontosan meghatározza a növényfajta-oltalom esetében a hatósági tájékoztatás tartalmát.

A 79. §-hoz

A Magyar Szabadalmi Hivatal jelenlegi elnevezése hagyományosnak tekinthető ugyan, de szűkítő értelmezésre, félreértésre ad okot azzal, hogy csupán a hivatal felelősségi körébe eső egyik oltalmi formát jelöli meg. A hivatal jelenleg is felel valamennyi iparjogvédelmi oltalmi formáért és a szerzői jog területére eső számos állami feladatért. Indokolt ezért, hogy elnevezése is tükrözze ezt a szélesebb kompetenciát és igazodjék a hivatal tényleges tevékenységi köréhez. A szellemi tulajdon fogalmának a hivatal elnevezésébe való beemelése követi a nemzetközi és európai példákat is. Az iparjogvédelem (pl. szabadalmak, védjegyek, minták, földrajzi árujelzők) és a szerzői jog világszerte elfogadott és alkalmazott gyűjtőfogalma a szellemi tulajdon. Ez a fogalom közérthető, tiszteletet ébreszt, jól kifejezi a védett javak szellemi természetét és a jogviszonyoknak a dologi tulajdonhoz hasonló abszolút szerkezetét. Az európai uniós jogszabályokban és a nemzetközi együttműködésben is a szellemi tulajdon kifejezést használják; az ENSZ iparjogvédelemért és szerzői jogért felelős szakosított szervét is Szellemi Tulajdon Világszervezetének hívják (World Intellectual Property Organization). A szellemi tulajdonra utaló nevet visel Európa számos nemzeti hatósága is (pl. az angol, a Benelux, a svájci és a szlovén hivatal is), amelyek közül több is az elmúlt évtizedben változtatta megnevezését a szellemi tulajdonra horizontálisan utaló névre.

A hivatal új elnevezése - a Szellemi Tulajdon Nemzeti Hivatala (a továbbiakban: SZTNH) - a magyar nyelv szabályaihoz igazodó, „zökkenőmentes” változata a szellemi tulajdonra utaló elnevezésnek. (1. §) A Hivatal idegen nyelvű elnevezésének ugyanakkor megfelelően kell illeszkednie a nemzetközi környezetbe és egyértelműen azonosíthatóvá kell tennie a Hivatalt, ezért nem a magyar elnevezés tükörfordítását szükséges majd szerepeltetni a Hivatal névváltozást követően elfogadandó Alapító Okiratában, hanem a „Magyar Szellemi Tulajdon Hivatal” idegennyelvű megfelelőit.

A 80. §-hoz

A törvény a Szellemi Tulajdon Nemzeti Tanácsa néven alakítja újjá a szellemi tulajdonért felelős kormányhivatal vezetőjének tanácsadó testületét. A név megváltoztatása mellett a testület összetételére és a tagok kiválasztására irányadó szabályokat is a tanácsadó profilhoz igazítja. A hivatalt felügyelő miniszternek a tagok kiválasztásában biztosított kifogásolási jog a kinevezések közigazgatáspolitikai kontrollját és megfelelő legitimációját garantálja.

A 81-82. §-hoz és a 84-85. §-hoz

A törvény az SZTNH hatáskörére vonatkozó rendelkezéseket a bővülő feladatkörhöz igazítja (a szerzői jog területén éppúgy, mint az egységes országmárka kialakítását és a jellegzetes magyar termékek hírnevének előmozdítását illetően), továbbá megteremti a Hamisítás Elleni Nemzeti Testület működésének megfelelő jogi hátterét (valamint a Testületről szóló kormányrendelet kiadására vonatkozó felhatalmazást).

A 83. §-hoz

Az Szt. 115/E. § (2) bekezdése értelmében a Hivatal előtti iparjogvédelmi eljárásokban fenntartási vagy megújítási díjat, valamint igazgatási szolgáltatási díjat kell fizetni. Az iparjogvédelmi jogszabályokban meghatározott díjfizetési határidők túllépése a fizetendő díj mértékének jelentős emelkedését (50%-os vagy akár 100%-os), vagy jogok elvesztését eredményezi.

2010. április 30-ig a Hivatal a következő időpontokat tekintette a megfizetett díjak teljesítési időpontjának: (1) átutalás esetében a kincstári napot megelőző első munkanap; (2) készpénz-átutalási megbízás (csekk) estében a postára adás (pénztári befizetés) dátuma; (3) a Hivatalnál - külön megállapodás alapján - vezetett előlegszámla esetében a rendelkezés (jogcím, összeg, ügyszám megadása) napja.

A pénzforgalom lebonyolításáról szóló 18/2009. (VIII. 6.) MNB rendelet (a továbbiakban: MNB rendelet) 11. § (1) bekezdése - az 51. § (2) bekezdésében foglalt átmeneti rendelkezés értelmében - 2010. május 1-jei hatállyal vált alkalmazandóvá, és a készpénz-átutalási megbízás esetében a teljesülés szabályainak módosulását eredményezte.

Az új szabályok szerint a fizetési megbízás azon a napon teljesül, amikor a pénzösszeget a kedvezményezett fizetési számláján jóváírják. Az eddigi gyakorlattal szemben a befizetett összeg a Magyar Posta általi befogadását követő második munkanap végéig kerül jóváírásra a Magyar Szabadalmi Hivatal számláján. A rendelet felhatalmazása alapján a pénzforgalmi szolgáltatók, így a Magyar Posta is kijelölheti a munkanapon belül azt az időpontot, ameddig az ezen belül teljesített befizetéseket tárgynapi befogadásnak, az ezt követőeket pedig következő napi befogadásnak tekinti. Az esetlegesen közbeékelődő munkaszüneti napok tovább növelhetik a postai átfutás határidejét.

Látni kell azonban, hogy az MNB rendeletben foglalt szabály csak törvény vagy az MNB rendelet eltérő rendelkezése hiányában érvényesül. Az igazgatási szolgáltatási díjak kapcsán az illetékekről szóló 1990. évi XCIII. törvény (a továbbiakban: Itv.) 1. §-a azt mondja ki, hogy „a közigazgatási hatósági (...) eljárásért (...) az e törvényben meghatározott módon, de külön jogszabályban megállapított igazgatási (...) szolgáltatási díjat (...) kell fizetni”, a díj tárgyát, mértékét, beszedésével, kezelésével, nyilvántartásával, visszatérítésével kapcsolatos részletes szabályokat pedig a díjat megállapító jogszabályban kell rendezni. A díjat megállapító jogszabályban nem szabályozott kérdésekre az Itv.-nek csak azok a rendelkezései alkalmazhatók, amelyekre a díjat megállapító jogszabály konkrétan utal. (Itv. 67. §)

Az iparjogvédelmi jogszabályok azonban hallgatnak a teljesítés időpontja tekintetében és nem tartalmaznak az Itv.-re vonatkozó utalást sem. (Még komplexebb megközelítést tesz indokolttá az Szt. 2009. augusztus 1-jétől hatályos azon módosítása, amelynek eredményeként a fenntartási és megújítási díjak sui generis díjként különváltak az iparjogvédelmi igazgatási szolgáltatási díjaktól, így ezek tekintetében az Itv.-re való visszahivatkozás eleve kizárt.)

Ahogy az a fentiekből is kitűnik, az MNB rendeletben foglalt rendelkezéstől eltérő törvényi szabályozás a Hivatal vonatkozásában nem található, ezért az iparjogvédelmi eljárások szabályozásában megjelölt fizetési határidők 2010. május 1-jétől a Magyar Szabadalmi Hivatal számláján történő jóváírás legkésőbbi dátumát jelölik, ezért jelenleg az ügyfelek fizetési kötelezettségüknek e határidőt megelőzően, az előbb leírtak figyelembevételével kell, hogy eleget tegyenek.

Felmerült ugyanakkor, hogy a Hivatal előtti eljárásokban - tekintettel a fizetési határidők elmulasztásának komoly jogkövetkezményeire és arra, hogy az ügyfélbarát eljárásokhoz fűződő érdek nagyobb, mint a díjaknak a megváltozott szabályok révén néhány nappal korábban való megfizetése által nyújtott előny - indokolt lehet az iparjogvédelmi ügyekben speciális rendelkezést bevezetni, amely - valamennyi díjtípusra nézve, így nem csupán az igazgatási szolgáltatási díjakra, de a fenntartási és megújítási díjakra vonatkozóan is -megfizetési módonként egyértelművé teszi, hogy mit kell a teljesítés időpontjának tekinteni.

A módosítás modelljét részben az adózás rendjéről szóló 2003. évi XCII. törvény 37. §- ának (2) bekezdése szolgáltatta. A hivatkozott rendelkezés első mondata értelmében „az adó megfizetésének időpontja az a nap, amikor az adózó belföldi fizetési számláját az azt vezető pénzforgalmi szolgáltató megterhelte, fizetési számlával nem rendelkező adózó esetében pedig az a nap, amikor az adót a pénzforgalmi szolgáltató vagy - ha a jogszabály lehetővé teszi - az adóhatóság pénztárába befizették, illetve postára adták.”

Készpénz-átutalási megbízás esetén tehát a Hivatal - immár jogszabályi megalapozással - visszatér a 2010. május 1. előtti gyakorlathoz.

Gyakorlati problémaként jelentkezhet azonban, hogy míg a csekkeknél meg lehet állapítani a feladás napját, addig a banki átutalásnál ez nem kivitelezhető (sem belföldi, sem külföldi eredetű utalás esetében). Ezt a bizonytalanságot hidalja át a módosítás egy olyan törvényi vélelem felállításával, amely az átutalás feltételezett megindítását a jóváírás napjától visszaszámolt második banki munkanapra helyezi (külföldről indított utalás esetén pedig az ötödikre). A fogalmi tisztaság érdekében az Szt. 115/R. § új (3) bekezdése azt is tisztázza, hogy a banki munkanapok számításánál a Magyar Államkincstár munkarendje az irányadó.

A 95-98. §-hoz

Az 1995. évi LXXXIII. törvény (a továbbiakban: Njt.) szabályozza a Magyar Köztársaság nemzeti jelképeinek használatára vonatkozó feltételeket. A törvény három olyan esetkört tartalmaz, amikor a nemzeti jelképek (és a Magyar Köztársaságra utaló elnevezés) egyes különleges esetekben való használatához külön engedély szükséges: a címert (illetve a zászlót vagy a lobogót) tartalmazó megjelölés védjegyként való lajstromozását (Njt. 4. és 6. §), a nemzetközi vásáron való használatot [Njt. 10. § (1) bekezdés], valamint a nemzetközi kulturális vagy társadalmi jellegű rendezvényen való használatot [Njt. 10. § (2) bekezdés].

A módosítás az engedélyek megszerzésének eljárásán nem változtat, csupán az engedély megadására jogosult miniszter személyét változtatja meg - a kormányzati tevékenység összehangolásáért felelős minisztert jelölve meg a hatáskör gyakorlójaként, aki döntését a megfelelő társminiszterek véleményének kikérését követően hozhatja meg. A nemzeti jelképek használatának egyedi engedélyezése így nem három különböző miniszter között oszlik meg (a hatályos rend értelmében az iparügyekért, a kereskedelemért és a kultúráért felelős miniszterek gyakorolták az egyes esetkörökhöz kapcsolódó engedélyezési jogot), hanem egy tárcánál összpontosul, miközben biztosítva marad, hogy sor kerül az ágazati felelősséget vállaló tárcavezetőkkel való konzultációra is. Ez a megoldás - az „egyablakos” modell bevezetésével - a nemzeti jelképek használatának engedélyezését kérelmező ügyfelek számára is egyszerűbb helyzetet teremt.

A módosítás a hatásköri szabályok megváltoztatásán túl a védjegyjogi terminológiához jobban igazodó szövegezéssel pontosítja az Njt. érintett rendelkezéseit. Az Njt. 4. és 6. §-ában foglalt szabályozás a Vt. 3. §-a (2) bekezdésének a) és b) pontjában, valamint a 3. § (3) bekezdésében foglalt rendelkezéseket a Magyar Köztársaság nemzeti jelképeinek tekintetében tartalommal kitöltő normákat tartalmazza. Ha a védjegy lajstromozásának akadályát az ipari tulajdon oltalmára létesült Párizsi Uniós Egyezmény 6ter cikkének (1) bekezdésében felsorolt (és az előírtaknak megfelelően közölt) jelzések egyikének a lajstromoztatni kívánt megjelölésben való szerepeltetése képezi, az „illetékes szerv” ennek elhárításához szükséges „hozzájárulása” - a Magyar Köztársaság címere, zászlója és lobogója esetében - az Njt. 4. és 6. §-a szerint megadott engedélyt jelenti.

Az Njt. kiigazított 4. §-a egyértelművé teszi, hogy a miniszteri engedélyt [azaz a Vt. 3. § (3) bekezdése szerinti hozzájárulást] a bejelentőnek kell megszereznie (és csatolnia a védjegybejelentéshez, vagy a nyilatkozattételre való felhívást követően benyújtania). A módosítás az engedélyezési eljárás során véleményezési jogkörrel rendelkező miniszter megjelölésénél tisztázza azt is, hogy a védjegybejelentés árujegyzéke határozza meg, melyik tárcavezetővel kell konzultálnia a döntést meghozó miniszternek.

A 109. §-hoz

A Vt. 30. §-a a védjegyoltalom megszűnésének módjait szabályozza. A bevált - és az uniós joggal összhangban álló - rendszer a megszűnés jogcímeit illetően nem szorul módosításra, azonban a megkülönböztető képesség elvesztése vagy megtévesztővé válás miatt indított eljárásokban is indokolt lehetővé tenni, hogy a kérelmező ütköző későbbi védjegybejelentése elsőbbségének napjára visszaható hatállyal kérje a megszűnés megállapítását. E lehetőség megteremtésének jogpolitikai hátterében az ütköző későbbi védjegybejelentésben igényelt oltalom megadásához fűződő érdekek méltánylása áll. Ha ugyanis a megszűnés megállapítására irányuló eljárás sikerre vezet, és megállapítást nyer, hogy a védjegy elveszítette megkülönböztető képességét vagy megtévesztővé vált, indokolatlan lenne egy későbbi, e védjeggyel ütközőnek tekintett védjegybejelentés oltalmát megtagadni. Ugyanakkor ha a megszűnés megállapítására csak az eljárás megindításának napjára visszaható hatállyal lenne lehetőség, az e napot megelőző elsőbbségű védjegybejelentésben foglalt megjelölés lajstromozásának továbbra is akadályát képezné a korábbi védjegynek a bejelentés napján fennálló oltalma.

A gyakorlatban előfordulhat az, hogy a kérelmező védjegybejelentésével szemben felszólalást nyújtanak be, a kérelmező azonban megkülönböztető képesség elvesztése vagy megtévesztővé válás miatt kéri a felszólalásban megjelölt védjegy oltalmának megszüntetését. A Vt. hatályos szövege szerint ilyen esetekben csak a megszűnés megállapítására irányuló kérelem napjára lehet megállapítani a megszűnést, ami mindenképpen későbbi, mint a kérelmező bejelentésének elsőbbségi napja. A módosítás ezért a megkülönböztető képesség elvesztése vagy megtévesztővé válás miatt indított eljárásokban is lehetővé teszi a megszűnésnek a kérelmező későbbi védjegybejelentése elsőbbségének napjára visszaható hatállyal történő megállapítását - hasonlóan a védjegy tényleges használatának elmulasztása miatti megszűnés esetében alkalmazott szabályozási megoldáshoz.

A Vt. 30. § új (2) bekezdése egy olyan további időpontot nevesít, amelyre nézve a védjegy oltalmának megszűnése a használat hiánya, vagy a megjelölés megkülönböztető képességének elvesztése vagy megtévesztővé válása miatt megállapítható. A megszűnésre okot adó körülmény bekövetkezése ugyanis nem feltétlenül esik egybe az eljárás megindításának, illetve az ütköző későbbi védjegybejelentés elsőbbségének napjával, valamint az is előfordulhat, hogy ugyan nem beszélhetünk „későbbi ütköző védjegybejelentésről” (akár mert időközben lajstromozták a megjelölést, akár mert a bejelentést visszavonták vagy elutasították), mégis lényeges, hogy az oltalom megszűnése ne a kérelem benyújtásának időpontjához igazodjon. Ilyen eset lehet például, amikor egy védjegy oltalmának az állítólagos bitorló cselekmény időpontjában való fennállásától függ a jogsértés megállapítása. A megszűnésnek az említettektől eltérő, korábbi napra történő megállapítását mind a kérelmező, mind a védjegyjogosult kérheti a Hivataltól.

A 110. §-hoz és a 122. §-hoz

A Vt. a védjegyoltalom megszűnésének eseteként szabályozza azt, ha a védjegyjogosult jogutód nélkül megszűnik. A védjegyoltalom megszűnésének használat hiánya, megkülönböztető képesség elvesztése, megtévesztővé válás vagy a védjegyjogosult jogutód nélküli megszűnése miatti megállapítására irányuló eljárások szabályait a Vt. 75-76. §-a tartalmazza. A bárki által előterjeszthető kérelemben meg kell jelölni azokat az okokat, amelyekre a kérelmet alapozzák, továbbá csatolni kell az alapul szolgáló okirati bizonyítékokat.

A Vt. 39. § (2) bekezdése szerint a Hivatal háromtagú tanácsban jár el, és írásbeli előkészítés után szóbeli tárgyaláson határoz a megszűnés megállapítására irányuló eljárásban. A hivatkozott eljárások a Vt. szabályai szerint kontradiktóriusak, így lehetőséget kell biztosítani arra, hogy az eljárásban részt vevő valamennyi fél megismerhesse a másik álláspontját, jogi érvelését és arra nyilatkozatot tegyen. Amennyiben azonban a védjegyjogosult jogutód nélkül megszűnt, nem rendelkezik eljárási legitimációval senki, aki a védjegyjogosult helyett (vagy akár képviseletében) a tárgyaláson eljárhatna.

Mindezekre figyelemmel, a védjegyjogosult jogutód nélküli megszűnése esetén - amennyiben e tény megállapításával kapcsolatosan nem merül fel kétség - biztosítani szükséges azt, hogy a védjegyoltalom megszűnésének a jogosult jogutód nélküli megszűnése miatti megállapítására irányuló eljárásban ne legyen kötelező tárgyalást tartani [a 39. § (2) bekezdésének módosítása], a vonatkozó döntést pedig tárgyaláson kívül hozza meg a Hivatal [a 76. § (1) bekezdésének módosítása].

A módosítás a megszűnés megállapítására irányuló eljárásra „okot nem adó” védjegyjogosult esetében, a gyakorlatban jelenleg esetenként jelentkező méltánytalanságok kiküszöbölése érdekében - a Polgári perrendtartásról szóló 1952. évi III. törvény 80. § (1) bekezdésével analóg - speciális költségviselési szabályt vezet be. Ha a jogosult a védjegyoltalomról - legalább az árujegyzék érintett része vonatkozásában - a 76. § (1) bekezdése szerinti nyilatkozattételre kitűzött határidő lejárta előtt lemond, az eljárás költségeit a kérelmező viseli.

A jogosult akkor nem ad okot az eljárásra, ha mindent megtesz annak elkerülése érdekében, illetve ha nincs is módja arra, hogy a megszűnés megállapítása iránti eljárás megindítása előtt - az oltalomról való lemondással - „visszavonuljon”. Ilyen módon az olyan jogosult, akit a megszűnésre okot adó körülmény fennállásáról a kérelmező a megszűnés megállapítására irányuló kérelem benyújtását megelőzően nem figyelmeztetett, az oltalomról pedig a megszűnés megállapítására irányuló kérelem kapcsán kiadott nyilatkozattételi felhívásban foglalt határidő lejárta előtt - legalább az árujegyzék érintett része vonatkozásában - lemond (azaz nem bocsátkozik vitába, és a megszűnési ok fennállását elismeri), nem kell, hogy viselje az eljárást a vita előzetes rendezésének megkísérlése nélkül benyújtó fél miatt felmerülő költségeket.

Ha azonban a jogosult a későbbi kérelmező írásbeli felszólítására egyáltalán nem reagál vagy azzal vitába bocsátkozik, illetve ha a Hivatal által kiadott felhívásra benyújtott nyilatkozatában a kérelem jogalapját vitatja, a Vt. 76. § (1) bekezdése szerinti nyilatkozattételi határidő lejártát követően hiába ismeri el a kérelmező által állított körülmények fennállását, a költségviselés alól nem mentesülhet.

A 111. §-hoz

A Vt. 43. § (5) bekezdésében foglalt rendelkezést a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény 159. § (5) bekezdése ültette be a Vt.-be. A Vt. 41. § (3) bekezdése szerint azonban a védjegyeljárásokban nem érvényesül a Ket.-ben megállapított ügyintézési határidő, továbbá nem alkalmazhatók a Ket.-nek azok a rendelkezései sem, amelyek az eljáró hatóság egyéb intézkedéseire állapítanak meg határidőt. Mindezekre tekintettel nem indokolt az eljárás felfüggesztésének megszüntetésével kapcsolatban az ügyintézési határidőre vonatkozó utalás szerepeltetése.

A 115. §-hoz

A Vt. 45. § (1) bekezdése szerint a védjegyeljárások magyar nyelven folynak, a védjegybejelentést pedig magyar nyelven kell elkészíteni. A gyakorlati igényekre és az iparjogvédelmi eljárások sajátosságaira való tekintettel azonban a Vt. lehetőséget biztosít arra, hogy a védjegyeljárás során egyes beadványok - a védjegybejelentést kivéve - idegen nyelven kerüljenek benyújtásra: a 45. § (2) bekezdésének első mondata alapján védjegyügyekben idegen nyelvű beadványokat is be lehet nyújtani, a Hivatal azonban - abban az esetben, ha nyelvi, illetve szakmai szempontból szükségesnek tartja - határidő tűzésével felszólíthatja az ügyfelet arra, hogy nyújtsa be az idegen nyelvű beadvány magyar nyelvű fordítását. A gyakorlatban a Hivatal angol, német, illetve francia nyelvű beadványok esetén általában nem kéri magyar nyelvű fordítás benyújtását. Ez vonatkozik a védjegybejelentés egyes mellékleteire is (ilyen lehet például a megkülönböztető képesség megszerzésének bizonyításához szükséges irat). Az árujegyzék azonban a védjegybejelentés szerves részét képezi, így annak magyar nyelvű fordítását minden esetben be kell nyújtani a Hivatalhoz.

A Vt. 50. §-ának jelenleg némileg félreérthető (5) bekezdését úgy indokolt kiigazítani, hogy egyértelmű legyen: a bejelentés mellékleteire általában a 45. § (2) bekezdését kell alkalmazni, az idegen nyelven készült árujegyzék magyar fordítását azonban - az egyéb mellékletek nyelvétől függetlenül - a megjelölt négy hónapos határidőn belül be kell nyújtani.

A 116. §-hoz

A Vt. szerint a védjegybejelentések érdemi vizsgálata hivatalból és felszólalás alapján végzett vizsgálatra válik szét. A hivatalból végzett érdemi vizsgálatra azt követően kerül sor, hogy a Hivatal megállapította: a bejelentés megfelel az alaki előírásoknak (Vt. 59. §). A Vt. 61. § (2) bekezdése szerint a Hivatal által végzett érdemi vizsgálat arra terjed ki, hogy a megjelölés kielégíti-e az 1. §-ban meghatározott követelményeket, és a 2-3. § alapján nincs-e kizárva a védjegyoltalomból, továbbá arra, hogy a bejelentés megfelel-e a Vt.-ben megszabott feltételeknek.

A hivatalból végzett érdemi vizsgálat tehát a feltétlen kizáró okokra terjed ki. Fontos látni azt is, hogy a védjegybejelentés meghirdetését (Vt. 61/A. §) követően (az addig fel nem tárt) feltétlen kizáró okok tekintetében a Hivatal már csak észrevétel alapján végez érdemi vizsgálatot.

A Vt. 3. §-a (1) bekezdésének c) pontja szerint lajstromozást kizáró feltétlen ok az, ha a megjelölést rosszhiszeműen jelentették be lajstromozásra. Ezt a lajstromozást kizáró okot tehát a Hivatalnak szintén hivatalból kell vizsgálnia és a lajstromozási eljárás során figyelembe vennie. A Hivatalnak az elmúlt években követett gyakorlatát figyelembe véve az állapítható meg, hogy e kizáró ok vizsgálata jellemzően a megjelölés ellen benyújtott észrevétel keretei között történik. Ennek oka az, hogy a Hivatal a rosszhiszeműséget megalapozó körülményeket - azok jellegéből fakadóan - csak nagyon ritkán észleli hivatalból; a rosszhiszeműségre utaló körülményeket elsősorban a sérelmet szenvedett fél közlése, azaz észrevétel alapján lenhet feltárni.

Bár az észrevételt tevő a védjegy-bejelentési eljárásban nem ügyfél, az ilyen esetekben mégis gyakran két ellenérdekű fél állításai állnak egymással szemben, ahol a Hivatal döntéséhez az azt alátámasztó tényeket és bizonyítékokat a feleknek kell szolgáltatniuk. Mindezekre tekintettel szükséges a Vt. észrevételt szabályozó 58. § (2) bekezdésébe beiktatni, hogy az észrevételben hivatkozott feltétlen kizáró okokat megalapozó tényeket a Hivatal az észrevétel keretei között, az észrevételt tevő állításai, valamint az általa igazolt adatok alapján vizsgálja. Ez a szabály nem csupán a rosszhiszeműségre vonatkozóan fog érvényesülni, a többi feltétlen kizáró ok (megkülönböztető képesség hiánya, megtévesztő jelleg, stb.) esetében azonban elmondható, hogy észrevétel alapján csak akkor indokolt „újra megnyitni” egyes abszolút kizáró okok vizsgálatát, ha a Hivatal az észrevételt tevőtől valamiféle többletinformációhoz jut az általa hivatalból is észlelt adatokon kívül.

Az észrevételnek a jogintézmény céljával össze nem férő használatát korlátozza az az új kikötés is, miszerint a Hivatalnak csak akkor kötelessége figyelembe venni az észrevételben foglaltakat (azaz az abban megjelölt feltétlen kizáró ok tekintetében a bejelentést újra megvizsgálni), ha azt kellő időben terjesztették elő, azaz - a Ket. 6. § (2) bekezdésében foglalt, ügyfelekre vonatkozó alapelvnek megfelelően (kiterjesztve azt az ügyfélnek nem tekinthető észrevételt tevőre) - figyelembevétele nem késleltené indokolatlanul a döntéshozatalt. Az észrevétel előterjesztésének az 58. § (1) bekezdése értelmében nincs ugyan konkrét határideje („a védjegy lajstromozására irányuló eljárásban” lehet benyújtani), nem nehéz azonban belátni, hogy az eljárás késői szakaszában (pl. a felszólalási határidő lejártát követően) benyújtott észrevétel figyelembe vétele már a bejelentés ésszerű időn belül való elbírálását is veszélyeztetné - miközben az észrevételben felhozható okokat a Hivatal ex officio is vizsgálja.

Az 58. § (3) bekezdésének kiegészítése világossá teszi, hogy az elkésettség miatt figyelmen kívül hagyott észrevételre értelemszerűen nem vonatkozik a bejelentővel való közlés kötelezettsége.

A 117. §-hoz

A védjegybejelentések meghirdetéséről rendelkező Vt. 61/A. § (2) bekezdése szerint a meghirdetésre a 49. § a) pontjában meghatározott hatósági tájékoztatásnak a Magyar Szabadalmi Hivatal hivatalos lapjában történő közlésével kerül sor. A Vt. 49. § a) pontja szerint a védjegybejelentés meghirdetésekor a Hivatal hivatalos lapjában közölni kell a bejelentő és a képviselő nevét és címét (székhelyét), az ügyszámot, a bejelentés, illetve az ettől eltérő elsőbbség napját, valamint a megjelölést és az árujegyzéket. A bejelentés visszavonásáról, visszavontnak tekintéséről, elutasításáról, módosításáról és megosztásáról szóló hatósági tájékoztatások esetében a 49. § a) pontjában foglalt összes adat közlése nem szükséges, így a 61/A. § (2) bekezdésére való utalás szerepeltetése sem indokolt.

A 118-119. §-hoz

A Vt. 62. § (2) bekezdését és 63. § (1) bekezdését [szövegcserés módosítás az 50. § (2) bekezdésében] érintő módosítás alapján az árujegyzék módosítása és a bejelentés megosztása a védjegy lajstromozása kérdésében hozott döntés meghozataláig (azaz a határozat keltezésének megfelelő napig), és nem a döntés jogerőre emelkedéséig lenne lehetséges. A módosítás indoka az, hogy a lajstromozás tárgyában hozott döntés ellen benyújtott megváltoztatási kérelem esetében a jogerőre emelkedésig indokolatlanul hosszú és előre nem kiszámítható idő áll a bejelentő rendelkezésére a módosításra illetve megosztásra. E határidő akadályozhatja a későbbi lehetséges bejelentőket a korábbi jogokra vonatkozó pontos tájékozódásban, továbbá indokolatlanul késleltetheti a megváltoztatási kérelem elbírálására vonatkozó bírósági eljárás időtartamát is.

A hatályos megoldást a jogbiztonság szempontjából aggályossá teszi az a tény is, hogy a Hivatal - a Vt. 46/A. §-a (3) bekezdésének a) pontja értelmében - csupán megváltoztatási kérelem benyújtása esetén és a kérelemnek a bírósághoz való továbbításáig módosíthatja a lajstromozás tárgyában hozott döntését, így a lajstromozás kérdésében hozott döntés közlését követően benyújtott módosítási vagy megosztási kérelem alapján számos esetben - megváltoztatási kérelem hiányában vagy a bírósági szakaszban - nincs is lehetőség a döntés kérelemnek megfelelő módosítására.

Figyelemmel a védjegy-lajstromozási eljárások időtartamára is, nem látszik indokoltnak a lajstromozás tárgyában hozott döntést követő időszakban továbbra is lehetővé tenni a bejelentés módosítását vagy megosztását. A döntés meghozatalának napja az utolsó olyan dátum, amikor még aggálytalanul, saját hatáskörben kezelni lehet a beérkező módosítási vagy megosztási kérelmeket.

A Vt. 63. §-ának újonnan beillesztett (4) bekezdése: a védjegybejelentésnek az árujegyzék szétválasztásával történő megosztása [63. § (1) bekezdés b) pont] a bejelentő szempontjából akkor lehet előnyös, ha az eljárás során felmerülő lajstromozási akadály csak az árujegyzék egy részét érinti. Ilyen esetben - anélkül, hogy az eljárás elhúzódása miatt időt vesztene - a bejelentő a nem kifogásolt árujegyzék vonatkozásában a megjelölésre az eredeti bejelentési nap - és adott esetben elsőbbség - megtartásával oltalmat szerezhet. A felszólalási rendszer működtetésével kapcsolatos tapasztalatok azonban rámutattak, hogy az árujegyzék szétválasztásával történő megosztás nem lehet korlátlanul felhasználható eszköz. Ha ugyanis a bejelentő szétválaszthatná az árujegyzék felszólalással érintett részét, a bejelentésben foglalt megjelölés - amennyiben a felszólaló azok kapcsán nem nyújt be újabb felszólalást - a leválasztott áruk vagy szolgáltatások vonatkozásában anélkül kerülhetne lajstromozásra, hogy a Hivatal az egyébként felhozott viszonylagos kizáró okokat megvizsgálná. Azért, hogy a Hivatal a felszólalással érintett valamennyi áru, illetve szolgáltatás tekintetében egységesen folytathassa le a viszonylagos kizáró okok érdemi vizsgálatát, a Vt. 63. § új (4) bekezdése értelmében mérlegelés nélkül el kell utasítania az árujegyzék felszólalással érintett részének szétválasztására irányuló megosztási kérelmeket.

A 120. §-hoz

A módosítás a törlési eljárás megindítására „okot nem adó” védjegyjogosult esetében, a gyakorlatban jelenleg esetenként jelentkező méltánytalanságok kiküszöbölése érdekében - a Polgári perrendtartásról szóló 1952. évi III. törvény 80. § (1) bekezdésével analóg - speciális költségviselési szabályt vezet be. Ha a védjegyjogosult a védjegyoltalomról - legalább az árujegyzék érintett része vonatkozásában - a 73. § (1) bekezdése szerinti nyilatkozattételre kitűzött határidő lejárta előtt lemond, az eljárás költségeit a kérelmező viseli.

A jogosult akkor nem ad okot a törlési eljárásra, ha mindent megtesz annak elkerülése érdekében, illetve ha nincs is módja arra, hogy a törlési eljárás megindítása előtt - az oltalomról való lemondással - „visszavonuljon”. Ilyen módon az olyan jogosult, akit az akadályozó jog fennállásáról a korábbi jog jogosultja a törlési kérelem benyújtását megelőzően nem figyelmeztetett, az oltalomról pedig a törlési kérelem kapcsán kiadott nyilatkozattételi felhívásban foglalt határidő lejárta előtt - legalább az árujegyzék érintett része vonatkozásában - lemond (azaz nem bocsátkozik vitába, és a viszonylagos kizáró ok fennállását elismeri), nem kell, hogy viselje a törlési kérelmet a vita előzetes rendezésének megkísérlése nélkül benyújtó fél miatt felmerülő költségeket.

Ha azonban a jogosult az akadályozó jog jogosultjának írásbeli felszólítására egyáltalán nem reagál vagy azzal vitába bocsátkozik, illetve ha a Hivatal által kiadott felhívásra benyújtott nyilatkozatában a törlési kérelem jogalapját vitatja, a Vt. 73. § (1) bekezdése szerinti nyilatkozattételi határidő lejártát követően hiába ismeri el a kérelmező által állítottakat, a költségviselés alól nem mentesülhet.

A 121. §-hoz

A módosítás a Vt. 75. §-a (2) bekezdésének hatályos szövegét - a 30. § (2) bekezdésének módosításával párhuzamosan, azt eljárási szempontból kiegészítve - kiegészíti azzal a követelménnyel, hogy amennyiben a kérelmező a védjegy oltalmának megszűnését a használat hiánya, vagy a megjelölés megkülönböztető képességének elvesztése vagy megtévesztővé válása miatt az eljárás megindításának, illetve az ütköző későbbi védjegybejelentés elsőbbségének napjánál korábbi időpontra visszaható hatállyal kéri, erre a körülményre a kérelemben utalni kell.

A 123. §-hoz

A Szellemi Tulajdon Világszervezete (WIPO) keretében működő ún. Madridi Unió Közgyűlése a védjegyek nemzetközi lajstromozásáról szóló Madridi Megállapodás és Jegyzőkönyv Közös Végrehajtási Szabályzatát (a továbbiakban: KVSZ) 2008 szeptemberében - 2009. szeptemberi hatálybalépéssel - úgy módosította, hogy az nem csupán a WIPO Nemzetközi Irodája, de a szerződő felek hivatalainak gyakorlatára is hatással van. Ebből a legfontosabb változást az oltalom elismeréséről a Nemzetközi Irodának küldött értesítés kötelezővé tétele jelenti - annak érdekében, hogy a bejelentő minél hamarabb értesüljön arról, hogy a megjelölt országokban mi lett a nemzetközi bejelentésének sorsa, illetve a bejelentett megjelölésre milyen árujegyzékkel kapott oltalmat (ilyen értesítéseket azonban a bejelentésben megjelölt országok hivatalai csupán egy átmeneti időszakot követően, 2011. január 1-jétől kötelesek küldeni). A KVSZ módosítása emellett átstrukturálta az ideiglenes elutasításról, annak visszavonásáról (és ezzel az oltalom részbeni vagy teljes elismeréséről), valamint a végleges elutasításról szóló értesítések rendszerét is, a hangsúlyt arra helyezve, hogy ahol lehetséges, ott az értesítés az oltalom - legalább részbeni - elismeréséről szóljon, és a hivatalok csak teljes elutasítás esetén küldjenek „negatív” tartalmú értesítéseket. Mindemellett a hallgatólagos oltalomelismerés (tacit acceptance) rendszere - mintegy „védőhálóként” - továbbra is fennmarad, azaz ha egy megjelölt szerződő fél hivatala a Megállapodás vagy a Jegyzőkönyv szerinti (a Magyar Köztársaság esetében a megjelölésről, illetve a kiterjesztésről szóló értesítéstől számított 12 hónapos) határidőn belül nem ad ki ideiglenes elutasítást, az oltalmat kifejezett elismerő nyilatkozat hiányában is megadottnak kell tekinteni a megjelölt szerződő fél területére kiterjedően.

A KVSZ módosításainak legnagyobb része - tekintettel arra, hogy azok csupán az értesítések már eddig is létező típusaival kapcsolatos szemléleti-szóhasználati változtatásokat tartalmaznak - a Vt. hatályos 76/P. §-ának megfelelő alkalmazásával, joggyakorlati kiigazításokkal kezelhető; az oltalom elismeréséről szóló értesítés kötelezővé tétele azonban indokolttá tette, hogy a Magyar Köztársaságot megjelölő nemzetközi bejelentésekkel kapcsolatos eljárási szabályok egy részének átfogó felülvizsgálatára kerüljön sor, egyértelművé téve azt, hogy az egyes esetekben (illetve egyes bejelentői reakciók esetén) milyen értesítés megküldésére van szükség, valamint melyik dátumot kell a hazai lajstromozás napjának tekinteni. [A KVSZ új 18bis szabálya szerinti - opcionális - értesítésekről a Vt. a módosítást követően sem szól majd (ezek egyébként nem a megjelölés oltalmáról szóló végleges döntésről szólnának, hanem a feltétlen kizáró okok hivatalból történő vizsgálatának lezárásáról).]

A kutatási jelentés elkészítésére és annak a Nemzetközi Irodán keresztül történő továbbítására, az érdemi vizsgálat elvégzésére, a felszólalásra, valamint az ideiglenes elutasításra irányadó szabályok [Vt. 76/P. § (1)-(4) bekezdése] nem igényelnek módosítást.

Az (5) bekezdés ezzel szemben már kiegészítésre szorul, mivel az eddig csupán az ideiglenes elutasítás kapcsán kiadott felhívásra való bejelentői reakció hiányában alkalmazandó végleges elutasítás esetét szabályozta. A módosítás egyfelől kiegészíti ezt azzal a lehetőséggel, amikor az érdemi vizsgálat során feltárt (és nem vitatott) kifogás csupán az árujegyzék bizonyos részére vonatkozik, és így az oltalom korlátozott árujegyzékkel elismerhető [az ideiglenes elutasítás visszavonásáról szóló értesítést szabályozó (5e) bekezdésre utalva]; másfelől utal a soron következő bekezdés szerinti, kivételt képező esetkörre; harmadrészt pedig meghatározza, hogy a Hivatal a végleges elutasításról vagy az oltalom részleges elismeréséről szóló értesítést csupán a döntés jogerőre emelkedését követően küldi meg a Nemzetközi Irodának, de - részleges elismerés esetén - a lajstromozás napja ettől függetlenül a döntés keltezésének napja lesz. Fontos látni, hogy ebben az esetben a „részleges elismerés” - az érem másik oldalaként - valójában a részleges elutasítás (és az ezzel járó árujegyzék-korlátozás) véglegessé válását jelenti. [Az (5) bekezdés a módosított KVSZ 18ter szabályának (3) bekezdése, illetve (2) bekezdésének (ii) pontja szerinti értesítéseket szabályozza.]

Az (5a) bekezdés azt az esetet szabályozza, amikor a bejelentő az ideiglenes elutasítás kapcsán közölt felhívásra nem válaszol ugyan, a Hivatal azonban az ideiglenes elutasítást kizárólag viszonylagos kizáró ok miatt, erre hivatkozó felszólalás alapján adta ki. Ebben az esetben a hallgatás nem eredményezi ugyanazt a joghatást, mintha az (önállóan vagy viszonylagos kizáró okokkal együtt jelentkező) feltétlen kizáró ok fennállását a bejelentő nem vitatná, amelyet az (5) bekezdés végleges elutasítással szankcionál. Felszólalás beérkezése esetén a Hivatalnak az ideiglenes elutasítást a felszólalással összefüggő eljárási lépések zavartalan (azaz a felhívásban foglaltak hallgatólagos elismerését jelentő határidő által nem behatárolt) lefolytatása érdekében mérlegelés nélkül ki kell adnia - a felszólalás elutasítása esetén adott esetben visszavonva azt. Éppen ezért az (5a) bekezdés által szabályozott esetben a bejelentő „csupán” a felszólaló állítását hagyja szó nélkül, amelyet azonban a Hivatal - ha a felszólalás nyilvánvalóan alaptalan, és nincs szükség a bejelentő részéről bizonyítás előterjesztésére - megalapozatlannak ítélhet és elutasíthat a bejelentő nyilatkozata nélkül is. Ha a rendelkezésre álló adatok alapján a Hivatal - legalább az árujegyzék meghatározott része vonatkozásában - ilyen döntést hoz, az ideiglenes elutasítást [az (5e) bekezdés szerinti értesítés megküldésével] részben vagy egészben visszavonja. Ellenkező esetben - tehát ha a felszólalás megalapozott -, a Hivatal a Magyar Köztársaságra kiterjedő oltalom végleges elutasításáról szóló értesítést küld a Nemzetközi Irodának. A módosítást követően ez a bekezdés arra az esetre vonatkozóan már nem tartalmazza a bejelentői válasz hiányára történő utalást, amikor a Hivatal kizárólag észrevétel alapján adott ki ideiglenes elutasítást. Ennek a hátterében az áll, hogy a Hivatal észrevétel alapján csak akkor ad ki ideiglenes elutasítást, ha a bejelentői nyilatkozatot szükségesnek ítéli a feltétlen kizáró ok fennállásának megállapításához (vagy azt kétségen kívül fennállónak tartja). Ebben az esetben tehát a bejelentői reakció elmaradása az (5) bekezdés szerinti jogkövetkezményt vonja maga után, mivel ilyenkor bejelentői nyilatkozat hiányában nem várható az ideiglenes elutasítás visszavonása. [Az (5a) bekezdés a módosított KVSZ 18ter szabályának (2) vagy (3) bekezdése szerinti értesítéseket szabályozza.]

Az (5b) bekezdés szabályozza a Hivatal eljárását arra az esetre, ha a bejelentő válaszol az ideiglenes elutasítás kapcsán kiadott nyilatkozattételi felhívásra. Ilyenkor az érdemi vizsgálat a bejelentői nyilatkozatot is figyelembe véve folytatódik, és a Hivatal meghozza a döntést a megjelölés Magyarországra kiterjedő oltalmának kérdésében. Ez a döntés lehet a bekezdés második mondata szerinti végleges elutasítás, vagy az ideiglenes elutasítás részben vagy egészben történő visszavonása - amelyet a Hivatal az (5e) bekezdésnek megfelelően az oltalom részben vagy egészben történő elismeréséről szóló értesítésben hoz a Nemzetközi Iroda (és azon keresztül a bejelentő) tudomására. A Hivatal a megfelelő értesítéseket mindkét esetben a döntés jogerőre emelkedését követően küldi el. [Az (5b) bekezdés a módosított KVSZ 18ter szabályának (2) vagy (3) bekezdése szerinti értesítéseket szabályozza.]

A módosítást követően az (5c) bekezdés tartalmazza a madridi rendszer egyik alapkövét jelentő hallgatólagos oltalomelismerés szabályát. Ennek értelmében, ha az adott országra irányadó (a Magyar Köztársaság esetében 12 hónapos) határidő elteltéig nem kerül ugyan sor ideiglenes elutasításra (mert a vizsgálat során nem merül fel sem feltétlen kizáró ok, sem pedig felszólalás nem érkezik az erre nyitva álló határidőn belül), de a Hivatal nem küld az (5d) bekezdés szerinti értesítést sem az oltalom elismeréséről, a megjelölés magyarországi oltalmát megadottnak kell tekinteni, a hazai lajstromozás - fikcióval megállapított - napja pedig az említett határidő elteltét követő nap lesz. [Az (5c) bekezdés a Madridi Megállapodás 5. cikkének (2) bekezdése, illetve a Madridi Jegyzőkönyv 5. cikke (2) bekezdésének a)-c) pontja szerinti értesítéseket szabályozza.]

Az (5d) bekezdés szabályozza az oltalom elismeréséről szóló - 2011. január 1-jétől kötelezően küldendő - értesítés esetét. Ez a rendelkezés azt szolgálja, hogy ha már az ideiglenes elutasításra nyitva álló határidő lejártát megelőzően világossá válik, hogy a Magyarországra kiterjedő oltalom elismerhető, erről - és ezzel együtt a megjelölés „oltalmazott” státusáról - a bejelentő előbb tudomást szerezzen, azaz ne kelljen kivárnia a „tacit acceptance” beálltát eredményező - Magyarország esetében egy éves - időtartamot. Ez az eset akkor következhet be, ha az érdemi vizsgálat nem tárt fel feltétlen kizáró okot, és a felszólalásra nyitva álló határidő alatt sem érkezett viszonylagos kizáró okra való hivatkozás vagy a Hivatal figyelmét feltétlen kizáró okra felhívó - nyilatkozattételi felhívásra okot adóan „komolyan vehető” - észrevétel. Ilyen esetben a Hivatal haladéktalanul értesítést küld a Nemzetközi Irodának az oltalom elismeréséről (a lajstromozás napja pedig az értesítés keltezésének napja). Itt is fel kell azonban hívni rá a figyelmet, hogy az ideiglenes elutasításra nyitva álló határidő lejártával az oltalmat ilyen értesítés hiányában is elismertnek kell tekinteni [ebben az esetben pedig a magyarországi lajstromozás napját az (5c) bekezdés szerint kell megállapítani]. [Az (5d) bekezdés a módosított KVSZ 18ter szabályának (1) bekezdése szerinti értesítéseket szabályozza.]

Az (5e) bekezdés az ideiglenes elutasítás egészben vagy részben történő visszavonásáról, és ezáltal az oltalom részben vagy egészben való elismeréséről szóló értesítésekről rendelkezik. Ha az ideiglenes elutasítást a bejelentő nyilatkozata [ld. az (5b) bekezdést] vagy egyéb körülmény nyomán, illetve a felszólalás elbírálása (és elutasítása) után vissza lehet vonni, elhárul az akadály a megjelölés Magyarországra kiterjedő elismerése elől, így a Hivatal az érdemi vizsgálat befejezését követően ennek megfelelő értesítést küld a Nemzetközi Irodának (és azon keresztül a bejelentőnek). Az (5e) bekezdés szerinti értesítés megküldésének van helye akkor is, ha a bejelentő a kizárólag felszólalás miatt kiadott ideiglenes elutasításról szóló értesítésben foglalt nyilatkozattételi felhívásra nem válaszol ugyan, de a rendelkezésre álló adatok alapján az oltalom - legalább részben - elismerhető [ld. az (5a) bekezdést]. A magyarországi lajstromozás napjának ezekben az esetekben az ideiglenes elutasítás visszavonásáról szóló döntés keltezésének időpontját kell tekinteni. [Az (5e) bekezdés a módosított KVSZ 18ter szabályának (2) bekezdésének (i) vagy (ii) pontja szerinti értesítéseket szabályozza.]

A 124. §-hoz

A Vt. 77. §-a (1) bekezdésének d) pontjának pontosító módosítása a mondat koherenciájának biztosítása érdekében szükséges, tartalmi változtatást nem eredményez.

A 125. §-hoz

A módosítás - a fogalmi tisztaság és a joggyakorlat egységesítése érdekében - világossá teszi, hogy a megváltoztatási kérelem elbírálása során a bíróság nem csupán a törlési eljárás esetében hagyja figyelmen kívül a Hivatal által jogszerűen figyelmen kívül hagyott - elkésve előterjesztett - okot (és tekint el a kérelem áttételétől), hanem ugyanígy jár el a felszólalás elbírálása során mellőzött felszólalási ok kapcsán is. Noha a Vt. 61/D. § (8) bekezdéséből is következik, hogy a felszólalási határidő lejártát követően nem lehet új felszólalási okot előterjeszteni (és így a bírósági eljárás során sem lehet ezt figyelembe venni), a felszólalás elbírálására irányuló eljárásra való utalás hiánya a bíróság áttételi kötelezettsége alóli kivételről szóló rendelkezésben arra a téves - a contrario - következtetésre is alapot adhat, miszerint a kivétel csupán a törlési eljárásban későn megjelölt okra vonatkozik. A Vt. 91. §-a (3) bekezdésének kiigazítása ennek az esetleges félreértésnek az eloszlatására - és a szabályozás koherensebbé tételére - irányul.

A 127. §-hoz

A Szellemi Tulajdon Világszervezete (WIPO) keretében működő ún. Lisszaboni Unió Közgyűlése az eredetmegjelölések oltalmára és nemzetközi lajtromozására vonatkozó Lisszaboni Megállapodáshoz kapcsolódó Végrehajtási Szabályzatot 2009 szeptemberében - 2010. január 1-i hatálybalépéssel - úgy módosította, hogy az nem csupán a WIPO Nemzetközi Irodája, de a szerződő államok hivatalainak gyakorlatára is hatással van. A Végrehajtási Szabályzat új 11bis szabályának (1) bekezdése értelmében az a hivatal, amelyik nem küldött a Nemzetközi Irodának elutasításról szóló értesítést, az elutasításra nyitva álló egy éves határidőn belül az eredetmegjelölés nemzetközi oltalmának elismeréséről szóló értesítést küldhet a Nemzetközi Irodának. Ez az értesítés - amelynek megküldése, szemben a madridi rendszerben látott oltalom-elismerésről szóló értesítéssel, opcionális - lehetővé teszi, hogy a bejelentők a 12 hónap lejártát megelőzően tudomást szerezzenek arról, hogy egy adott ország a saját területére nézve biztosítani tudja a bejelentett eredetmegjelölés oltalmát.

Ugyanennek a szabálynak a (2) bekezdése az elutasítás visszavonásának esetében azt teszi lehetővé, hogy a szerződő állam ne a visszavonás aktusáról, hanem az oltalom elismeréséről küldjön értesítést a Nemzetközi Irodának. Az ilyen értesítés egyértelművé teszi az eredetmegjelölés státuszát az adott államban, és nem az elutasítás visszavonásából kell az oltalom fennállására következtetni.

A Vt. 116/K. §-ának kiegészítése a bemutatott két esetben előírja a Hivatal számára a megfelelő értesítések megküldését. Így - ha a 12 hónap lejárta előtt világossá válik, hogy nincs ok az ideiglenes elutasításra, illetve ha az visszavonható - az oltalom elismeréséről szóló értesítés megküldése a Nemzetközi Irodának a nemzetközi bejelentést tevő számára a lehető leghamarabb tisztázza az eredetmegjelölés magyarországi státuszát. Az új (6) és (7) bekezdés azt is meghatározza, hogy a hazai lajstromozás napjának a megfelelő döntések keltezésének napját kell tekinteni.

A 128. §-hoz

A Vt. új 76/P. §-ának alkalmazására vonatkozó átmeneti rendelkezést állapít meg annak meghatározásával, hogy az érintett szabályokat a módosító törvény hatálybalépésekor folyamatban lévő ügyekre nézve is alkalmazni rendeli.

A 147-149. §-hoz

Az Szjt.-nek a törvény szerinti módosítása a szellemi tulajdonért felelős kormányhivatalhoz telepíti a szerzői és a szomszédos jogok közös kezelésével kapcsolatos felügyeleti és nyilvántartási feladatokat.

A törvény az egyedileg nem gyakorolható szerzői jogok és a szerzői joggal szomszédos ilyen jogosultságok ún. közös kezelését megvalósító szervezetek felügyeletét és nyilvántartását a szellemi tulajdonért felelős kormányhivatalra, az e szervezetek díjszabásainak jóváhagyásáról való döntést pedig az igazságügyért felelős miniszterre bízza (azzal, hogy e döntést számára az SZTNH készíti elő). Ezzel megszűnik a szerzői joggal kapcsolatos állami feladatok ellátásának szétaprózódottsága, hatékonyabb kormányzati kontroll mellett egyeztethetők össze a szerzői jogi jogosultak és a felhasználók érdekei, az SZTNH-nak e jogterület kormányzati központjaként való működése pedig megerősödhet (követve pl. a német, a svájci és a szlovén példát, hiszen ezekben az országokban is a szellemitulajdon-védelmi hivatal látja el a közös jogkezeléssel kapcsolatos állami feladatokat). A hatáskör-átrendezéssel az is elérhető, hogy egyedi - nyilvántartási, felügyeleti stb. - ügyekkel az erre hivatott és felkészült hatóságnál és ne minisztériumi keretek között foglalkozzanak, miközben a gazdaság- és társadalompolitikai szempontból legfontosabb döntés, azaz a közös jogkezelő szervezetek díjszabásainak jóváhagyása miniszteri kézben marad. A kulturális politika speciális szempontjainak érvényesítésére pedig a kultúráért felelős miniszter számára fenntartott véleményezési és tájékoztatás iránti jog ad garanciát. Összességében elmondható, hogy a felügyeleti rend megváltozása a szerzői jogi közös jogkezelési tevékenység feletti állami kontroll hatékonyabb gyakorlását fogja eredményezni, ami a kultúrpolitika célkitűzéseit és a felhasználók érdekeit egyaránt szolgálja.

A törvény a díjszabások jóváhagyására, valamint a közös jogkezelő szervezetek felügyeletére és nyilvántartására irányadó szabályozáson egyebekben nem változtat. Mivel az SZTNH saját bevételből gazdálkodó kormányhivatal, a törvény felügyeleti díj bevezetésével gondoskodik a közös jogkezelés felügyeletével kapcsolatos feladatok ellátásának fedezetéről. Ennek mértéke a közös jogkezelő szervezetek éves nettó díjbevételének 0,3%-a (a vetítési alap e szervezetek becsült bevételi adatai alapján mintegy évi 15 milliárd forint, így a felügyeleti díj éves összege 45 millió forintra becsülhető), ami a hazai szabályozásból ismert hasonló felügyeleti díjak kulcsaihoz viszonyítva alacsonynak számít, és kizárólag a feladat ellátásához szükséges és indokolt költségek megtérülését hivatott biztosítani. A törvény megadja továbbá a szükséges felhatalmazást az igazságügyért felelős miniszter részére, hogy a felügyeleti díjra vonatkozó részletes szabályokat rendeletben megállapítsa.

Lényeges látni, hogy a felügyeleti díjat a közös jogkezelő szervezetek ki tudják gazdálkodni a működési költségeikből is, amelynek mértéke a jogdíjbeszedéssel és -behajtással foglalkozó szervezetek esetében az éves jogdíjbevétel összegének 15-21%-a között van. Tekintettel arra, hogy ennek alapján e szervezetek összesített működési költsége évente 2,5-3 milliárd forintra tehető, ehhez képest a felügyeleti díj 45 millió forintra becsült összege (amely hozzávetőleg a fenti működési költségek 1,5%-át teszi ki) nem jelent számottevő terhet. Mindez azt is jelenti, hogy a szerzőknek és más jogosultaknak jutó díjak csökkentésére még minimális mértékben sem lesz szükség, figyelemmel arra is, hogy a közös jogkezelő szervezetek bevételeik számottevő részéből - a fel nem osztott jogdíjak terhére - jelenleg is alapokat képeznek, amelyekből alapítványokat tartanak fenn, továbbá egyéb kulturális és szociális célú kifizetéseket teljesítenek.

Végül meg kell említeni azt is, hogy a közös jogkezelő szervezetek felügyeleti díjának bevezetésével kiküszöbölhetővé válik a „szellemi tulajdoni keresztfinanszírozás”, vagyis az, hogy a hivatal részben iparjogvédelmi hatósági feladatok ellátásából származó bevételekből legyen kénytelen a szerzői jogi feladatok ellátását finanszírozni. Ezek a feladatok - a hatáskör-bővülést követően - már nem csupán a jogszabály-előkészítésben és az európai illetve nemzetközi döntéshozatali folyamatokban való részvételt és véleményezést jelentik majd (az önkéntes műnyilvántartással és az árva művekkel kapcsolatos hatósági feladatokon túl), hanem a közös jogkezelő szervezetek nyilvántartási-felügyeleti rendjének olyan újjáalakítását és működtetését, amely rendkívül komoly - többek között a tarifáknak a nemzetközi trendekkel és az egymással szembenálló jogosulti és felhasználói érdekekkel az összes műtípus és felhasználás tekintetében való összevetését kívánó - elemzési és döntéselőkészítési kötelezettségekkel jár együtt.

A 162-175. §-hoz

1. A formatervezésiminta-oltalmi bejelentések teljes körű, hivatalból végzett vizsgálata a magyar jogrendszerben 30 éves múltra tekint vissza. Az ipari minták oltalmáról szóló 1978. évi 28. törvényerejű rendelet (Tvr.) 1979. március 1-jei hatálybalépésének napjától a jogbiztonság fokozása érdekében tette az oltalom engedélyezésének feltételévé az érdemi követelmények teljes körére kiterjedő vizsgálatot.

A magyar szabályozásnak a formatervezési minták jogi védelméről szóló 98/71/EK irányelvvel való összehangolásához, valamint az ipari minták nemzetközi lajstromozásáról szóló Hágai Megállapodásnak a Szellemi Tulajdon Világszervezetében (WIPO) 1999. július 6-án elfogadott új szövege megerősítésének és kihirdetésének előkészítéséhez szükség volt az ipari (formatervezési) minták oltalmára vonatkozó belső jogi szabályozás korszerűsítésére is. Ennek nyomán született meg és lépett hatályba 2002. január 1-jén a formatervezési minták oltalmáról szóló 2001. évi XLVIII. törvény (Fmtv.), amely korszerű eljárásjogi keretekbe foglalva fenntartotta a bejelentéseknek az újdonság és az egyéni jelleg vizsgálatára is kiterjedő ex officio érdemi vizsgálatát - a korábbi iparjogvédelmi és szerzői jogokba való ütközés, illetve a korábbi tényleges használat kivételével, amelyeket a Hivatal csak észrevétel alapján vesz figyelembe.

2. A Hivatal 2007-2010-ig terjedő Középtávú Stratégiája a Hivatal által 2009-ben elvégzendő feladatok közé sorolta a szükséges hatásvizsgálatok elvégzése alapján való döntéshozatalt arról, hogy a Hivatal kezdeményezze-e az áttérést a dizájnalkotásokra vonatkozó mintaoltalmi bejelentések vizsgálatában a teljes vizsgálati rendszerről az egyszerűbb és gyorsabb - az alicantei Belső Piaci Harmonizációs Hivatal (BPHH) által is követett - regisztrációs rendszerre (opcionális kutatási szolgáltatás bevezetése mellett).

A döntés előkészítéséhez szükséges volt a formatervezésiminta-oltalom jelenlegi rendszerének áttekintése és felülvizsgálata, valamint egy felmérésen alapuló hatásvizsgálat elkészítése. A Hivatal ennek a hatásvizsgálatnak a részeként kereste meg a formatervezésben érintett hazai közönséget, hogy egyrészt osszák meg a nemzeti és közösségi úton történő oltalomszerzéssel kapcsolatos tapasztalataikat, másrészt - a kodifikáció szempontjából lényeges input megszerzése érdekében - kikérje a véleményüket az eljárások előnyeiről, hátrányairól, valamint a nemzeti szabályozás változásának lehetséges irányairól.

A válaszokból összességében arra lehet következtetni, hogy az engedélyezési eljárás egy kedvező újraszabályozása esetén a nemzeti úton tett bejelentések száma közel 60%-kal emelkedne. A Hivatal eljárásával kapcsolatban elvárásként minden célcsoportban első helyen a gyors átfutási idő fogalmazódik meg, többségében a teljes érdemi vizsgálat fenntartása mellett. Ez utóbbi hiányát még a BPHH bejelentők közül sem jelölte meg senki a közösségi út előnyeként. A válaszokból az is kiolvasható, hogy a magyar „formatervezői elit” iparjogvédelmi tájékozottsága rendkívül alacsony.

3. A formatervezésiminta-oltalmi bejelentések száma Magyarországon az oltalom viszonylag egyszerű megszerezhetőségét és az általa biztosított versenyelőnyt figyelembe véve alacsonynak mondható. Ezt támasztja alá, hogy az egy főre jutó bejelentések száma a környező országoktól jelentősen elmarad. Ausztriában 2007-ben közel 80%-kal, a Cseh Köztársaságban 66%-kal volt magasabb a bejelentői aktivitás, de Szlovákiában is több bejelentés jutott egy főre mint hazánkban. Az eltérések csak részben indokolhatóak azzal, hogy a felhozott országok nem tagjai a formatervezési minták nemzetközi oltalmára létrehozott Hágai Megállapodásnak, mert ezekben az országokban a külföldi bejelentőktől csak átlagosan 5%-kal érkezik több bejelentés, mint hazánkban. Ugyanakkor a Cseh Köztársaságot és Ausztriát összehasonlítva látható, hogy a teljes érdemi vizsgálati rendszer nem befolyásolja szignifikánsan a bejelentések számát.

A magyar bejelentések iránti alacsony érdeklődés okai összetettek. Ezek közé sorolható:

a) a közösségi bejelentések „elszívó” hatása (ld. a 4. pontot);

b) az ország gazdasági súlyának csökkenése, illetve az évek során fokozódó gazdasági visszaesés hatása a nemzeti és a nemzetközi bejelentések tekintetében (egyre kevesebb pénz jut egy „dizájn” kifejlesztésére, formatervezők, „dizájnerek” megbízására);

c) általános tájékozatlanság, illetve a téves információk („nagyon bonyolult elkészíteni a bejelentést; sokáig tart megszerezni az oltalmat; drága az oltalom megszerzése, fenntartása; a BPHH-nál könnyen, olcsón és gyorsan bármit le lehet védetni”). Megjegyzendő, hogy azokban az években, amikor a Hivatal elbírálói több vásáron, kiállításon képviselték a Hivatalt és népszerűsítették a mintaoltalmat, a bejelentések száma érzékelhetően emelkedett;

d) a formatervezésiminta-oltalom szakmai körökben való ismertségének, megbecsülésének a hiánya. Az oltalmi forma szakmai körökben való ismertségének és megbecsülésének deficitjét jól mutatja, mint hogy a hazai „design elit” meghatározó alakjai, nevezetesen a Moholy-Nagy László formatervezési ösztöndíj bizottság szakmai tagjai és a Magyar Formatervezési Díj zsűri tagjai az elmúlt 25 évben mindössze 3 formatervezésiminta-oltalmi bejelentést tettek. Ennek egyenes következménye a fiatal formatervezők mint potenciális bejelentők nagyfokú inaktivitása, hiszen a felnövekvő generáció nem kapja meg azt a szakmai példamutatást, inspirációt és többnyire információt sem, amely a szellemi alkotásaiknak az iparjogvédelem eszköztárának felhasználásával történő hatékony védelméhez szükséges.

4. Magyarországnak az Európai Unióhoz történt 2004. évi csatlakozása az oltalmazott minták számában nem okozott drasztikus visszaesést. A közösségi mintaoltalom ún. elszívó hatása elsősorban a külföldről származó bejelentéseket érintette. Míg 2004-ben még 98 külföldi bejelentés érkezett a Magyar Szabadalmi Hivatalhoz, addig 2005-re ez a szám 12-re esett vissza. A BPHH a lajstromozási eljárásban végzett tevékenységét pusztán az alaki előírások (a bejelentett megjelölés mintának minősül-e, illetve az nem ütközik a közrendbe vagy a közerkölcsbe) vizsgálatára korlátozta, illetőleg a lajstromozás időtartamának drasztikus csökkentésével a jogszerzés időtartamát 2007 folyamán átlagosan 6 hétre redukálta.

Azzal, hogy a BPHH nem vizsgálja egyetlen bejelentés esetében sem az újdonság vagy az egyéni jelleg fennállását, illetve nem biztosít lehetőséget korábbi (pl. iparjogvédelmi, szerzői) jogok jogosultjai számára arra, hogy a lajstromozási eljárás keretében fellépjenek jogaik védelme érdekében valamely bejelentés lajstromozása ellen, illetőleg, hogy az EU folyamatos terület-, lakosságszám- és piacbővülése ellenére egyre alacsonyabb díjakon teszi elérhetővé az oltalmat, a bejelentők körében a közösségi mintaoltalom nagy népszerűségre tett szert.

Az érdemi vizsgálat hiányaként azonban felróható, hogy az így megadott oltalom nem jelent automatikusan kizárólagosságot a minta hasznosítására, ugyanis előfordulhat, hogy ugyanarra a mintára több jogosult is párhuzamos oltalmat kap. Mivel az eljárásban a mintát a lajstromozást megelőzően a BPHH nem teszi közzé, az oltalmazhatósági feltételeket ki nem elégítő minták oltalmával szemben a jogorvoslat gyakorlatilag egyetlen módja a megadást követően kezdeményezett megsemmisítési eljárás. Az érdemi vizsgálat hiánya azt is eredményezi, hogy adott esetben egy gyenge, az oltalmazhatósági feltételeket nyilvánvalóan ki nem elégítő oltalom alapján a jogosult másokat gazdasági tevékenységüktől eltilthat, és e helyzet orvoslása érdekében a hátrányos gazdasági következményeket elszenvedő fél a számára jelentősebb ráfordítást igénylő megsemmisítési eljárás útján érheti csak el a kívánt jogi helyzetet.

Nehezen felbecsülhető tehát ennek a pusztán regisztrációs rendszernek egy 27 államból álló földrajzi terület piacára, a piaci versenyre gyakorolt hatása. Az, hogy a BPHH-nál rövid idő alatt bárki, szinte bármire lajstromozott oltalmat szerezhet egy hatalmas földrajzi területre, egyben nagyfokú jogbizonytalanságot eredményez, illetve az is nehezíti a jogérvényesítést, hogy egy kizáró ok ellenére lajtromozott minta kizárólag a BPHH előtt indítandó megsemmisítési eljárás keretében támadható meg.

Ezzel szemben kijelenthető, hogy nem múlt el az igénye annak, hogy csak „vizsgált” jogok kerüljenek engedélyezésre, amelyek monopoljogot, azaz kizárólagos hasznosítási jogot biztosítanak jogosultjaik számára. Ezt erősítik a nemzetközi kitekintésből nyert információk is, amelyekből nem lehet olyan következtetést levonni, hogy az újdonságot és egyéni jelleget is vizsgáló nemzeti hivatalok esetében alacsony, míg az ezen kizáró okokat nem vizsgáló hivatalok tekintetében magas lenne a bejelentői aktivitás.

A nemzetközi mintaoltalmi helyzetet megvizsgálva megállapítható, hogy jelenleg az európai államok többségében az engedélyezési eljárás során hivatalból csak az érdemi követelmények szűk körét vizsgálják (a bejelentés tárgya minta-e, illetve, hogy a minta ábrázolása közrendbe, vagy közerkölcsbe ütközik), azonban világviszonylatban nézve az engedélyezett oltalmak (Ausztrália, Japán, USA) jelentős hányada továbbra is teljes vizsgálatot követően kerül lajstromozásra.

A WIPO 2007. évben készült felmérése alapján 73 országból 38 jelölte meg, hogy valamilyen, a minta újdonságával kapcsolatos követelményt vizsgál, egy részük azonban csak harmadik személy által benyújtott felszólalás nyomán (pl.: Spanyolország, Svédország). Tisztán regisztrációs rendszert a válaszadók közül csak Görögország, a Dél-afrikai Köztársaság és Ukrajna működtet.

5. A hazai formatervezési kultúra erősítését és ösztönzését szolgáló nemzeti oltalmi rendszer szélesebb körben való ismertségének és használatának fokozása (és ezzel a formatervezésiminta-oltalmi bejelentések számának növelése), illetve a bejelentői igények figyelembevétele (a gyorsaság és a jogbiztonság egyensúlyának megtartásával) az Fmtv. vizsgálati rendszerének felülvizsgálatát indokolják.

Valamennyi érvet és ellenérvet számba véve elmondható, hogy továbbra is szükség és igény van arra, hogy a Hivatal kvalifikált, speciális szaktudással rendelkező elbírálói elvégezzék a Magyarország területére engedélyezett kizárólagos jogok érdemi vizsgálatát az újdonság és az egyéni jelleg tekintetében - ezzel is biztosítva a lajstromozott jogok minél magasabb színvonalán keresztül a jogbiztonságot és a bejelentőknek, harmadik személyeknek, valamint a jogosultaknak a hivatali eljárásba és a szerzett jogok „értékébe”, a jogérvényesítésbe vetett bizalmát.

Mindemellett nem hagyható figyelmen kívül a bejelentőknek - a magas színvonalú vizsgálat elvégzésére irányuló igénye mellett - az a jogos, a felgyorsult világot követő piaci igénye sem, hogy a jogszabályoknak megfelelő alakiságokkal és tartalommal elkészített formatervezésiminta-oltalmi bejelentésükre mielőbb és minél egyszerűbben szerezhessenek oltalmat. Az Fmtv. módosításainak célja, hogy megtalálja az optimális megoldást a hivatali vizsgálat köre és a „gyorsaság”, valamint a gazdaság szereplőinek piaci tudatosságot és gondosságot megkövetelő magánjogi jogérvényesítő kötelezettsége között.

6. Ennek megfelelően a törvény szerinti módosítás a formatervezésiminta-oltalmi lajstromozási eljárást úgy alakítja át, hogy a Hivatal az újdonságra és az egyéni jellegre, valamint az abszolút kizáró okokra vonatkozó vizsgálatot továbbra is hivatalból folytatja le, a korábbi elsőbbségű, de a vizsgált bejelentés elsőbbségét követően nyilvánosságra jutott mintával való ütközést (Fmtv. 9. §) és a korábbi iparjogvédelmi vagy szerzői jogba, illetve a minta korábbi tényleges használatába ütközést (Fmtv. 10. §) azonban csupán a megadást követően, megsemmisítési eljárás keretében lehet érvénytelenségi okként felhozni.

Ezzel párhuzamosan az adatközlés, a közzététel (illetve annak elhalasztása), az ideiglenes oltalom, valamint az észrevétel jogintézménye megszűnik (a mintaoltalom megadására irányuló eljárásban a hatósági tájékoztatást lényegében csak a megadás meghirdetésére szűkítve), amely változások az eljárást lényegesen egyszerűbbé és gyorsabbá teszik.

Ugyanezt szolgálja az eljárás folytatása iránti kérelem lehetőségének eltörlése is (amelynek fenntartása csak a szabadalmi eljárásokra nézve nemzetközi kötelezettség). Ez a változás az eljárások indokolatlan elhúzódását küszöböli ki azzal, hogy csupán igazolási kérelemmel, azaz megfelelő kimentési ok valószínűsítésével lehet a határidők elmulasztását orvosolni.

A formatervezésiminta-oltalmi nyilvántartások helyét az egységes mintaoltalmi lajstrom veszi át, amely - a nyilvánosságra vonatkozó szabályokból következően - csupán a megadás időpontjától kezdődően foglalja magában - és teszi nyilvánossá - a mintaoltalmakra vonatkozó adatokat, amelyek többek között minta ábrázolását is tartalmazzák.

A módosítás az Fmtv. 60/K. §-ának kiigazításával a nemzetközi ipari mintaoltalmi bejelentéseknek a - jelenlegi nevén - Magyar Szabadalmi Hivatal által lefolytatott érdemi vizsgálatát is a vázolt rendszerhez adaptálja, azaz megszünteti a Nemzetközi Iroda előtti eljárásban megtörténő közzétételhez fűződő nemzeti joghatásokat, a hivatalbóli vizsgálat köréből kizárja a 9. § szerinti akadályozó jogokat, a 10. § szerinti kizáró okok észrevételben való jelzésére pedig nem ad lehetőséget.

Az ismertetett megoldás - összhangban a felmérés eredményeiből leszűrhető társadalmi igényekkel - egyszerre tartja fenn az érdemi vizsgálati rendszert és „áramvonalasítja” a mintaoltalom megszerzésére irányuló eljárást, megszabadítva a folyamatot olyan ballasztoktól, amelyek a jogbiztonsághoz nem járultak olyan mértékben hozzá, hogy ne lennének teljes egészében kiválthatóak a megsemmisítési eljárás - megadást követő - korrekciós mechanizmusával.

6.1. Az Fmtv. hatályos rendszere szerint más korábbi iparjogvédelmi jogába ütköző, vagy más által belföldön korábbtól fogva ténylegesen használt megkülönböztetésre alkalmas megjelölést használó vagy más korábbi szerzői jogát sértő minta jelenleg is csak abban az esetben nincs kizárva az oltalomból, ha a jogosult nem tesz észrevételt a bejelentett minta oltalomban részesítésével szemben [Fmtv. 10. §-a és 11. § c) pontja].

Ezzel szemben jelenleg a Hivatal ex officio érvényesíti a korábbi elsőbbségű, de a bejelentés elsőbbségét követően nyilvánosságra jutott mintával való ütközésen alapuló lajstromozást gátló okot [Fmtv. 9. § (1) bekezdése]. A korábbi jogok közötti ilyen irányú megkülönböztetésnek nincs indokolható jogi alapja, ezért tartalmazza a módosítás, hogy ennek a kettőségnek a megszüntetésével a jövőben egységesen csak a korábbi magánjogi jog jogosultjának megsemmisítési kérelme alapján kell vizsgálni e lajstromozást gátló ok fennállását is. Ennek a rendszernek a bevezetését indokolja az is, hogy az újdonság és egyéni jelleg hiányán alapuló kizáró okok érvényesítéséhez közérdek fűződik; az tehát - vizsgálati rendszer fenntartása esetén - az állam iparjogvédelmi hatóságának feladata. A viszonylagos kizáró okot képező iparjogvédelmi és más magánjogi jogosultságoknak a későbbi mintaoltalmi bejelentéssel szemben történő érvényesítése viszont elsősorban az érintett jogosultakra tartozik.

6.2. Rendkívül fontos azonban látni azt is, hogy az újdonság és az egyéni jelleg vizsgálatát fenntartó rendszer a - védjegyjogi terminológiával - „viszonylagos kizáró okok” hivatalból történő vizsgálatát továbbra is magában foglalja, hiszen az újdonság és egyéni jelleg követelményeit sem tudja teljesíteni az olyan minta, amelyet már korábban ténylegesen használtak (és így nyilvánosságra jutottnak tekinthető), illetve amelyre (vagy egy attól összhatásában nem eltérő mintára) más korábban már oltalmat szerzett, és így a bejelentés közzétételével (illetve a megadás meghirdetésével) már nyilvánosságra jutott.

A módosítás eredményeképpen egyedül az elsőbbség időpontját követően nyilvánosságra jutott korábbi elsőbbségű mintaoltalom jogosultjai, illetve a Hivatal vizsgálata által fel nem tárt „mintaoltalmi anterioritásokat” érvényesíteni kívánók kerülnek abba a helyzetbe, hogy csupán a megadást követően indított megsemmisítési eljárásban tehetik vitássá egy minta oltalomképességét. Ezt az érdeksérelmet kell szembeállítani azokkal az előnyökkel, amelyek az adatközlés és a közzététel, valamint ehhez kapcsolódóan az észrevétel alapján lefolytatott további vizsgálat kiiktatásával az eljárás jelentős lerövidüléséből és egyszerűsödéséből fakadnak. A formatervezésiminta-oltalom iránti hatósági eljárás tehát gyorsabbá és kompaktabbá válik (kevesebb eljárási lépéssel és szereplővel), az érdemi vizsgálati rendszer pedig fennmarad; a más korábbi jogával ütköző oltalom - megsemmisítési eljárás megindításával határidő nélkül orvosolható - megadásának rizikóját pedig csupán a (szabadalmi jogi terminológiával) „secret prior art” (korábbi elsőbbségű, de a bejelentés napján még nem nyilvánosságra jutott tartalmú bejelentés) jogosultjainak rendkívül szűk rétege, valamint a Hivatal által az újdonságkutatás során ex officio fel nem tárt korábbi jogok jogosultjai viselik.

Közérdek ahhoz fűződik, hogy az újdonság követelményének meg nem felelő és az egyéni jelleggel nem rendelkező mintákra senki se kaphasson kizárólagos jogot, azaz ne legyen lehetőség a már „közkinccsé vált” minták közül egyes minták kizárólagos jog biztosításával történő „lehalászására”. Ugyanakkor a bejelentés elsőbbségét követően nyilvánosságra jutott korábbi mintával ütköző minta lajstromozása esetén azonban nem beszélhetünk a közérdek sérelméről. Az ilyen kizáró ok ellenére történő lajstromozás csupán azzal a következménnyel járhat, hogy egy egyébként új és egyéni jelleggel rendelkező mintára egyidejűleg két jogosult szerez oltalmat. Nyilvánvaló, hogy ebben az esetben a közérdek nem, csak a korábbi elsőbbségű minta jogosultjának érdekei sérülnek. Indokolt ezért, hogy ne hivatalból, „közpénzen” érvényesítsük ezt a lajstromozást gátló okot, hanem azt a magánérdekeit védő jogosultra bízzuk, biztosítva a lehetőséget arra, hogy saját költségén mielőbb felléphessen egy ütköző minta oltalmával szemben. Természetesen a korábban nyilvánosságra jutott mintaoltalmakat az újdonság és egyéni jelleg vizsgálatakor bármely más korábban nyilvánosságra jutott mintával azonos módon kell figyelembe venni.

Az engedélyezési eljárásban a minták újdonsága és egyéni jellege vizsgálatának legkorábbi időpontját lényegében az adatbázisok frissítésének gyakorisága határozza meg. Általánosságban megállapítható, hogy a kutatáshoz igénybe vett hazai és külföldi adatbázisok egy hónapon belül már tartalmazzák a hatósági úton nyilvánosságra jutott mintákat, illetve a vizsgálat körébe bevont folyóiratok is beérkeznek a Hivatalhoz ezen időtartam alatt. Ezért a minták újdonsága és egyéni jellege a bejelentéstől számított második hónapban már nagy biztonsággal megítélhető. Ugyanakkor a korábbi elsőbbségű jogok vizsgálatára csak az uniós elsőbbség igénybevételére rendelkezésre álló hat hónapos időszak elteltét követően van lehetőség, ami a bejelentők sérelmére indokolatlanul meghosszabbítja az engedélyezési eljárást a korábbi jog jogosultja vélelmezett érdekeinek védelme érdekében.

A kiegyensúlyozott mérlegelés során természetesen figyelembe kell venni azt is, hogy az Fmtv. 10. §-ában felsorolt akadályozó jogok - különös tekintettel a szerzői jogokra és a korábbi tényleges használatra - hatósági adatbázisok hiányában gyakran nem merülnek fel az újdonságkutatás során; ám azt is látni kell, hogy a korábbi jogok jogosultjai általában nem a közzétételt követő időszakban szembesülnek az ütköző mintával (amikor a hatályos rend értelmében észrevételt tehetnének), hanem a megadást követően, annak piaci bevezetését követően - ebben az időszakban azonban már csupán a módosítást követően is rendelkezésre álló megsemmisítési kérelemmel kezdeményezhetik a monopoljog megvonását.

6.3. A jelenleg létező, a közzétételtől a minta lajtromozásáig nyitva álló határidőben benyújtható észrevétel intézménye a köz jelenlegi tájékozottsági szintje mellett nem képes betöltetni a „szűrő” szerepét, hiszen észrevétel - elsősorban a szakmai körök tájékozatlansága miatt - csupán a bejelentések 1-1,5%-a ellen érkezik, annak ellenére, hogy az nem csak az ex officio vizsgált kizáró okokra, de korábbi akadályozó jogokra is alapítható.

Az észrevételek jelenlegi alacsony száma arra enged következtetni, hogy a módosítást követően sem lenne lényeges növekedés tapasztalható a megsemmisítési eljárások számában, azaz a módosítás a harmadik személyek igen szűk körét fosztaná csak meg a megadást megakadályozó fellépés lehetőségétől és terelne a „post-grant” (megadást követő) megtámadás irányába.

Az előzőekben kifejtettek alapján elmondható: komoly érdek fűződik ahhoz, hogy a publikációk számának csökkentésével és a mintaoltalom hivatalból végzett érdemi vizsgálatot követő megadásával a mintaoltalmi eljárások egyszerűbbekké és gyorsabbakká (3-4 hónapon belül lefolytathatóak) váljanak, amelyet nem ellensúlyoz az észrevétel intézményének eltörlésével okozott érdeksérelem.

6.4. Ha a hatályos szabályozást nem a fentiekben ismertetett rendszer bevezetésével, hanem a regisztrációs rendszer bevezetésével módosítanánk, úgy az újdonság és egyéni jelleg vizsgálatának mellőzése esetén egyrészt elesnénk azoktól a bejelentőktől, akik pont a kutatási jelentés és az „erősebb oltalom” miatt választják a nemzeti vagy a párhuzamos közösségi és nemzeti bejelentést. Elképzelhető továbbá, hogy új nemzeti bejelentőként jelentkeznének olyan bejelentők is, akik a vizsgálat hiányát és a versenytárs iparjogvédelmi tájékozatlanságát, illetőleg gyengébb jogérvényesítési képességét kihasználva szeretnének vizsgálatlan jogokból tisztességtelen versenyelőnyt kovácsolni. E rendszernek továbbá még ismeretlenek a hosszú távú piaci hatásai is.

A hágai rendszer keretében a Magyarországot megjelölő bejelentések száma is jelentős csökkenést mutat az EU-nak a Hágai Megállapodáshoz történő csatlakozását követően (2008. január 1.). Az így kieső bevételek mellett ezért a Magyar Szabadalmi Hivatal vizsgáló hivatali státuszának megszüntetésével elesne még attól a havi kb. 2500-3500 CHF tartós bevételtől (évi kb. 6 120 000 Ft) is, amelyet a vizsgáló hivatalok által igényelhető egyéni megjelölési díjak jelentenek.

7. A módosítás a nemleges megállapítási eljárás szabályainak kisebb kiigazítását is tartalmazza: az Fmtv. 59. §-a (1) bekezdésének új harmadik mondata egyértelművé teszi, hogy a nemleges megállapítási kérelemben a hasznosított vagy hasznosítani kívánt terméket a megjelölt mintaoltalom mintájának a mintaoltalmi lajstromban szereplő ábrázolásával megegyező egy vagy több nézetben kell bemutatni. A nemleges megállapítási kérelem tárgyát képező minta és az oltalom alatt álló minta összevetéséhez elengedhetetlen, hogy azok az oltalom terjedelme szempontjából jelentős formatervezési jellegzetességeket egyértelműen feltáró módon legyenek megjelenítve, valamint hogy a vizsgálat során az eltérő összbenyomást ne a lajstromban és a kérelemben szereplő minták ábrázolási nézeteinek különbözősége okozza. A nemleges megállapítási kérelem alaki követelményeként meghatározott szabály alkalmazásával elkerülhetővé válik a nemleges megállapítási eljárások visszaélésszerű használata, azaz a Hivatal által kiadott - adott esetben nem megfelelő ábrázolások összevetésén alapuló - nemleges megállapítás felhasználása a bitorlási per elkerülésére.

A 239. §-hoz

A gazdasági reklámtevékenység alapvető feltételeiről és egyes korlátairól szóló 2008. évi XLVIII. törvény 13. § (3) bekezdése a megtévesztő és összehasonlító reklámról szóló 2006/114/EK irányelv (13)-(15) preambulum-bekezdésének helytelen átültetését valósítja meg, így - a hazai védjegyjogi szabályozás koherenciája érdekében - szükséges annak hatályon kívül helyezése.

Az érintett preambulum-bekezdések - azon túl, hogy normatív tartalommal nem bírnak, így átültetési kötelezettséget sem keletkeztethetnek - nem a védjegyoltalom további (reklámjogi szempontú) korlátozásaira utalnak, hanem világossá teszik, hogy a jogszerű összehasonlító reklámban való védjegyhasználat nem sérti a védjegyek funkcióit (és nem is minősül „trade mark use”-nak, azaz védjegyként való használatnak), így - összhangban az Európai Unió Bíróságának állandó ítélkezési gyakorlatával is - bitorlást sem valósíthat meg.

Ez az értelmező jellegű szövegrész az irányelv preambulumában hasznos iránytű lehet a bíróság számára egy bitorlási perben, azt azonban nem teszi szükségessé, hogy a Vt.-n kívüli, különálló védjegyoltalmi korlátként kerüljön nevesítésre a hazai reklámszabályozásban - azt a látszatot keltve, mintha a jogszerű összehasonlító reklámban megvalósuló és az arányosság tesztjét is kiálló védjegyhasználat nem lenne a Vt. szabályai alapján is mentesíthető a bitorlás jogkövetkezményei alól.

A 255-256. §-hoz

A minősített adat védelméről szóló 2009. évi CLV. törvény (a továbbiakban: Mavtv.) módosításának célja egyrészről egyértelművé tenni azt, hogy iparbiztonsági ellenőrzését csak azon gazdálkodó szervezeteknek kell kezdeményezni, melyek a minősített adat, illetőleg alapvető biztonsági, nemzetbiztonsági érdeket érintő vagy különleges biztonsági intézkedést igénylő beszerzések sajátos szabályairól szóló kormányrendelet hatálya alá tartozó „Bizalmas!” vagy annál magasabb minősítési szintű beszerzési eljáráson kívánnak indulni. A módosítás másik célja a Nemzeti Biztonsági Felügyelet egyes eljárásaiért igazgatási szolgáltatási díj megállapítása. Jogharmonizációs kötelezettségüknek is eleget tesz a törvény azzal, hogy az EUROPOL-információk titoktartási szabályzatának elfogadásáról szóló 2009/968/IB határozat 10. cikk (4) bekezdésében meghatározott új EUROPOL minősítési szinteknek megfelelően módosítja a Mavtv. 2. számú mellékletét.

A 257-258. §-hoz

A törvény tartalmazza az elektronikus anyakönyvi nyilvántartás bevezetése időpontjának módosítását. Az anyakönyvi eljárásról szóló törvény hatályba lépéséhez szükséges fejlesztések az eredeti, 2011. január 1-jei határidőre az európai uniós források biztosításának elhúzódása miatt nem valósulhatnak meg, ezért szükséges a 2012. január 1-jei hatálybalépési időpont meghatározása az anyakönyvi törvény vonatkozásában.

-----STARTING---POINT---VEGE---

A 264-266. §-hoz

A törvény hatálybalépését meghatározó és átmeneti rendelkezés.