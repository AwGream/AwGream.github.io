2013. évi CLXXXVI. törvény indokolása

az egyes büntetőjogi tárgyú és ehhez kapcsolódó más törvények módosításáról

-----STARTING---POINT---ALTALANOS--- 

A büntetőjogi tárgyú törvények legutóbbi átfogó módosítása a Büntető Törvénykönyvről szóló 2012. évi C. törvény (a továbbiakban: Btk.) hatálybalépéséhez kapcsolódó átmeneti rendelkezésekről és egyes törvények módosításáról szóló 2012. évi CCXXIII. törvény volt, amely rendelkezéseinek többsége 2013. július 1-jén lépett hatályba. Jelen törvény terjedelmében a büntetőeljárásról szóló 1998. évi XIX. törvényben (a továbbiakban: Be.) csak kisebb változtatásokat vezet be, amelyeknek célja, hogy a büntetőeljárások hatékonyabbá és eredményesebbé tétele érdekében megoldást nyújtson a jogalkalmazásban felmerült egyes értelmezési problémákra, illetve hozzáigazítja a vonatkozó büntetőjogi tárgyú törvényeket a bekövetkezett jogszabályváltozásokhoz, továbbá technikai pontosításokat is végez. A törvény módosítja a szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvényt (a továbbiakban: Szabs. tv.) is.

1. A törvény a Be.-ben az alábbi módosításokat hajtja végre.

1.1. A büntetőeljárásban az officialitás elvéből következően a hatóságok nem indíthatják meg, illetve nem folytathatják le az eljárást, ha annak kétséget kizáróan megállapíthatóan törvényes akadálya van. A büntetőeljárás megindításának, illetve lefolytatásának akadálya a magyar hatóságok joghatóságának hiánya is, ennek azonban nincs törvényben rögzített jogcíme. A törvény ezért a Be. eljárási akadályokra vonatkozó általános rendelkezéseit kiegészíti a joghatóság hiányával, mint eljárási akadállyal. A joghatóság hiányát a törvény az egyes eljárási szakaszokra vonatkozó rendelkezések közé is beiktatja.

1.2. A törvény módosítja a bíróság összetételére vonatkozó szabályokat, lehetővé téve, hogy a másodfokú, valamint a harmadfokú bíróság, illetve a Kúria a felülvizsgálati indítvány elbírálása során is eljárhasson öt hivatásos bíróból álló tanácsban. A módosítás célja annak biztosítása, hogy az öt hivatásos bíróból álló tanácsban polgári vagy gazdasági bíró is részt vehessen, mivel gyakran az ügy jellege (pl. gazdasági ügy) vagy például a jogi személlyel szembeni intézkedés indokolná további hivatásos bírák bevonását, illetve az öttagú tanács felállítását indokolhatja továbbá - hasonlóan az elsőfokú bíróság esetében szabályozottakhoz - a vádlottak száma vagy az ügy terjedelme is.

1.3. Az egyes törvényeknek a Magyary Egyszerűsítési Programmal és a területfejlesztéssel összefüggő módosításáról szóló 2012. évi CCVII. törvény a polgárok személyi adatainak és lakcímének nyilvántartásáról szóló 1992. évi LXVI. törvény (a továbbiakban: Nyvt. tv.) 2013. március 1-jével hatályba lépett módosításával bevezette az értesítési cím bejelentési lehetőségét, bővítve ezzel a polgárok személyi és lakcímadatait tartalmazó nyilvántartás adattartalmát. Az értesítési cím olyan, a polgár által önkéntesen megadott és a nyilvántartást kezelő szerv által közhiteles nyilvántartásba vett elérhetőség, amelynek kifejezett célja a polgár hatósági, közigazgatási, illetve általánosságban folytatott hivatali kapcsolattartás eredményességének elősegítése.

A fentiekre figyelemmel a Be. érintett rendelkezéseinek kiegészítése vált indokolttá. Ennek megfelelően a törvény a terhelt adatváltozás bejelentési kötelezettsége, az iratok kézbesítése, illetve a tanú kihallgatása és a terhelt kihallgatása körében a lakcímre vonatkozó rendelkezéseket kibővíti az értesítési címmel.

1.4. A közelmúlt büntetőeljárás gyorsítását célzó törvénymódosításai között volt olyan, amelyik azt kívánta előmozdítani, hogy védő mulasztása miatt tárgyalás nem maradjon el. Egyes első fokon, a törvényszéken tárgyalt ügyek több vádlottasak és jelentős számú tárgyalási napot igényelnek. A védők megjelenése vagy más ügyvéddel való helyettesítése egyes tárgyalási napokon akadályba ütközhet. Ezekben az esetekben a bíróság nem minden esetben tud helyettes védőt kijelölni, ezért a tárgyalás elnapolására kerülhet sor. A védelmet ellátó ügyvéd helyettesítésére - különös tekintettel a fent említett több vádlottas, hosszas bizonyítási eljárást igénylő ügyekben - a munkaadó ügyvéd által felkészített ügyvédjelölt is alkalmas, ezért a törvény kibővíti az ügyvédjelöltek bírósági eljárásban történő részvételét és lehetővé teszi, hogy az az ügyvédjelölt, aki már legalább egy éves gyakorlattal rendelkezik, a törvényszéken első fokú eljárásban eljárhasson. A törvényszéken azonban ügyvédjelölt védőbeszédet nem tarthat.

1.5. A törvény az ún. lakásmaffia-ügyekben lehetőséget biztosít a sértettek jogainak és érdekeinek hatékonyabb védelmére. Ennek érdekében a zsarolás, a csalás, illetve az uzsora-bűncselekmény sértettje az ingatlannal kapcsolatos rendelkezési joggal vagy az ingatlan birtoklásának jogával kapcsolatos polgári jogi igényt is tartalmazó indítványában a polgári perrendtartásról szóló 1952. évi III. törvény (a továbbiakban: Pp.) 156. §-ában meghatározott ideiglenes intézkedésként kérheti a bűncselekmény következtében a birtokából kikerült és a terhelt által lakott vagy a terhelt hozzájárulásával más személy által ingyenesen használt ingatlan kiürítését és annak a magánfél birtokába bocsátását.

1.6. A törvény több ponton módosítja a vagyoni jogokat korlátozó büntető eljárásjogi kényszerintézkedésekre vonatkozó szabályokat. Ennek keretében úgy módosítja a Be.-t, hogy a jármű átkutatását - a jelenlegi szabályozástól eltérően ne motozás, hanem - házkutatás keretében lehessen elvégezni.

A törvény újraszabályozza a Be. zár alá vételről és biztosítási intézkedésről szóló rendelkezéseit. Az egységes jogalkalmazás elősegítése céljából a módosítás egyértelműen megfogalmazza azt, hogy mi lehet a zár alá vétel célja és tárgya, egyúttal pontosítja a zár alá vétel tárgyainak felsorolását. A módosítás az egyértelműbb megfogalmazás érdekében bevezeti a „dolog”, „a vagyoni értékű jog”, a „követelés”, valamint a „szerződés alapján kezelt pénzeszköz” fogalmakat. A zár alá vétel újonnan definiált tárgyainak meghatározásakor minden esetben a polgári jog fogalmait kell alapul venni.

A törvény - a biztosítási intézkedés megszüntetése miatt, annak kiváltására - bevezeti a zár alá vétel ügyész vagy nyomozó hatóság általi haladéktalan elrendelésének lehetőségét annak érdekében, hogy a kényszerintézkedéssel érintett ne hiúsíthassa meg a vagyonelkobzást vagy a polgári jogi igény kielégítését a bírósági döntés meghozataláig. Értelemszerűen abban az esetben, ha a bíróság rendeli el a kényszerintézkedést, úgy azt annak elrendelője késedelem nélkül feloldani köteles.

A törvény pontosítja a zár alá vételről értesítendők körében a „zár alá vétellel érintett gazdálkodó szervezetet” kifejezést, figyelemmel arra, hogy nem minden esetben egyértelmű, mit kell a kényszerintézkedéssel érintett gazdálkodó szervezet alatt érteni. A törvény ezért, segítséget nyújtva a jogalkalmazók számára, a „zár alá vétel végrehajtására kötelezett gazdálkodó szervezet” értesítésének kötelezettségét írja elő.

A törvény ezen túlmenően szélesebb lehetőséget biztosít a bíróságnak akkor, amikor a bíróság a nem jogerős ügydöntő határozatában vagyonelkobzást rendelt el. Ebben az esetben az eljárás jogerős befejezéséig elrendelt zár alá vétel bármely, a kényszerintézkedés tárgyát képező „dologra”, „vagyoni értékű jogra”, „követelésre”, valamint „szerződés alapján kezelt pénzeszközre” kiterjedhet.

A törvény hatályon kívül helyezi a biztosítási intézkedés jogintézményét, mivel ezt a kényszerintézkedést részben a lefoglalás, részben pedig a zár alá vétel szabályai szerint kell végrehajtani, így egy olyan kényszerintézkedésnek a megjelenítése, amely tulajdonképpen nem tér el a lefoglalás és a zár alá vétel szabályaitól, szükségtelen. Emellett a jogalkalmazók visszajelzései szerint alkalmazási nehézséget okozott, hogy a zár alá vétel és a biztosítási intézkedés tárgya eltérően volt megfogalmazva, annak ellenére, hogy a biztosítási intézkedés a zár alá vétel biztosítására szolgált annak bíróság általi elrendeléséig.

1.7. A törvény megteremti annak a lehetőségét, hogy a tanú vallomása, beleegyezése esetén - a kiemelt jelentőségű ügyeken kívül is - poligráf alkalmazásával vizsgálható legyen, kimondja azonban, hogy tizennyolcadik életévét be nem töltött tanú vallomása nem vizsgálható poligráf alkalmazásával, még kiemelt jelentőségű ügyben sem.

1.8. A Be. 2011. évi LXXXIX. törvénnyel történt módosítása jelentősen szűkítette a nyomozás során bejelenthető jogorvoslatok körét és szigorú taxációban rendelkezett a jogorvoslattal támadható határozatokról. A gyakorlat, illetve a jogalkalmazók részéről azonban egyre több javaslat érkezik a panasszal támadható határozatok körének bővítésére. Ezen túlmenően uniós jogi kötelezettségünk is indokolja a nyomozás során bejelenthető jogorvoslatok szabályozásának módosítását. A büntetőeljárás során igénybe vehető tolmácsoláshoz és fordításhoz való jogról szóló 2010/64/EU irányelv (a továbbiakban: 2010/64/EU irányelv) 2. cikk (5) bekezdése előírja, hogy a tagállamoknak biztosítaniuk kell, hogy a gyanúsítottaknak vagy a vádlottaknak joguk legyen megtámadni a tolmácsolás szükségtelenségét megállapító határozatot, és amennyiben biztosítottak tolmácsolást, lehetőségük legyen panaszt tenni, ha a tolmácsolás minősége nem elégséges a tisztességes eljárás védelméhez. A 2010/64/EU irányelv 3. cikk (5) bekezdése továbbá megállapítja, hogy a tagállamoknak biztosítaniuk kell, hogy a gyanúsítottaknak vagy a vádlottaknak joguk legyen megtámadni azt a határozatot, amely megállapítja, hogy nincs szükség az iratok vagy azok részeinek lefordítására, és amennyiben biztosítottak fordítást, lehetőségük legyen panaszt tenni, ha a fordítás minősége nem elégséges a tisztességes eljárás biztosításához. Mindezekre tekintettel a törvény visszaállítja a korábbi szabályozást, amely szerint a jogorvoslati jogosultság általános, kivéve, ha azt a törvény kifejezetten kizárja. Meghagyja viszont azt a szűkítést, amely szerint panaszra csak az jogosult, akire nézve a határozat közvetlen rendelkezést tartalmaz.

1.9. Az Európai Unióban 2009. november 30-án került elfogadásra a büntetőeljárásokban a gyanúsítottak vagy vádlottak eljárási jogainak megerősítését célzó ütemtervről szóló tanácsi állásfoglalás (a továbbiakban: Roadmap). A Roadmap középtávú cselekvési terv, amely meghatározza a jövőbeni jogalkotási intézkedések irányát a terheltnek biztosítandó jogokkal kapcsolatban. A Roadmap alapján kidolgozott és elfogadott második jogi aktus a büntetőeljárás során a tájékoztatáshoz való jogról szóló 2012/13/EU európai parlamenti és tanácsi irányelv (a továbbiakban: 2012/13/EU irányelv).

A 2012/13/EU irányelv 7. cikk (1) bekezdése szerint amennyiben valakit a büntetőeljárás során fogva tartanak, az illetékes hatóság birtokában lévő azon iratokat, amelyek a fogva tartás jogszerűségének felülvizsgálatához szükségesek, a terhelt vagy védője rendelkezésére kell bocsátani. Ezért a törvény módosítja az előzetes letartóztatás indítványozására vonatkozó szabályokat oly módon, hogy előírja, miszerint az előzetes letartóztatásra irányuló indítvány gyanúsítottnak és a védőnek megküldött példányához csatolni kell az előzetes letartóztatás elrendelését megalapozó nyomozási iratok másolatát.

A 2012/13/EU irányelv 7. cikk (4) bekezdése szerint az ügy anyagaiba való betekintés jogának biztosítása a tisztességes eljáráshoz való jog sérelme nélkül bizonyos esetekben - ha a betekintés egy másik személy életét vagy alapvető jogait súlyosan veszélyeztethetné vagy ha a megtagadás valamely fontos közérdek megóvásához feltétlenül szükséges, például abban az esetben, ha a betekintés hátrányosan befolyásolhatna egy folyamatban lévő nyomozást, vagy súlyosan sérthetné a büntetőeljárás megindításának helye szerinti tagállam nemzetbiztonságát - korlátozható, azaz egyes anyagokba megtagadható a betekintés. Ennek azonban az a feltétele, hogy a megtagadásról szóló határozatot igazságügyi hatóság hozza meg, illetve ha nem ilyen hatóság jár el, akkor a határozattal szemben a bírósági felülvizsgálat lehetőségét kell biztosítani. Az irányelvnek történő megfelelés érdekében indokolt a Be. megfelelő szabályainak módosítása. Ezért a 169. § (1) bekezdés módosítása egyértelművé teszi, hogy a másolat kiadásának megtagadásáról határozatot kell hozni. A 195. § (1) bekezdésében foglalt általános panasztételi jog alapján az ilyen határozattal szemben panasszal lehet élni. A panaszt elutasító határozattal szembeni felülbírálati indítvány és ezen keresztül a bírósági felülvizsgálat lehetőségét a 195. § (6) bekezdésének módosítása teremti meg a másolat kiadásának elutasítása kapcsán, és erre tekintettel a nyomozási bíró feladatait részletező 207. § (2) bekezdés e) pontjának módosítása is indokolt.

1.10. A törvény a Btk. katona fogalma módosításának megfelelően módosítja a Be.-nek a katonai büntetőeljárás hatályára vonatkozó szabályát.

1.11. A törvény technikai, illetve a joggyakorlat egységesítését elősegítő módosításokat, pontosításokat is végez.

2. A törvény a bűnügyi nyilvántartási rendszerről, az Európai Unió tagállamainak bíróságai által magyar állampolgárokkal szemben hozott ítéletek nyilvántartásáról, valamint a bűnügyi és rendészeti biometrikus adatok nyilvántartásáról szóló 2009. évi XLVII. törvény (a továbbiakban: Bnytv.) egyes rendelkezéseit a gyakorlati tapasztalatok alapján módosítja.

3. A törvény elsősorban a Be. módosítását célozza, de ezzel szükségszerűen összefüggően több más, büntetőjogi és nem büntetőjogi tárgyú törvényt is módosít, így a következőket:

- a polgári perrendtartásról szóló 1952. évi III. törvényt,

- a bírósági végrehajtásról szóló 1994. évi LIII. törvényt,

- a Rendőrségről szóló 1994. évi XXXIV. törvényt,

- a nemzetközi bűnügyi jogsegélyről szóló 1996. évi XXXVIII. törvényt,

- az illetékekről szóló 1990. évi XCIII. törvény módosításáról, valamint a hiteles tulajdonilap-másolat igazgatási szolgáltatási díjáról szóló 1996. évi LXXXV. törvényt,

- az ingatlan-nyilvántartásról szóló 1997. évi CXLI. törvényt,

- a jogi személlyel szemben alkalmazható büntetőjogi intézkedésekről szóló 2001. évi CIV. törvényt,

- a cégnyilvánosságról, a bírósági cégeljárásról és a végelszámolásról szóló 2006. évi V. törvényt,

- a büntető ügyekben alkalmazható közvetítői tevékenységről szóló 2006. évi CXXIII. törvényt,

- az Állami Számvevőszékről szóló 2011. évi LXVI. törvényt,

- a Büntető Törvénykönyvről szóló 2012. évi C. törvényt,

- az Európai Unió tagállamaival folytatott bűnügyi együttműködésről szóló 2012. évi CLXXX. törvényt.

4. A törvény a Szabs. tv.-t az alábbiak szerint módosítja.

4.1. A tolmácsoláshoz és szellemi tulajdonjogok megsértéshez kapcsolódóan

A 2010/64/EU irányelve alapján szükséges a Szabs. tv. módosítása is. A 2010/64/EU irányelv 1. cikk (3) bekezdése szerint amennyiben valamely tagállam joga úgy rendelkezik, hogy a kisebb súlyú cselekményekre vonatkozó szankciókat a büntetőügyekben hatáskörrel rendelkező bíróságtól eltérő hatóság szabja ki, és az ilyen szankció kiszabásával szemben bírósághoz lehet fellebbezni, az ilyen fellebbezést követően a 2010/64/EU irányelvet csak az említett bíróság előtt lefolytatott eljárásra kell alkalmazni. Az e cikkben megjelölt bírósági eljárás a hazai szabálysértési eljárásnak felel meg, amely értendő egyrészről a bíróság előtt mind első fokon, mind pedig másodfokon indult szabálysértési ügyekre is, ideértve tehát az elzárással is büntethető szabálysértések miatt első fokon a járásbíróság és másodfokon a törvényszék előtt folyamatban lévő, a szabálysértési hatóság előtt indult, azonban kifogás benyújtása miatt a járásbíróság elé került ügyeket, továbbá a bíróság elé állítás, perújítás esetét is.

Az egyes szellemi tulajdonjogokat feltehetően sértő áruk elleni vámhatósági intézkedésekről és az ilyen jogokat ténylegesen sértő áruk ellen hozandó intézkedésekről szóló, 2003. július 22-i 1383/2003/EK rendelet (a továbbiakban: Rendelet) vámhatósági intézkedésként bevezette az ún. egyszerűsített eljárást. Az eljárás lényege, hogy a szellemi tulajdonjog jogosultjának érvényes vámfigyelési kérelme esetén, amennyiben a vámhatóság az Európai Unión kívüli államból az EU-n belüli állam területére Magyarország érintésével behozott szellemi tulajdonjogot sértő terméket észlel, azt feltartóztatja és a vámfigyelési kérelemmel rendelkező jogosultat értesíti erről. A jogosult 10 munkanapon belül nyilatkozhat arról, hogy az áru hamis-e és hogy azt saját költségén meg kívánja-e semmisíteni. Magyarországon az egyes szellemi tulajdonjogokat sértő áruk elleni vámhatósági intézkedésekről szóló 371/2004. (XII. 26.) Korm. rendelet (a továbbiakban: Korm. rendelet), a közösségi rendelet végrehajtási rendelete teremti meg a szellemi tulajdonjog jogosultjai számára az egyszerűsített eljárás igénybevételének lehetőségét.

Ezzel szemben a Nemzeti Adó- és Vámhivatal (NAV) álláspontja szerint az egyszerűsített eljárás alkalmazására a hazai jogszabályi környezet nem ad lehetőséget, mivel azt a büntetőjogi és büntető eljárásjogi, illetve szabálysértési jogszabályok felülírják. Amennyiben ugyanis az áru vonatkozásában szellemi tulajdonjogok megsértésének a gyanúja merül fel, a vámszerv köteles - értékhatártól függően - a szabálysértési vagy a büntetőeljárás megindítása iránt intézkedni, és nem alkalmazhatja az 1383/2003/EK rendeletet. Az Európai Parlament időközben elfogadta a szellemi tulajdonjogok vámhatósági érvényesítéséről és az 1383/2003/EK tanácsi rendelet hatályon kívül helyezéséről szóló 608/2013/EU rendeletet (a továbbiakban: új EU Rendelet), amely már nem opcionális, hanem kötelezően végrehajtandó rendelkezésként szabályozza az egyszerűsített eljárást. Az új EU Rendelet hatályba lépésének időpontja: 2014. január 1. Erre figyelemmel szükséges bevezetni, hogy a Rendelet tárgyi hatálya alá tartozó cselekmények esetében magánindítvány előterjesztése alapján van helye szabálysértési eljárásnak, ellenkező esetben a Rendelet szerinti egyszerűsített vámhatósági eljárás lefolytatására van szükség.

4.2. A mediációhoz kapcsolódóan

2007. január 1-jén lépett hatályba, a helyreállító igazságszolgáltatás irányába tett fontos lépésként a büntető ügyekben alkalmazható közvetítői tevékenységről szóló 2006. évi CXXIII. törvény, amely meghatározott körben lehetővé tette a büntetőjogi útról történő terelést, illetve a sértett számára a szélesebb körű, hatékonyabb jóvátételt. A büntető ügyekben alkalmazható közvetítői eljárás jogalkalmazási tapasztalatai indokolják, hogy szabálysértések, mint a társadalomra a bűncselekményeknél csekélyebb fokban veszélyes cselekmények esetében is lehetőség nyíljon a közvetítői eljárás igénybe vételére. A szabálysértési eljárásban alkalmazható közvetítői eljárás (szabálysértési mediáció) célja, hogy a szabálysértési hatóságtól vagy a bíróságtól független, harmadik személy (közvetítő) bevonásával - a sértett és az eljárás alá vont személy közötti konfliktus rendezésének megoldását tartalmazó, a szabálysértés következményeinek jóvátételét és az eljárás alá vont személy jövőbeni jogkövető magatartását elősegítő - írásbeli megállapodás jöjjön létre. A megállapodásban foglalt jóvátételi kötelezettség teljesítése az eljárás alá vont személyt mentesíti a szabálysértési törvényben meghatározott felelősségre vonás alól.

A szabálysértési mediáció a szabálysértési eljáráshoz kapcsolódik, de nem része annak. A kapcsolódást az eljárás felfüggesztése és az ügy közvetítői eljárásra utalása biztosítja.

A szabálysértési mediáció, mint bármely mediációs eljárás, az érintett felek (sértett és eljárás alá vont személy) önkéntes hozzájárulásán alapul, e hozzájárulás a közvetítői eljárás bármely szakaszában visszavonható. A szabálysértési felelősségre vonás közhatalom gyakorlását, a közvetítői eljárásra utalás pedig a közhatalom gyakorlásáról történő lemondást jelenti a szabálysértési hatóság vagy bíróság részéről, ezért indokolt a közvetítői eljárásra utalás körében biztosítani számukra a mérlegelés jogát arra vonatkozóan, hogy az egyéb feltételek fennállása esetén a közvetítői eljárás a törvényben meghatározott célok elérését biztosíthatja-e.

A büntetőügyekben alkalmazható közvetítői eljárás és a szabálysértési mediáció, a cselekmények jogsértő jellege, az eljárások célja és„terelő” funkciója miatt számos hasonlóságot mutat, ugyanakkor az alapeljárások (büntetőeljárás és szabálysértési eljárás) közti hangsúlyos különbségek (a cselekmény elkövetője fenyegetettségének, a garanciális szabályok megjelenésének, az eljárások időtartamának eltérő mértéke) indokolja, hogy a szabálysértési mediációra utalás és maga a közvetítői eljárás a szabálysértési eljáráshoz hasonlóan egyszerűbb alkalmazási feltételek mellett, gyorsabban és költséghatékonyabb módon legyen lefolytatható.

A két eljárástípus közötti eltérések ellenére, a büntetőügyekben alkalmazható közvetítői eljárás jogalkalmazási tapasztalatokban megmutatkozó kiemelkedő eredményessége (a közvetítői eljárások 85%-ot meghaladó arányban megállapodással zárulnak, és a létrejött megállapodásban foglalt kötelezettségek teljesítésének aránya is meghaladja a 80%-ot) megalapozza azokat a jogalkotói elvárásokat, amelyek az új jogintézmény létrehozásához fűződnek.

A sajátos követelménynek megfelelően a szabálysértési eljárás rövid (30 napos) időtartamra függeszthető fel, e rövid határidőhöz igazodóan közvetítői megbeszélést (főszabályként) egy alkalommal lehet, lefolytatni és a jóvátétel teljesítésére is rövidebb határidő biztosított. Nincs lehetőség közvetítői eljárásra olyan eljárás alá vont személy ügyében, aki ellen a szabálysértés elkövetését megelőző egy éven belül szabálysértési eljárás indult és annak során közvetítői eljárásban vett részt.

Szabálysértési mediáció a fiatalkorúak által elkövetett, valamint a szabálysértési elzárással sújtható szabálysértések miatt indult eljárásban alkalmazható. A fiatalkorú elkövetők esetében az európai uniós és nemzetközi normák által is kiemelt fontosságúnak minősített cél a jövőbeni jogkövető magatartás elősegítése, amely a közvetítői eljárásnak is egyik alapcélja. Az elzárással sújtható szabálysértések esetében pedig az indokolja a közvetítői eljárás lehetőségének biztosítását, hogy ezek döntő többsége az elkövetések számát tekintve tulajdon elleni szabálysértés, ahol a sértett jóvátételi igényének gyors és hatékony biztosítása kiemelt fontosságú. Más szempontból pedig, az elzárással fenyegetettség miatt hangsúlyos szerepet kap a terelő funkciót betöltő mediációs eljárás. Az elzárással fenyegetett szabálysértési ügyekben a terelési funkciót betöltő mediáció a bíróság és a büntetés-végrehajtási szervezet eljárását „váltja ki”, amely egyrészt a költségvetési források felhasználása körében jelenthet számottevő megtakarítást, másrészt a bíróságok ügyterheit csökkenti.

A szabálysértési ügyekben alkalmazható közvetítői feladatok teljesítése a hasonló eljárásrend szerint működő büntető mediációban szerzett gyakorlati tapasztalatok, illetve a kialakított szervezeti és eljárási rendszer miatt, a pártfogó felügyelői szolgálat hatáskörébe tartozik.

4.3. A méltányossághoz kapcsolódóan

A jelenlegi szabályozás szerint a szabálysértési szabályozásért felelős miniszter a méltányossági kérelmet köteles felterjeszteni a köztársasági elnökhöz akkor is, ha annak tartalmával nem ért egyet, ideértve az elkésett kérelmeket is. A miniszternek tehát nincs lehetősége arra, hogy a kérelmet érdemben megvizsgálja, továbbá arra sem, hogy a kérelem továbbítását kizárólag technikai okok - ideértve az elkésett kérelmek esetét - miatt megtagadja. A méltányossági kérelmek benyújtására a pénzbírság megfizetésére nyitva álló határidőig vagy más büntetés végrehajtásának megkezdéséig van lehetőség. Az elkésett kérelmek elutasításának jogát miniszteri hatáskörben indokolt tartani.

-----STARTING---POINT---RESZLETES---

Az 1. §-hoz

A büntetőeljárásban az officialitás elvéből következően a hatóságok nem indíthatják meg, illetve nem folytathatják le az eljárást, ha annak kétséget kizáróan megállapíthatóan törvényes akadálya van. A büntetőeljárás akadályairól a Be. 6. § (3) bekezdése tartalmaz általános rendelkezést. A törvény a (3) bekezdést kiegészíti egy további eljárási akadállyal, a joghatóság hiányával, mivel a joghatóság hiányának, mint eljárási akadálynak jelenleg nincs a törvényben rögzített jogcíme.

A 2. §-hoz

A törvény módosítja a bíróság összetételére vonatkozó szabályokat és ezzel lehetővé teszi, hogy a másodfokú, valamint a harmadfokú bíróság, illetve a Kúria a felülvizsgálati indítvány elbírálása során is eljárhasson öt hivatásos bíróból álló tanácsban. A módosítás célja annak biztosítása, hogy az öt hivatásos bíróból álló tanácsban polgári vagy gazdasági bíró is részt vehessen, mivel gyakran az ügy jellege (pl. gazdasági ügy) vagy például a jogi személlyel szembeni intézkedés indokolná további hivatásos bírák bevonását. A háromfős tanács esetében egy nem büntető szakági bíró bevonásával kiesne egy szakági bíró a hármas tanácsból, ezért ennek alapvetően az ötös tanácsban lehetne helye. Az ötös tanács felállítását indokolhatja továbbá - hasonlóan az elsőfokú bíróság esetében szabályozottakhoz - a vádlottak száma vagy az ügy terjedelme is.

A 3. §-hoz

A Nemzeti Adó- év Vámhivatal hivatásos állományú tagjai, illetve a kormányzati szolgálati jogviszonyban foglalkoztatott pénzügyi nyomozói által ellátott feladatok (pl. nyomozó hatósági tevékenység, a hivatásos szolgálati jogviszony alapján intézkedési jogosultságot feltételező rendészeti feladatok ellátása, stb.) jellege alapján indokolt a rendőrség és az Országgyűlési Őrség hivatásos állományú tagjaira vonatkozó szabályozás kiterjesztése, azaz a sérelmükre a Be.-ben felsorolt bűncselekmények esetében az ügyészi nyomozás biztosítása.

A 4. §-hoz

A büntetések és intézkedések végrehajtásáról szóló 1979. évi 11. törvényerejű rendelet (a továbbiakban Bv.tvr.) szerint a fogva lévő terhelt az ott meghatározott más személlyel távbeszélőn is érintkezhet. A módosítás ezzel kívánja összhangba hozni a Be. vonatkozó rendelkezéseit.

Az Nyvt. tv. 2013. március 1-jén hatályba lépett módosításával bevezette az értesítési cím bejelentési lehetőségét, bővítve ezzel a polgárok személyi és lakcímadatait tartalmazó nyilvántartás adattartalmát. Az értesítési cím olyan, a polgár által önkéntesen megadott és a nyilvántartást kezelő szerv által közhiteles nyilvántartásba vett elérhetőség, amelynek kifejezett célja a polgár hatósági, közigazgatási, illetve általánosságban folytatott hivatali kapcsolattartás eredményességének elősegítése.

A fentiekre figyelemmel a Be. érintett rendelkezéseinek kiegészítése vált indokolttá. Ennek megfelelően a törvény a terhelt adatváltozás bejelentési kötelezettségét kiterjeszti az értesítési címre is.

Az 5. §-hoz

A közelmúlt büntetőeljárás gyorsítását célzó törvénymódosításai között volt olyan, amelyik azt kívánta előmozdítani, hogy védő mulasztása miatt tárgyalás ne maradjon el. Egyes első fokon, törvényszéken tárgyalt ügyek több vádlottasak és jelentős számú tárgyalási napot igényelnek. A védők megjelenése vagy más ügyvéddel való helyettesítése egyes tárgyalási napokon akadályba ütközhet. Ezekben az esetekben a bíróság nem minden esetben tud helyettes védőt kijelölni, ezért a tárgyalás elnapolására kerülhet sor. A védelmet ellátó ügyvéd helyettesítésére - különös tekintettel a fent említett több vádlottas, hosszas bizonyítási eljárást igénylő ügyekben - a munkaadó ügyvéd által felkészített ügyvédjelölt is alkalmas, ezért a törvény kibővíti az ügyvédjelöltek bírósági eljárásban történő részvételét és lehetővé teszi, hogy az az ügyvédjelölt, aki már legalább egy éves gyakorlattal rendelkezik, a törvényszéken első fokú eljárásban eljárhasson, védőbeszédet azonban nem tarthat.

A 6. §-hoz

A módosítás az ún. lakásmaffia-ügyekben lehetőséget biztosít a sértettek jogainak és érdekeinek hatékonyabb védelmére. Ennek érdekében a zsarolás, a csalás, illetve az uzsora-bűncselekmény sértettje az ingatlannal kapcsolatos rendelkezési joggal vagy az ingatlan birtoklásának jogával kapcsolatos polgári jogi igényt is tartalmazó indítványában a Pp. 156. §-ában meghatározott ideiglenes intézkedésként kérheti a bűncselekmény következtében a birtokából kikerült és a terhelt által lakott vagy a terhelt hozzájárulásával más személy által ingyenesen használt ingatlan kiürítését és annak a magánfél birtokába bocsátását.

A 7. §-hoz

Az értesítési cím bevezetéséhez kapcsolódóan, a hivatali kapcsolattartás eredményességének elősegítése érdekében a törvény a Be. kézbesítésre vonatkozó rendelkezéseit kiegészíti azzal, hogy a címzett kérheti az iratok részére történő kézbesítését - az idézés kivételével - az értesítési címére is.

A 8. §-hoz

Az Eurojust megerősítéséről és az Eurojust létrehozásáról a bűnözés súlyos formái elleni fokozott küzdelem céljából szóló 2002/187/IB határozat módosításáról szóló 2008. december 16-i 2009/426/IB tanácsi határozat 1. cikk 24. pontja módosítja az Eurojust létrehozásáról szóló 2002/187/IB határozat 26. cikkét. A 26. cikk (5) bekezdése alapján biztosítani szükséges, hogy az OLAF a vizsgálataira vonatkozó szabályok alkalmazása során az Eurojust nemzeti tagjához is fordulhasson információért. A 26. cikk (5) bekezdésével összefüggésben az Eurojust uniós (III. pilléres) EU szerv, amelyet az Európai Unió Tanácsának jogi aktusa hozott létre. Mivel a Be. 71/B. § (2) bekezdése a jelenlegi megfogalmazásában csak a közösségi jogi aktussal létrehozott szervekre vonatkozik és az Eurojust nem ilyen, a módosítás korrigálja ezt a hiányosságot.

A 9. §-hoz

1. Az értesítési cím bevezetéséhez kapcsolódóan, a hivatali kapcsolattartás eredményességének elősegítése érdekében a törvény a Be. tanúkihallgatásra vonatkozó rendelkezéseit kiegészíti azzal, hogy a kihallgatása kezdetén a tanútól meg kell kérdezni értesítési címét is.

2. Ahhoz, hogy a büntetőeljárás során a tanú gyakorolhassa az őt megillető jogokat, alapvetően szükséges, hogy az érdekében eljáró ügyvéd a nyomozás során is jelen lehessen a kihallgatásánál és a jogairól felvilágosítást adhasson, ezért a törvény a 2011. december 31-ig hatályban volt szabályozást visszaállítva, megteremti ennek a lehetőségét.

A 10. §-hoz

A módosítás a tanú információs önrendelkezési jogának sérelme nélkül differenciál az egyes zártan kezelendő iratok között. A módosítás értelmében a tanú kérheti, hogy mely adatait kezeljék zártan.

A 11-12. §-hoz

A büntetőeljárásról szóló 1998. évi XIX. törvény jelenleg nem szab határidőt a szakvélemény előterjesztésére, azt a kirendelőnek kell meghatároznia. A törvény nem ír elő továbbá kötelező jelleggel alkalmazandó szankciót sem arra az esetre - a kiemelt jelentőségű ügyek kivételével -, ha a szakértő a szakvélemény előterjesztésére rendelkezésre álló határidőt önhibájából elmulasztja. A büntetőeljárások elhúzódását esetenként a szakértő szakvéleményének hosszadalmas elkészülte is okozhatja. A büntetőeljárások eredményességének és időszerűségének javítása céljából indokolt a szakértőkre vonatkozó rendelkezések módosítása, és egyrészt a szakvélemény elkészítésére 60 napos határidő megállapítása (amely egy alkalommal 30 nappal meghosszabbítható), másrészt a szakértő kötelező jellegű rendbírsággal sújtása, ha a szakvéleményét nem készíti el a megadott határidőre.

A 13. §-hoz

Az értesítési cím bevezetéséhez kapcsolódóan, a hivatali kapcsolattartás eredményességének elősegítése érdekében a törvény a Be.-nek a terhelt kihallgatására vonatkozó rendelkezéseit kiegészíti azzal, hogy a kihallgatása kezdetén a terhelttől meg kell kérdezni értesítési címét is.

A 14. §-hoz

A gyakorlatban problémaként merült fel, hogy azokban a bírósági szakban lévő ügyekben, amelyekben a terhelt előzetes letartóztatásban van és valamilyen okból (pl. Alkotmánybíróság eljárásának kezdeményezése) a bíróság az eljárást felfüggeszti, milyen intézkedés tehető az előzetes letartóztatással kapcsolatosan. A módosítás egyértelművé teszi, hogy a vádirat benyújtása után elrendelt vagy fenntartott előzetes letartóztatás indokoltságát a bíróság felfüggesztett ügyekben is felülvizsgálhatja.

A kiemelkedő tárgyi súlyú, vagyis a tizenöt évig terjedő vagy életfogytig tartó szabadságvesztéssel büntetendő bűncselekmények elkövetőivel szemben indult büntetőeljárások során az előzetes letartóztatás időtartama a hatályos szabályozás értelmében négy év. A közelmúlt sajnálatos eseményei rávilágítottak azonban arra, hogy nem minden esetben elegendő ennyi idő az első fokú ügydöntő határozat meghozatalára és az előzetes letartóztatás feltételeinek (így különösen a szökés, elrejtőzés veszélyének) fennállta esetén, az előzetes letartóztatás megszűnése súlyosan megnehezíti, veszélyezteti a büntetőeljárás befejezését, ezért indokolt, hogy az előzetes letartóztatás intézményének ez esetekben ne legyen időkorlátja. A módosítás az Európai Unió több országának gyakorlatát is figyelembe veszi, így Lengyelországban, Romániában, Svédországban, Írországban és Németországban sincs időbeli korlátozása az előzetes letartóztatásnak a legsúlyosabb bűncselekmények elkövetőinél.

A 15. §-hoz

A Be. jelenleg nem tartalmaz szabályozást arra az esetre, ha a lakhelyelhagyási tilalom tárgyában az első- vagy a másodfokú bíróság ügydöntő határozatát hatályon kívül helyezik. A módosítás ezt a hiányosságot pótolja azzal, hogy az előzetes letartóztatásra vonatkozó rendelkezésekhez hasonlóan kimondja, miszerint ebben az esetben a másodfokú, illetve a harmadfokú bíróság által elrendelt vagy fenntartott lakhelyelhagyási tilalom a megismételt eljárásra utasított bíróságnak a megismételt eljárásban a tárgyalás előkészítése során hozott határozatáig tart.

A 16. §-hoz

A Be. 138. § (4) bekezdésének hatályos rendelkezése szerint a házi őrizet előírásai megtartásának a terhelt mozgását nyomon követő technikai eszközzel történő ellenőrzéséhez csak akkor nincs szükség a terhelt hozzájárulására, ha a házi őrizetet a bíróság a terhelt előzetes letartóztatásának a 132. § (3) bekezdése szerinti megszűnését követően rendelte el. A módosítás az egyéb esetekben is megszünteti a terhelt hozzájárulásának szükségességét.

A büntetőeljárások eredményes befejezése érdekében indokolt a házi őrizet szabályainak módosítása, amely szerint azok a terheltek, akikkel szemben személy elleni erőszakos bűncselekmény miatt folyamatban lévő büntetőeljárásban kerül sor házi őrizet elrendelésére, illetve akik azért kerülnek házi őrizetbe, mert az előzetes letartóztatásuk maximális ideje lejárt, kötelezően viseljenek a terhelt mozgását nyomon követő technikai eszközt, ne pedig bírói mérlegelés alapján. Ez alól egy kivétel van, ha terhelt mozgását nyomon követő technikai eszköz alkalmazásához a technikai feltételek (pl. nincs áram a házi őrizet végrehajtására kijelölt lakásban) nem biztosíthatóak. Ebben az esetben a bíró nem rendeli el az eszköz alkalmazását, de a házi őrizet végrehajtásáról szóló jogszabály rendelkezései szerint ilyenkor folyamatos őrzéssel kell majd ellenőrizni a házi őrizet szabályainak megtartását.

A katona fogalmára történő jogszabályi hivatkozás téves, a módosítást ezt korrigálja.

A 17. §-hoz

A törvény szerkezeti pontosítást végez, és a Be. 139. §-ának alcímet ad.

A 18. §-hoz

Az ideiglenes kényszergyógykezelés megszüntetése iránti indítvány elbírálásra jelenleg nincs külön szabályozás. Ezt a hiányosságot pótolja a módosítás.

A 19. §-hoz

A Btk. új büntetési nemként bevezeti az elzárást. A törvény ehhez kapcsolódóan kiegészíti az óvadék visszaadására vonatkozó rendelkezéseket az elzárással.

A 20. §-hoz

A Be. 149. § (1) bekezdésének módosítását a jármű tekintetében a motozástól való egyértelmű elhatárolása teszi szükségessé. A módosítás megteremti annak a lehetőségét, hogy a jármű átkutatását a házkutatás keretében lehessen elvégezni, bárhol is található a kényszerintézkedés tárgyát képező jármű.

A 21. §-hoz

A módosítás következtében ingatlan lefoglalására már nem lesz lehetőség, ingatlanra csak zár alá vétel rendelhető el.

A 22. §-hoz

1. A módosítás a Btk.-val összhangban bevezeti a „számítástechnikai rendszer” fogalma helyett az „információs rendszer” fogalmát.

2. Figyelemmel arra, hogy a Btk. jogszabályi rendelkezésként tünteti fel a közvetett tettességet, mint elkövetői alakzatot, valamint büntetni rendeli a pénzmosás bűncselekményét, így indokolt kiegészíteni a Be. 152. § (5) bekezdés a) pontját, mint az iratlefoglalás tilalma alóli kivételeket tartalmazó törvényi rendelkezést az említett elkövetői alakzattal és bűnkapcsolati formával.

A 23. §-hoz

A Be. 156. § (2) bekezdése szerint a bíróság a lefoglalt dolog értékesítése iránt akkor is határozhat, ha a lefoglalt dolog kezelése, tárolása, illetve őrzése - különösen a dolog értékére vagy az előreláthatólag hosszú ideig tartó tárolására tekintettel - aránytalan és jelentős költséggel járna, valamint értéke az előreláthatólag hosszú ideig tartó tárolás miatt jelentősen csökkenne.

Gyakorlati tapasztalatok alapján a bíróságok nem éltek ezzel a lehetőséggel olyan esetekben, amikor ez indokolt lett volna, ezért a jogalkotó az eddig lehetőségként megfogalmazott esetköröket a kötelezően alkalmazandó rendelkezések között fogalmazza meg.

A 24. §-hoz

A Be. 158/A. § (8) bekezdésének módosítása megteremti az összhangot a Be. 151. § (2) bekezdésével abban a tekintetben, hogy lefoglalni nem önmagában az adatot lehet, hanem az adatot tartalmazó adathordozót. A módosítás meghatározza a megőrzésre kötelezés határidejét arra az esetre vonatkozóan, ha az adat megőrzése átmásolással történik.

A 25. §-hoz

A Be. 159. § (1), illetve (2) bekezdésének módosítása pontosítja a zár alá vétel tárgyainak felsorolását. A módosítás az egyértelműbb megfogalmazás érdekében bevezeti a „dolog”, „a vagyoni értékű jog”, a „követelés”, valamint a „szerződés alapján kezelt pénzeszköz” fogalmakat.

A zár alá vétel újonnan definiált tárgyainak meghatározásakor minden esetben a polgári jog fogalmait kell alapul venni.

Miután a zár alá vétel egyrészt a vagyonelkobzás érdekében végrehajtott kényszerintézkedés, ezért nem szükséges kiemelni azt, hogy kinek a vagyonáról van szó, hiszen a Btk. vonatkozó rendelkezése pontosan megadja azokat az esetköröket, amikor a vagyonelkobzás intézkedést alkalmazni kell. Polgári jogi igény érvényesítése kapcsán sem szükséges kiemelni azt a zár alá vétel körében, hogy azt kinek a vagyonára rendelhető el, hiszen a Be. 54. § (2) bekezdése szerint a magánfél polgári jogi igényét a terhelttel szemben érvényesítheti.

Az ún. lakásmaffia ügyek sértettjei jogainak és érdekeinek fokozottabb védelme érdekében a módosítás lehetővé teszi a zár alá vétel elrendelését abban az esetben is, ha a Be. 54. § (2a) bekezdése szerinti polgári jogi igényt a nyomozási bíró, illetve a tanács elnöke a Pp. szerint hatáskörrel és illetékességgel rendelkező bíróságnak küldte meg.

A módosítás pontosítja a Be. 159. § (4) bekezdésében található „a zár alá vétellel érintett gazdálkodó szervezetet” kifejezést, figyelemmel arra, hogy nem dönthető el pontosan, mit kell a kényszerintézkedéssel érintett gazdálkodó szervezet alatt érteni. A zár alá vétel kényszerintézkedésének hatályosulása érdekében ezért a módosítás a zár alá vétel végrehajtására kötelezett gazdálkodó szervezet értesítésének kötelezettségét írja elő.

A módosítás bevezeti a zár alá vétel ügyész vagy nyomozó hatóság általi, tulajdonképpen ideiglenes és haladéktalan elrendelésének lehetőségét annak érdekében, hogy a kényszerintézkedéssel érintett ne hiúsíthassa meg a vagyonelkobzást vagy a polgári jogi igény kielégítését.

Garanciális okból az ügyész, illetve a nyomozó hatóság által elrendelt zár alá vétel csak a bíróság határozatának meghozataláig tart, értelemszerűen abban az esetben, ha a bíróság rendeli a kényszerintézkedést, úgy azt annak elrendelője késedelem nélkül feloldani köteles.

Az ügyész, illetve a nyomozó hatóság által elrendelt zár alá vétel végrehajtására vonatkozó rendelkezésekkel kapcsolatban a módosítás lényegét tekintve nem változtat a biztosítási intézkedés végrehajtására vonatkozó szabályokon, csak egyértelművé teszi, hogy a zár alá vétel mely tárgya esetében az ügyész, illetve a nyomozó hatóság milyen intézkedést tehet. A módosítás meghatározza továbbá, hogy a zár alá vétel végrehajtásaként alkalmazott lefoglalásra a lefoglalás általános szabályai közül melyeket lehet alkalmazni.

A módosítás szélesebb lehetőséget biztosít a bíróságnak akkor, amikor a bíróság a nem jogerős ügydöntő határozatában vagyonelkobzást rendelt el, amelynek biztosítására az eljárás jogerős befejezéséig zár alá vételt rendelhet el, hiszen elhagyja a rendelkezésből az ingatlanra utalást, így ebben az esetben az eljárás jogerős befejezéséig elrendelt zár alá vétel bármely, a kényszerintézkedés tárgyát képező „dologra”, „vagyoni értékű jogra”, „követelésre”, valamint „szerződés alapján kezelt pénzeszközre” kiterjedhet.

A módosítás elvégzi azon terminológiai pontosítást, amely szerint az ügyész nem megszüntetheti a zár alá vételt, hanem feloldhatja.

A módosítás értelmében az 54. § (2a) bekezdése szerinti polgári jogi igénynek a Pp. szerint határkörrel és illetékességgel rendelkező bíróságnak történő megküldése esetén a zár alá vételt nem kell feloldani.

A 26. §-hoz

A módosítás egyértelművé teszi a távoltartás szabályainak megszegése miatt kiszabott és meg nem fizetett rendbírság elzárásra történő átváltoztatásának törvényi meghatározását.

A 27. §-hoz

A büntetőeljárás során a tájékoztatáshoz való jogról szóló 2012/13/EU irányelv 7. cikk (4) bekezdése szerint az ügy anyagaiba való betekintés jogának biztosítása a tisztességes eljáráshoz való jog sérelme nélkül bizonyos esetekben - ha a betekintés egy másik személy életét vagy alapvető jogait súlyosan veszélyeztethetné, vagy ha a megtagadás valamely fontos közérdek megóvásához feltétlenül szükséges, például abban az esetben, ha a betekintés hátrányosan befolyásolhatna egy folyamatban lévő nyomozást, vagy súlyosan sérthetné a büntetőeljárás megindításának helye szerinti tagállam nemzetbiztonságát - korlátozható, azaz egyes anyagokba megtagadható a betekintés. Ennek azonban az a feltétele, hogy a megtagadásról szóló határozatot igazságügyi hatóság hozza meg, illetve ha nem ilyen hatóság jár el, akkor a határozattal szemben a bírósági felülvizsgálat lehetőségét kell biztosítani.

Ezért a törvény kibővíti az ügyész, illetve a nyomozó hatóság azon intézkedéseinek körét, amelyeket határozatba kell foglalni és kimondja, hogy a másolat kiadásának megtagadásáról határozatot kell hozni.

A 28. §-hoz

A Be. 6. §-ának módosításához kapcsolódóan a feljelentés elutasításának okai kiegészülnek a joghatóság hiányával.

A 29. §-hoz

1. A módosítás pontosítja, illetve egyértelművé teszi, hogy a törvényben kötelezően előírt eljárási cselekmény elvégzéséhez (így pl. iratismertetés) is meghosszabbítható a nyomozás határideje.

2. A Be. 195. § (1) bekezdésének módosításához kapcsolódóan a törvény kivételt tesz az általános panaszjog alól, amikor kimondja, hogy a nyomozás határidejének meghosszabbításáról rendelkező határozat ellen nincs helye panasznak.

A 30-31. §-hoz

Krimináltaktikai szempontok indokolják, hogy a poligráfos vizsgálat ne csak kiemelt jelentőségű ügyekben legyen alkalmazható a tanúval szemben, ezért a törvény megteremti annak a lehetőségét, hogy a tanú vallomása, beleegyezése esetén - a kiemelt jelentőségű ügyeken kívül is - poligráf alkalmazásával vizsgálható legyen. A gyermekek fokozott védelme érdekében, a gyermekbarát igazságszolgáltatáshoz kapcsolódóan azonban kimondja a törvény, hogy tizennyolcadik életévét be nem töltött tanú vallomása nem vizsgálható poligráf alkalmazásával, még kiemelt jelentőségű ügyben sem. Poligráf alkalmazása esetén szaktanácsadó igénybevétele kötelező.

A 32. §-hoz

A külföldi állampolgárok számára jogi garancia, hogy a hatályos szabályozás értelmében kihallgatásukon államuk konzuli tisztviselője jelen lehet. A gyakorlatban azonban ez problémát okozhat például menekült státuszban lévő külföldi esetén, mivel így a konzuli tisztviselő megismerheti a tartózkodási helyét, személyi és vagyoni körülményeit. A módosítás ezért a konzuli tisztviselő értesítését a kihallgatásról csak a külföldi állampolgár kérelmére teszi kötelezővé.

A 33. §-hoz

A törvény módosítja az ügyész és a nyomozó hatóság között keletkezett iratokról adható másolatok körét. Az erre vonatkozó szabályozást a 2009. évi LXXXIII. törvény módosította utoljára oly módon, hogy lehetővé tette másolat adását az ügyésznek és a nyomozó hatóságnak az üggyel kapcsolatos jogi álláspontját tartalmazó iratokról, ha az a nyomozás érdekeit nem sértette. Ez a módosítás indokolatlanul nyitott teret az ügyész és a nyomozó hatóság között keletkezett iratokról történő másolat adása vonatkozásában. A hatóságok határozattervezetei, továbbá az ügyész és a nyomozó hatóság kapcsolattartása során a nyomozás menetét dokumentáló iratok - ideértve az ügyész és a nyomozó hatóság, esetlegesen eltérő, jogi álláspontját tartalmazó iratokat is - kiadása sérti a nyomozás érdekeit. Jelenleg a gyakorlatban az ügyész rendszerint azzal küldi meg átiratait a nyomozó hatóságnak, hogy azokról másolat nem adható, mert az nyomozási érdeket sértene. Az ügybeli döntés egyébként sem az ügyész és a nyomozó hatóság belső levelezése alapján, hanem a nyomozati iratok, a végrehajtott nyomozási cselekmények értékelése alapján születik. Ehhez képest sem a fegyveregyenlőség elve, sem pedig az információs önrendelkezési jog nem sérül, ha a kérdéses iratokat a büntetőeljárásban részt vevő személyek nem ismerik. Erre tekintettel a törvény a Be. 186. § (4) bekezdését úgy módosítja, hogy az ügyész és a nyomozó hatóság között keletkezett iratokról másolat kiadását nem teszi lehetővé.

A 34. §-hoz

1. A Be. 195. § (1) bekezdésének módosításához kapcsolódóan a törvény kivételt tesz az általános panaszjog alól, amikor kimondja, hogy ha a nyomozás felfüggesztésének oka megszűnik és a nyomozás folytatását rendelik el, a nyomozás folytatását elrendelő határozat ellen panasznak helye nincs.

2. A módosítás szerint amennyiben az ügyész azért függeszti fel a nyomozást, mert a kábítószer-élvező gyanúsított önként alávetette magát a kábítószer-függőséget gyógyító kezelésen, kábítószer-használatot kezelő más ellátáson vagy megelőző-felvilágosító szolgáltatáson való részvételnek, és ez a büntethetőség megszűnését eredményezheti, az ügyész a felfüggesztésre legfeljebb egyéves határidőt állapíthat meg.

A 35. §-hoz

A törvény a nyomozó hatóság által felfüggeszthető nyomozások körét kiterjeszti azokra az esetekre is, amikor a nyomozás felfüggesztésére azért kerül sor, mert a gyanúsított tartós, súlyos betegsége vagy a bűncselekmény elkövetése utáni bekövetkezett elmebetegsége miatt az eljárásban nem vehet részt. Ezeknek a feltételeknek a fennálltát a nyomozó hatóság is meg tudja állapítani, nem kíván különleges szakmai ismereteket.

A 36. §-hoz

A Be. 6. §-ának módosításához kapcsolódóan a nyomozás megszüntetésének okai kiegészülnek a joghatóság hiányával.

A 37. §-hoz

A Be. 195. § (1) bekezdésének módosításához kapcsolódóan a törvény kivételt tesz az általános panaszjog alól, amikor kimondja, hogy ha a nyomozás megszüntetését követően a nyomozás folytatását rendelik el, a nyomozás folytatását elrendelő határozat ellen panasznak helye nincs.

A jogalkalmazás során értelmezési kérdésként merült fel a nyomozási bíró eljárásának a Be. 191. §-a (3) bekezdésében megjelölt feltételei egyikével kapcsolatban az, hogy az ügyész, illetve a felettes ügyész a nyomozás folytatását csak panasz alapján, vagy hivatalból is elrendelheti-e.

A Be. 190. § (2) bekezdése, illetve a 191. § (2) bekezdése arra utal, hogy a nyomozó hatóság nyomozást megszüntető határozatát az ügyész hivatalból is megváltoztathatja, és elrendelheti a nyomozás folytatását azzal szemben, akivel szemben a nyomozást korábban megszüntették. Ezt az értelmezést a Be. 191. § (3) bekezdésének hatályos szövege sem zárja ki, azonban - a bírói gyakorlatban előforduló eltérő értelmezésre figyelemmel - az egységes jogalkalmazás érdekében a törvény a Be. 191. § (3) bekezdésének szövegét módosítja és egyértelművé teszi, hogy a nyomozó hatóság nyomozást megszüntető határozatát az ügyész hivatalból is megváltoztathatja.

A 38. §-hoz

A nyomozás során bejelenthető jogorvoslatok körét a Be. 2011. évi LXXXIX. törvénnyel történt módosítása jelentősen szűkítette és szigorú taxációban rendelkezett a jogorvoslattal támadható határozatokról. A gyakorlat, illetve a jogalkalmazók részéről azonban egyre több javaslat érkezett a panasszal támadható határozatok körének bővítésére. Ezen túlmenően uniós jogi kötelezettségünk is indokolja a nyomozás során bejelenthető jogorvoslatok szabályozásának módosítását. A 2010/64/EU irányelv 2. cikk (5) bekezdése előírja, hogy a tagállamoknak biztosítaniuk kell, hogy a gyanúsítottaknak vagy a vádlottaknak joguk legyen megtámadni a tolmácsolás szükségtelenségét megállapító határozatot, és amennyiben biztosítottak tolmácsolást, lehetőségük legyen panaszt tenni, ha a tolmácsolás minősége nem elégséges a tisztességes eljárás védelméhez. A 2010/64/EU irányelv 3. cikk (5) bekezdése továbbá megállapítja, hogy a tagállamoknak biztosítaniuk kell, hogy a gyanúsítottaknak vagy a vádlottaknak joguk legyen megtámadni azt a határozatot, amely megállapítja, hogy nincs szükség az iratok vagy azok részeinek lefordítására, és amennyiben biztosítottak fordítást, lehetőségük legyen panaszt tenni, ha a fordítás minősége nem elégséges a tisztességes eljárás biztosításához.

A 2012/13/EU irányelv 7. cikk (4) bekezdése szerint az ügy anyagaiba való betekintés jogának biztosítása a tisztességes eljáráshoz való jog sérelme nélkül bizonyos esetekben - ha a betekintés egy másik személy életét vagy alapvető jogait súlyosan veszélyeztethetné, vagy ha a megtagadás valamely fontos közérdek megóvásához feltétlenül szükséges, például abban az esetben, ha a betekintés hátrányosan befolyásolhatna egy folyamatban lévő nyomozást, vagy súlyosan sérthetné a büntetőeljárás megindításának helye szerinti tagállam nemzetbiztonságát - korlátozható, azaz egyes anyagokba megtagadható a betekintés. Ennek azonban az a feltétele, hogy a megtagadásról szóló határozatot igazságügyi hatóság hozza meg, illetve ha nem ilyen hatóság jár el, akkor a határozattal szemben a bírósági felülvizsgálat lehetőségét kell biztosítani.

Mindezekre tekintettel a törvény visszaállítja a korábbi szabályozást, amely szerint a jogorvoslati jogosultság általános, kivéve, ha azt a törvény kifejezetten kizárja. Meghagyja viszont azt a szűkítést, amely szerint panaszra csak az jogosult, akire nézve a határozat közvetlen rendelkezést tartalmaz.

A 2012/13/EU irányelvre figyelemmel továbbá a törvény megteremti a másolat kiadását megtagadó panaszt elutasító határozattal szembeni felülbírálati indítványnak és ezen keresztül a bírósági felülvizsgálatnak a lehetőségét.

A törvény ezen túl lehetőséget biztosít a nyomozási bíróhoz forduláshoz abban az esetben is, ha a lefoglalást az ügyész rendelte el vagy szüntette meg és a panaszt elutasították.

A 39. §-hoz

A módosítás egyrészt egyértelművé teszi, hogy a „jármű” a bírói engedélyhez kötött titkos adatszerzés végzése kapcsán magánlakásnak tekintendő. Ez a kérdés a gyakorlatban értelmezési problémákat vetett fel.

Ezen túlmenően a módosítás mindhárom, a tárgykört szabályozó törvényben egységesíti a „magánlakás” fogalmát. Erre azért van szükség, mivel a Rendőrségről szóló 1994. évi XXXIV. törvény (a továbbiakban Rtv.) vagy a Nemzeti Adó-és Vámhivatalról szóló 2010. évi CXXII. törvény (a továbbiakban NAV tv.) alapján végzett bírói engedélyhez kötött titkos információgyűjtés a nyomozás elrendelésével már a Be. alapján folytatott bírói engedélyhez kötött titkos adatszerzésként „működik” tovább. Nem egységes fogalom használata esetében előadódhat az a nem kívánt helyzet, hogy az Rtv. vagy a NAV tv. alapján folytatott bírói engedélyhez kötött titkos információgyűjtés nem folytatható a nyomozás elrendelését követően.

A 40. §-hoz

A Btk. hatálybalépéséhez kapcsolódóan módosultak a Be.-nek az ügyészségi nyomozás kizárólagos hatáskörébe tartozó bűncselekményeket megállapító szabályai, illetve ezzel összefüggésben az ügyész által végzett nyomozásban végzett titkos adatszerzés szabályai, azonban a rendelkezések nem voltak teljesen összhangban. A törvény a módosítással ezt a hiányosságot korrigálja.

A 41. §-hoz

A Be. 206. § (2) bekezdése szerint a nyomozás elrendelésével vagy feljelentés megtételével egyidejűleg kell kezdeményezni a titkos információgyűjtés eredménye felhasználásra való alkalmasságának a nyomozási bíró általi megállapítását, ha a titkos információgyűjtést végző szerv az engedély kereteit túllépte. Ez magával vonja azt is, hogy a feljelentés megtételekor vagy a nyomozás elrendelésekor már abban is állást kell tudni foglalni, hogy az engedélyben nem szereplő más személy által elkövetett bűncselekmény gyanúja miatt is büntetőeljárást lehet-e indítani akkor, ha a nyomozási bíró a felhasználásra való alkalmasságot megállapítja.

A módosítás átfogóan utal e rendelkezésekre és kifejezi azt is, hogy ügyenként eltérő időigénye lehet a feljelentés megtételének, illetve a nyomozás elrendelésének, ezért a titkos információgyűjtés eredményének a büntetőeljárásban bizonyítékként történő felhasználásra való alkalmassága megállapításának kezdeményezését „egyidejűleg” helyett „nyomban” írja elő. A módosítás kiküszöböli azt a jogalkalmazási anomáliát is, hogy a bíróságok eltérően értelmezik a nyomozás elrendelése, illetve a feljelentés megtétele „haladéktalan” voltát, és a fenti feltételek figyelmen kívül hagyása, vagy nem kellő súllyal való értékelése esetén a titkos információgyűjtés eredményét ki is rekesztik a bizonyítékok köréből, ami a terhelt felmentését eredményezheti.

A 42. §-hoz

A törvény a 2012/13/EU irányelvre figyelemmel megteremti a másolat kiadását megtagadó panaszt elutasító határozattal szembeni felülbírálati indítvány benyújtásának, továbbá ezen keresztül a bírósági felülvizsgálatnak a lehetőségét, és az ehhez szükséges módosítást is végrehajtja a nyomozási bíró eljárásában.

A Be. 54. § (2a) bekezdése szerinti polgári jogi igénynek és ideiglenes intézkedés iránti kérelemnek a polgári bírósághoz történő megküldése kérdésében való döntést a módosítás a nyomozási bíró hatáskörébe utalja, hiszen a polgári jogi igénnyel kapcsolatos döntést a Be. hatályos szabályai szerint is a bíróság hozza meg. Ha e polgári jogi igény megfelel a hivatkozott rendelkezésben szereplő feltételeknek, a nyomozási bírónak meg kell küldenie azt és az ideiglenes intézkedés iránti kérelmet a Pp. szerint hatáskörrel és illetékességgel rendelkező bíróságnak.

A 43. §-hoz

A módosítás következtében a nyomozási bíró a Be. 54. § (2a) bekezdése szerinti polgári jogi igény érvényesítése feltételeinek fennállását ülésen vizsgálja meg annak érdekében, hogy a résztvevő személyek kifejthessék az azzal kapcsolatos álláspontjukat.

A 44. §-hoz

A 2012/13/EU irányelv 7. cikk (1) bekezdése szerint amennyiben valakit a büntetőeljárás során fogva tartanak, az illetékes hatóság birtokában lévő azon iratokat, amelyek a fogvatartás jogszerűségének felülvizsgálatához szükségesek, a terhelt vagy védője rendelkezésére kell bocsátani. Ezért a törvény módosítja az előzetes letartóztatás indítványozására vonatkozó szabályokat oly módon, hogy előírja, miszerint az előzetes letartóztatásra irányuló indítvány gyanúsítottnak és a védőnek megküldött példányához csatolni kell az előzetes letartóztatás elrendelését megalapozó nyomozási iratok másolatát.

A büntetőeljárásban érintett gyermekek számára minden esetben szükséges, hogy meghallgatásukra biztosítva legyenek a legszükségesebb tárgyi körülmények, így a megfelelően barátságos, nyugodt helyiség. Erre figyelemmel indokolt lehetővé tenni, hogy a nyomozási bíró előtti meghallgatásuk is történhessen gyermekmeghallgató szobában. Ennek a lehetőségét kívánja megteremteni a Be. olyan irányú módosítása, amely előírja, hogy a tizennegyedik életévét be nem töltött tanút a nyomozási bíró gyermekmeghallgató szobában hallgassa ki, amennyiben erre lehetősége van, azaz az illetékességi területén lévő rendőrkapitányság rendelkezik gyermekmeghallgató szobával. Ezeknek megfelelően módosítja a törvény a Be. 211. §-át.

A 45. §-hoz

A módosítás értelmében a nyomozási bíró köteles megküldeni a Be. 54. § (2a) bekezdése szerinti polgári jogi igényt és ideiglenes intézkedés iránti kérelmet a polgári bíróságnak abban az esetben, ha a polgári jogi igény érvényesítése a feltételeknek megfelel.

A 46. §-hoz

1. A jogszabályi rendelkezés egyértelművé tétele érdekében a törvény pontosítja a Be. 215. § (2) bekezdését akként, hogy kimondja, miszerint a nyomozási bíró az iratokat a másodfokú bíróságra közvetlenül terjeszti fel.

2. A törvény lehetővé teszi a titkos adatszerzés körében hozott nyomozási bírói határozat elleni jogorvoslatot. A titkos adatszerzés a bizonyítékok beszerzésének végső eszköze, az annak elrendelésére irányuló ügyészi indítvány elutasítása a nyomozás eredménytelen lezárását eredményezheti. A nyomozási bíró sem tévedhetetlen, és a titkos információgyűjtés során beszerzett adatok felhasználásáról, bizonyítékként való értékeléséről végül a perbíróság dönt.

A módosítás kizárja a fellebbezés lehetőségét a nyomozási bíró azon határozata ellen, amellyel a Be. 54. § (2a) bekezdése szerinti polgári jogi igényt és ideiglenes intézkedés iránti kérelmet a polgári bíróságnak küldi meg. Mivel az említett polgári jogi igényt és ideiglenes intézkedés iránti kérelmet érdemben a Pp. szerint hatáskörrel és illetékességgel rendelkező bíróság bírálja el, szükségtelen fellebbezési jogot biztosítani e határozat ellen.

A 47. §-hoz

A törvény módosítja a vádirat tartalmi elemeit. A vádirat tartami egyensúlyának felborulását eredményezheti annak megjelölése, hogy a bizonyítási eszközök mely tény bizonyítására szolgálnak. A bizonyítási eszközök felsorolása a vádiratban azonban nem elégséges, ha az ügyész több bűncselekményt tesz vád tárgyává vagy az egyes részcselekmények elkülönülnek egymástól. Ilyenkor egyértelműen ki kell tűnnie a vádiratból, hogy az egyes cselekmények vagy részcselekmények bizonyítására mely bizonyítási eszközök szolgálnak. A törvény ennek megfelelően módosítja a vonatkozó jogszabályi rendelkezést.

A 48-49. §-hoz

Figyelemmel a Be. 188. §-ának és 189. §-ának módosítására - az elterelésre vonatkozó szabályozás következetessége érdekében - indokolt a Be. 222. § (2) bekezdésének, valamint a 266. § (6) bekezdésének a módosítása.

Az 50. §-hoz

A Be. 6. §-ának módosításához kapcsolódóan az eljárás megszüntetésének okai kiegészülnek a joghatóság hiányával.

Az 51. §-hoz

A törvényhely az egyes eljárási és az igazságszolgáltatást érintő egyéb törvények módosításáról szóló 2011. évi LXXXIX. törvénnyel történt módosítása az eljárás gyorsítását célozta, azonban a módosítás nem váltotta be gyakorlati célját. Azokban az esetekben, amikor az ügyész a vádat alátámasztó bizonyítékot nem szerezte be, vagy úgy terjeszti elő a vádat, hogy azzal egyidejűleg jelzi, hogy valamely bizonyíték még nem áll a rendelkezésre, illetve további bizonyítás felvételét indítványozza, az eljárás nem lesz gyorsabb akkor, ha a bizonyítást nem a nyomozó hatóság, hanem a bíróság foganatosítja. Ezzel azonban a bírósági szakasz eljárása húzódik el annak ellenére, hogy az érintett bizonyíték a vádemelés megalapozását szolgálná. A törvény jelenlegi szabályozása csak szűk keresztmetszetben teszi lehetővé az ügyész megkeresését és a bíróság a vádhatóság feladatát átvéve a vádat megalapozó bizonyítást kénytelen felvenni. A módosítás ezt a gyakorlatban felmerült problémát kívánja orvosolni.

Az 52. §-hoz

A módosítás arra az esetre tartalmaz szabályt, ha a Be. 54. § (2a) bekezdés szerinti polgári jogi igényt és ideiglenes intézkedés iránti kérelmet a magánfél a tárgyaláson terjeszti elő. A módosítás értelmében a büntetőbíróság azokat a polgári bíróságnak küldi meg elbírálás végett, ha e polgári jogi igény érvényesítése megfelel a törvényi feltételeknek.

Az 53. §-hoz

Sok esetben a tárgyalási szakban derül ki, hogy az adott tanú megjelenése a - későbbi tárgyalási napon megtartandó - tárgyaláson nem szükséges, elegendő a vallomásának felolvasása, ezért indokolt, hogy az ügyész a vádemelést követően is kapjon lehetőséget ezen tanúk vallomásának felolvasására irányuló indítvány előterjesztésére. A törvény megteremti erre a jogszabályi lehetőséget.

Az 54. §-hoz

A módosítás kivételt állapít meg a Be. 335. § (1) és (2) bekezdésében szereplő, a polgári jogi igény lehetőség szerinti érdemi elbírálását, illetve kötelező elbírálást előíró szabály alól. Abban az esetben ugyanis, ha a zsarolás, a csalás, illetve az uzsora-bűncselekmény elkövetési tárgya olyan, a terhelt által lakott vagy a hozzájárulásával más személy által ingyenesen használt ingatlan, amelyben a bűncselekmény elkövetését megelőzően a magánfél lakott és a magánfél az ingatlan kiürítésére és annak a magánfél birtokába bocsátására irányuló ideiglenes intézkedés iránti kérelmet terjeszt elő, célszerű, hogy a magánfél polgári jogi igényét is a polgári bíróság bírálja el, minthogy az ideiglenes intézkedés iránti kérelemről is a Polgári perrendtartás szerint hatáskörrel és illetékességgel rendelkező bíróság dönt.

Az 55. §-hoz

Az ügy bonyolultsága vagy egyéb ok miatt a gyakorlatban előfordul, hogy a másodfokú bíróság mellett működő ügyész indítványának elkészítésére a törvény által jelenleg biztosított 30 napos határidő sem elegendő. A törvény ezért kivételes esetben lehetővé teszi a határidő ügyészség vezetője általi meghosszabbítását.

Az 56. §-hoz

A módosítás kizárja a fellebbezés lehetőségét a büntetőbíróság azon határozata ellen, amellyel a Be. 54. § (2a) bekezdése szerinti polgári jogi igényt és ideiglenes intézkedés iránti kérelmet a polgári bíróságnak küldi meg. Mivel az említett polgári jogi igényt és ideiglenes intézkedés iránti kérelmet érdemben a Pp. szerint hatáskörrel és illetékességgel rendelkező bíróság bírálja el, szükségtelen fellebbezési jogot biztosítani e határozat ellen.

Az 57. §-hoz

A törvény lehetővé teszi, hogy a másodfokú bíróság is eljárhasson öt hivatásos bíróból álló tanácsban. A módosítás célja annak biztosítása, hogy az öt hivatásos bíróból álló tanácsban polgári vagy gazdasági bíró is részt vehessen, mivel gyakran az ügy jellege (pl. gazdasági ügy) vagy például a jogi személlyel szembeni intézkedés indokolná további hivatásos bírák bevonását. A háromfős tanács esetében egy nem büntető szakági bíró bevonásával elveszítenénk egy szakági bírót a hármas tanácsból, ezért ennek alapvetően az ötös tanácsban lehetne helye. Az ötös tanács felállítását indokolhatja továbbá - hasonlóan az elsőfokú bíróság esetében szabályozottakhoz - a vádlottak száma vagy az ügy terjedelme is.

Az 58. §-hoz

A törvény megteremti a jogszabályi lehetőségét annak, hogy a másodfokú bíróság ügydöntő határozata elleni fellebbezésre a jelenlévő jogosultak háromnapi gondolkodási időt tarthassanak fenn. A három napos határidő számítására a Be. 64. § (2)-(4) bekezdésében foglaltak az irányadók. A törvény a gondolkodási idő igénybevételét nem korlátozza, valamennyi jelenlevő fellebbezésre jogosult élhet vele.

Az 59. §-hoz

A Be. 6. §-ának módosításához kapcsolódóan a másodfokú eljárásban is szükséges az eljárás megszüntetésének okait kiegészíteni a joghatóság hiányával.

A 60-61. §-hoz

A törvény az eljárások gyorsírását célozva, kizárja a magánvádas, továbbá a pótmagánvád alapján folytatott eljárásban a vádlott terhére anyagi jogi jogsértés okán bejelentett felülvizsgálati indítványokat. A magánvádas ügyek olyan csekély tárgyi súlyú cselekmények miatt indulnak, amelyek nem indokolják, hogy a terhelt terhére a magánvádló részére ezt a rendkívüli jogorvoslati jogot biztosítsuk. A pótmagánvádló jogorvoslati joga egyébként is szélesebb a magánvádló jogaihoz képest is, hiszen panaszjoga folytán kerül az ügy a bíróság elé. A felülvizsgálatból, mint rendkívüli jogorvoslatból történő kizárásuk így nem sérti alapvető jogaikat.

A 62. §-hoz

A törvény lehetővé teszi, hogy a felülvizsgálati indítványt a Kúria, ha ezt az ügy különösen nagy terjedelme vagy jellege indokolja, öt hivatásos bíróból álló tanácsban is elbírálhassa. A módosítás célja annak biztosítása, hogy az öt hivatásos bíróból álló tanácsban polgári vagy gazdasági bíró is részt vehessen, mivel gyakran az ügy jellege (pl. gazdasági ügy) indokolná további hivatásos bírák bevonását. A háromfős tanács esetében egy nem büntető szakági bíró bevonásával elveszítenénk egy szakági bírót a hármas tanácsból, ezért ennek alapvetően az ötös tanácsban lehetne helye. Az ötös tanács felállítását indokolhatja továbbá az ügy terjedelme is.

A 63-64. §-hoz

A törvény a felülvizsgálat során megfordítja az eljárás formájának szabályozását, és főszabállyá teszi a tanácsülést, továbbá nem teszi automatikusan kötelezővé a fogva lévő vádlott előállítását. Ezen módosításoktól a felülvizsgálati eljárások gyorsítása várható.

A 65. §-hoz

A törvény szerkezeti pontosítást végez, amikor a fiatalkorúak elleni büntetőeljárás fejezetében összefoglalva helyezi el azokat a rendelkezéseket, amelyek a kiemelt jelentőségű ügyekben fiatalkorú esetén nem alkalmazhatóak.

A 66. §-hoz

A Be. hatályos 470. § (1) bekezdés c) pontja szerint katonai büntetőeljárásnak van helye a polgári nemzetbiztonsági szolgálatok, valamint a büntetés-végrehajtási szervezet hivatásos állományú tagja által a szolgálati helyen, illetve a szolgálattal összefüggésben elkövetett más bűncselekmény esetén.

A Btk. 127. § (1) bekezdése alapján katona a Magyar Honvédség tényleges állományú, a rendőrség, az Országgyűlési Őrség, a büntetés-végrehajtási szervezet, a hivatásos katasztrófavédelmi szerv, a polgári nemzetbiztonsági szolgálatok hivatásos állományú tagja.

A Magyar Honvédség tényleges állományú tagja által elkövetett bármely bűncselekmény esetében katonai büntetőeljárást kell lefolytatni. A többi, a büntetőjog szempontjából katonának tekintett hivatásos állományú esetében, ide nem értve a katonai bűncselekmények körét, csak a büntetés-végrehajtás és a polgári nemzetbiztonsági szolgálatok hivatásos állományú tagja által a szolgálati helyen, illetve a szolgálattal összefüggésben elkövetett más bűncselekmény esetében folytatnak le katonai büntetőeljárást, amely különbségtétel indokolatlan.

Ebből kifolyóan a módosítás egységesíti a fegyveres szervek hivatásos állományú tagjainak szolgálati viszonyáról szóló 1996. évi XLIII. törvény hatálya alá tartozók és egyben a büntetőjog által katonának tekintett hivatásos állomány tagja által a szolgálati helyen, illetőleg a szolgálattal összefüggésben elkövetett más bűncselekmény esetén lefolytatandó eljárást.

A Btk. a magyar hajó vagy magyar légi jármű kifejezéseket a magyar felségjelű úszólétesítmény, illetve magyar felségjelű légi jármű kifejezésekkel váltotta fel, ennek megfelelően módosítja a törvény a Be.-ben használt kifejezéseket.

A 67. §-hoz

1. A Btk. a magyar hajó vagy magyar légi jármű kifejezéseket a magyar felségjelű úszólétesítmény, illetve magyar felségjelű légi jármű kifejezésekkel váltotta fel, ennek megfelelően módosítja a törvény a Be.-ben használt kifejezéseket.

2. A hatályos parancsnoki nyomozásról szóló miniszteri rendeletek bizonyos esetekben ügyészi hatáskörbe utalnak „vissza” katonai vétségek nyomozását. Így van ez a módosítás által érintett személyi kör esetében is. Ügyészi hatáskört azonban csak törvényi szintű rendelkezés állapíthat meg, ezt végzi el a módosítás is.

A 68. §-hoz

A Be. hatályos szabályozása értelmében a magánvádas eljárásban, ha a bíróság megküldi az iratokat az ügyésznek, mert a feljelentés és az iratok alapján olyan bűncselekmény látszik megállapíthatónak, amely miatt a vádat az ügyész képviseli, az ügyésznek a nyomozást el kell rendelni. Ez olyan helyzetet is eredményezhet, hogy az ügyésznek akkor is el kell rendelnie a nyomozást, ha az iratok alapján egyértelmű, hogy a feljelentés alapján nem állapítható meg közvádra üldözendő bűncselekmény, vagy az ügyész már megállapította a közvádas bűncselekmény hiányát. A törvény ezért úgy módosítja a Be. 501. § (3) bekezdését, hogy ilyen esetekben nem kötelező elrendelni a nyomozást, ha a feljelentés elutasításának valamely oka állapítható meg.

A 69. §-hoz

A törvény módosítja az elzárás halasztásának rendelkezéseit is. A módosítás értelmében el kell halasztani az elzárás végrehajtásának megkezdését annak a nőnek az esetében, aki - a hatályos szabályozástól eltérően nem hat hónaposnál fiatalabb, hanem - egyévesnél fiatalabb gyermekét gondozza. Ezzel a törvény az elzárás halasztására és a közérdekű munka halasztására vonatkozó rendelkezéseket hozza összhangba.

A 70. §-hoz

A parancsnoki nyomozásról szóló miniszteri rendeletek kimondják, hogy a nyomozás során a katonai büntetőeljárásban rendszeresített nyomtatványokat kell használni. Az azonban nem tisztázott, hogy ki és hogyan rendszeresíti ezeket az iratokat. Ezen túlmenően, célszerűnek mutatkozik egységesíteni valamennyi parancsnok valamennyi nyomozására nézve a különböző iratfajtákat.

Ennek a lehetőségét teremti meg a módosítás azzal, hogy megadja erre nézve a felhatalmazást olyképpen, hogy a honvédelemért felelős miniszter és a Kormány rendvédelmi szervet irányító minisztere együttesen, a legfőbb ügyésszel egyetértésben teheti ezt meg utasítás kiadásával.

A 71. §-hoz

Az Európai Unió jogának való megfelelést szolgáló rendelkezésekre való hivatkozás megjelenítése szükséges a Be.-ben.

A 72. §-hoz

A módosítás a Be. 485/A. és 485/B. §-ban, amelyek a bűncselekménynek a fegyelmi eljárásban történő elbírálásáról rendelkezik, a fegyelmi jogkör gyakorlója, valamint a fegyelmi döntés kifejezést illeszti a törvény szövegébe, figyelemmel arra, hogy vannak olyan beosztások, ahol már nem beszélhetünk elbírálásra jogosult illetékes parancsnokról, ennek ellenére előállhat ezen beosztások betöltői esetében is az a helyzet, hogy a katonai ügyész az általuk elkövetett katonai vétségek elbírálását fegyelmi eljárásra utalja.

A módosítás a katonai büntetőeljárás esetében következetesen az eddig órákban megadott határidőket napokban számított határidőkre módosítja, hiszen semmilyen indok nem támasztja alá az általános határidő számítás szabályai alól történő eltérést. Ez alól természetes kivétel a tanú védelme körében megállapított hetvenkét órában [Be. 478. § (2) bekezdés], valamint az őrizetbe vételre vonatkozó huszonnégy órában (Be. 479. §) megállapított eljárási határidő.

A törvény a további szövegcserés módosításokkal technikai pontosításokat végez.

A 73. §-hoz

A házkutatás és a zár alá vétel szabályozásának, valamint a poligráfos vizsgálatnak a módosításával szükségszerűen összefüggően hatályukat vesztik egyes rendelkezések a Be.-ben.

A Be. 137. § (3) bekezdésének módosítása megszünteti a terhelt hozzájárulásának szükségességét a lakhelyelhagyási tilalom előírásai megtartásának a terhelt mozgását nyomon követő technikai eszközzel történő ellenőrzéséhez.

A bíróságok gyakorlati tapasztalatai azt mutatják, hogy a kiemelt jelentőségű ügyekben a kihallgatás speciális szabályai nem gyorsítják, hanem éppen ellenkezőleg, lassítják a büntetőeljárásokat. A magyar jogrendtől idegen „keresztkérdezés” esetén a bizonyítás, annak időigényessége miatt nem tervezhető, a kikérdezésben kellő tapasztalattal nem rendelkező kérdező nehezíti, néhol félre is viheti a bizonyítást, a kellő koncepció nélküli kikérdezés után az utolsóként jogot kapó bíróságnak sok esetben elölről kell kezdenie az érintetthez a kérdések feltevését, valamint a tárgyalás vezetése és a rendfenntartás tovább növeli a tárgyalás időtartamát. Tekintettel arra, hogy a tényállás megalapozott tisztázásának kötelezettsége továbbra is a bíróságé, és az általános szabályok szerinti eljárás nem zárja el az ügyészt, a vádlottat és a védőt saját kérdéseinek feltevésétől, mindenképpen időszerűbb ítélkezést tesz lehetővé az általános szabályok szerinti kihallgatás, ezért a módosító rendelkezés hatályon kívül helyezi a „keresztkérdezésre” vonatkozó rendelkezéseket a kiemelt jelentőségű ügyek eljárási szabályai közül.

A 74. §-hoz

A Be. módosítása alapján az 54. § új (2a) bekezdésében meghatározott feltételek fennállása esetén a nyomozási bíró vagy a büntető ügyben eljáró bíró már a polgári jogi igény és az ideiglenes intézkedés iránti kérelmet tartalmazó indítvány előterjesztését követően megküldi a polgári jogi igényt a Pp. szerint hatáskörrel és illetékességgel rendelkező bíróságnak további eljárás céljából. A hatályos szabályozás nem tartalmaz ilyen tartalmú rendelkezést. A hatályos rendelkezés szerint a polgári jogi igényt a büntető ügyben eljáró bíróság az ítéletben lehetőleg érdemben bírálja el; annak helyt ad, vagy azt elutasítja. Ha ez jelentékenyen késleltetné az eljárás befejezését, valamint a vádlott felmentése esetén, vagy ha az indítványnak a büntetőeljárásban való érdemi elbírálását más körülmény kizárja, a bíróság a polgári jogi igény érvényesítését egyéb törvényes útra utasítja. Amennyiben a bíróság a polgári jogi igényt egyéb törvényes útra utasítja, úgy a büntető ügyben eljáró bíróság nem küldi meg a polgári jogi igényt a polgári ügyben eljáró bíróságnak, hanem a magánfélnek kell a hatáskörrel és illetékességgel rendelkező bírósághoz a keresetlevelét benyújtania. A Be. új rendelkezésére tekintettel - az értelmezési problémák megelőzése érdekében - tehát szükségessé vált a Pp. kiegészítése azzal a szabállyal, hogy a Be. alapján megküldött polgári jogi igényt keresetlevélként kell elbírálni és úgy kell tekintetni, mintha azt már eredetileg is annál a bíróságnál terjesztették volna elő, amelyhez azt a büntető ügyben eljáró bíróság megküldte. Ezekben a perekben, a módosítás az ügyész kötelező fellépését írja elő a felperes (magánfél) jogainak védelme, a büntető- és a polgári eljárás összehangolása, a bizonyítási eszközök rendelkezésre bocsátása érdekében.

A Be. 207. § (2) bekezdés g) pontja vagy 284. § (3) bekezdése alapján a bíróságnak megküldött polgári jogi igényhez kapcsolódóan előterjesztett ideiglenes intézkedés iránti kérelem sajátosságaira tekintettel a módosítás tartalmazza az elbírálásra vonatkozó, az általánostól eltérő szabályokat. A felperes (a büntetőeljárás sértettje, magánfél) speciális, kiszolgáltatott helyzetére tekintettel az ideiglenes intézkedés elrendelése nem köthető biztosítékadáshoz. Tekintettel arra, hogy a büntetőeljárás során a nyomozás, illetve az eljárás jogerős megszüntetése, illetve a terhelt (az alperes) vád alóli jogerős felmentése új körülményként jelentkezik, indokolt biztosítani, hogy ez esetben a bíróság az ideiglenes intézkedés elrendelésére vonatkozó végzését - hivatalból - maga is megváltoztathassa. Az egységes jogalkalmazás elősegítése, és annak érdekében, hogy e körben ne legyen szükséges esetlegesen egy új eljárást indítani az ingatlan kiürítése iránt, a módosítás szerint az ideiglenes intézkedés hatályon kívül helyezése vagy hatályvesztése esetén rendelkezni kell az ideiglenes intézkedést megelőző birtokállapot helyreállításáról, ha az ítélet ettől eltérően nem rendelkezik.

A 75. §-hoz

A módosítás indoka, hogy a Be. 2013. szeptember 1-jén hatályba lépő 138. § (4) bekezdése alapján a bíróság rendelkezhet úgy, hogy a házi őrizet előírásainak megtartását a rendőrség - a terhelt hozzájárulásával - a terhelt mozgását nyomon követő technikai eszközzel is ellenőrizze. Nincs szükség a terhelt hozzájárulására, ha a házi őrizetet a bíróság a terhelt előzetes letartóztatásának a Be. 132. § (3) bekezdése szerinti megszűnését követően rendelte el. A házi őrizet előírásai megtartásának ellenőrzéséről külön jogszabály rendelkezik. A fentiek alapján már nem csak a terhelt hozzájárulásával kerül sor technikai eszköz alkalmazására. Ebben az esetben - ha a terhelt nem járul hozzá az alkalmazáshoz - aggályossá válhat a technikai eszköz magánlakásban történő telepítése. A terhelt beleegyezése esetén adottnak kell tekinteni, hogy a magánlakásba történő belépéshez is hozzájárulását adja, azonban 2013. szeptember 1-jétől ez már nem egyértelmű. A törvény megteremti a jogszabályi alapját a rendőr magánlakásba történő belépésének technikai eszköz telepítése érdekében.

A módosítás egyértelművé teszi, hogy a „jármű” a bírói engedélyhez kötött titkos adatszerzés végzése kapcsán magánlakásnak tekintendő. Ez a kérdés a gyakorlatban értelmezési problémákat vetett fel.

A módosítás mindhárom, a tárgykört szabályozó törvényben, így az Rtv.-ben is egységesíti a „magánlakás” fogalmát.

A 76. §-hoz

A törvény a Be. zár alá vételre vonatkozó rendelkezéseinek módosításával szükségszerűen összefüggően módosítja a bírósági végrehajtásról szóló 1994. évi LIII. törvényt.

A 77. §-hoz

Technikai pontosítást tartalmazó módosítás, amely egyértelművé teszi, hogy sürgős esetben az elektronikus adat ideiglenes vagy végleges hozzáférhetetlenné tételére irányuló jogsegély iránti megkeresést az igazságügyért felelős miniszter vagy a legfőbb ügyész is - mint központi hatóságok - előterjeszthetik a megkeresett állam igazságügyi hatóságánál közvetlenül, vagy az Interpol útján.

A 78-82. §-hoz

A törvény a Be. zár alá vételre vonatkozó rendelkezéseinek módosításával szükségszerűen összefüggően más, büntetőjogi és nem büntetőjogi tárgyú törvényt is módosít, többek között az ingatlan-nyilvántartásról szóló 1997. évi CXLI. törvényt.

Meghatározott polgári perek esetében a bíróság az ügyfél kérelmére - előzetesen végrehajtható végzéssel - megkeresi az ingatlanügyi hatóságot a per megindítása tényének feljegyzése iránt. A módosítás következtében a Be. 207. § (2) bekezdés g) pontja vagy 284. § (3) bekezdése alapján a bíróságnak megküldött polgári jogi igény esetében, ha a per az ingatlan tulajdonjogát érinti vagy törlési, kiigazítási perről van szó, a bíróság a per tényének feljegyzése iránti végzését hivatalból hozza meg a felperes (a büntetőeljárás sértettje, magánfél) speciális kiszolgáltatott helyzetére tekintettel.

A 83. §-hoz

A törvény a Btk.-hoz kapcsolódóan szövegcserés módosítást hajt végre a büntető ügyekben alkalmazható közvetítői tevékenységről szóló 2006. évi CXXIII. törvényben.

A 84. §-hoz

A törvény kiegészíti a bűnügyi nyilvántartásban megjelenő adatok körét, így a nyilvántartás része lesz az, ha a korábbi felfüggesztett vagy részben felfüggesztett szabadságvesztés büntetés próbaideje meghosszabbodik [vö. Btk. 86. § (2)-(3) bekezdés], továbbá a közérdekű munka és a pénzbüntetés végrehajtásával kapcsolatos adatok is bővülnek (teljesítés, végrehajthatóság megszűnése).

A Bnytv. a 11. § (1) bekezdés k) pontja és a 16. § (1) bekezdés j) pontja kizárólag a külföldi ítélet érvényének elismerése tényét írja elő, mint nyilvántartandó adatkört. Tekintettel azonban arra, hogy a valamely külföldi bíróság által hozott ítélet azáltal, hogy annak érvényét az arra illetékes magyar bíróság elismeri, egyenértékűvé válik a magyar bíróság által hozott ítélettel, ez esetben is nyilván kell tartani az elismert ítélettel kapcsolatos és a Bnytv.-ben meghatározott egyéb adatokat is. Mivel a hatályos törvényi rendelkezések ezt nem mondják ki egyértelműen, ezért szükséges a Bnytv. ilyen irányú módosítása, továbbá szükséges még megjeleníteni a nyilvántartásban azt is, hogy az elismerés mellett a kiszabott szabadságvesztés végrehajtásának átadása is megtörténhet.

A Bnytv. 12. § (2a) bekezdése módosításának szükségességét azok az esetek indokolják, amikor valamely, végrehajtandó szabadságvesztésre elítélt az ítélet jogerőre emelkedésekor a feltételes szabadságra bocsátáshoz szükséges időtartamot kényszerintézkedés (előzetes letartóztatás, házi őrizet stb.) során, beszámítással kitöltötte. Ilyenkor a büntetés-végrehajtási bíró ezt - a hozzá megküldött adatok alapján - megállapítja, határoz a feltételes szabadításról, amelyről az elítéltet értesíti, a nyilvántartó felé azonban nem teljesít adatközlést. A feltételes szabadságra bocsátás szabadlábon történő engedélyezése esetén az elítélt nem kerül büntetés-végrehajtási intézetbe, így onnan nem érkezik adatközlés sem a feltételes szabadságra bocsátás tényéről, sem annak kezdő és lejárati időpontjáról. Valójában nem érkezik adatközlés egyáltalán, így végrehajtási adatok hiányában a rögzített tételekhez nyilvántartási idő sem számolható, így azok nem kerülnek törlésre a bűntettesek nyilvántartásából.

Erre tekintettel a Bnytv. 11. § (2) bekezdés b) pontjában foglalt adatok közlésének kötelezettségét elő kell írni a büntetés-végrehajtási bíró számára arra az esetre, ha az elítélt a beszámítás során be sem kerül büntetés-végrehajtási intézetbe, így a büntetés-végrehajtási intézet nem tudja ellátni ezen személyek esetén az adatközlési kötelezettségét.

A törvény két okból is módosítja a Bnytv. 68. § (8) bekezdését.

A Bnytv. 68. § (8) bekezdése a büntetés-végrehajtás számára a bűnügyi nyilvántartási rendszer meghatározott adataihoz való közvetlen hozzáférés lehetőségét teremti meg, amely lehetőség egyben kötelezően ellátandó feladat-meghatározás is. A büntetés-végrehajtásnak befogadáskor, a Bnytv.-ben meghatározott célból, el kell végeznie az adatlekérdezést. A jelenlegi szabályozás alapján azonban - a 68. § (8) bekezdés a) pont esetén hiányos, a b) pont esetén pedig nem egyértelmű fogalmazás okán - a büntetés-végrehajtás nem tudja ellátni ezen feladatait, a Bnytv.-ben meghatározott célok nem teljesülnek maradéktalanul.

A büntetés-végrehajtás a befogadáskor - az elítélt személyazonosságának ellenőrzése céljából - a személyazonosító adatok és fényképek nyilvántartásából kizárólag a fényképeket jogosult átvenni. A büntetés-végrehajtásba kerülő személyek számottevő része önként jelentkezik a jogerős ítélet meghozatala után a szabadságvesztés végrehajtásának megkezdésére. Az ő esetükben a büntetés-végrehajtás számára rendelkezésre álló irat, amely a befogadás alapját képezi, a jogerős bírói ítéletről szóló bírói értesítés és a szabadságvesztés letöltésére vonatkozó bírósági felhívás. Az elítéltnél vagy van fényképes igazolvány, vagy az adatait bemondás alapján veszik fel. Ezt követően és ezen, rendelkezésre álló adatok alapján kell elvégezni a személyazonosítást úgy, hogy a büntetés-végrehajtás számára kizárólag a bemutatott igazolvány vagy közölt adat, valamint a bűnügyi nyilvántartási rendszerben kezelt fényképek állnak rendelkezésre. Annak megítélése, hogy a végrehajtás céljából megjelent személy azonos-e azon személlyel, akit a bíróság elítélt, továbbá, hogy a személyazonosítás céljából bemutatott igazolvány eredeti-e, érvényes-e, valóban az ő részére állították-e ki, további adatok hiányában, rendkívül nehéz.

A pontos személyazonosítás különösen fontos a ún. „bérrabság” jelenség teljes kiszűrése szempontjából, amikor valaki más nevében, hamis igazolvánnyal jelentkezik a büntetés-végrehajtási intézetbe. Amennyiben a befogadás megtörténik, úgy kétszeres hátrány éri a büntető igazságszolgáltatás rendszerét, hiszen egyrészt a jogerősen elítélt nem kezdi meg büntetését, másrészt egy személy szabadságát jogtalanul vonják el (még akkor is, ha az neki felróható, jogellenes magatartása következtében történik). A „bérrabság” eseténél gyakrabban előforduló eset, hogy a bemutatott igazolvány adatai, vagy az azon szereplő fénykép eltér a rendelkezésre álló adatoktól. Ebben az esetben a büntetés-végrehajtásnak lehetősége van ideiglenesen befogadni a jelentkezőt a probléma tisztázásáig, de legfeljebb 30 napig. Ezen esetekben egyrészt mindig meg kell keresni egy másik szervet (rendőrség, más hatóság, másik büntetés-végrehajtási intézet), másrészt, ha ismét annak veszélye áll fenn, hogy az ideiglenesen befogadott személy nem azonos azzal, akit a bíróság elítélt, az elítéltnek ideje és lehetősége adódik az esetleges szökéshez, elrejtőzéshez.

A törvény mindezekre tekintettel megteremti a lehetőséget arra, hogy a büntetés-végrehajtás a Bnytv. alapján a személyazonosító adatok és fényképek nyilvántartásából átvehesse a személy- és lakcímnyilvántartás adatain alapuló, azzal egyező személyazonosító adatokat, további lehetőségei adódnak a személyazonosság ellenőrzésére (pl. ellenőrző kérdések), és ezzel az önálló problémamegoldásra is (nem kell minden esetben más szervhez fordulniuk).

A büntetés-végrehajtás a befogadáskor ellátandó másik, a biometrikus adatok meglétének vizsgálatára irányuló feladatát a jelenlegi normaszöveg alapján nem tudja eredményesen ellátni.

A hatályos szabályozás értelmében, ha a büntetőeljárás során valamilyen okból elmaradt a terhelt biometrikus adatainak levétele, úgy azt a büntetés-végrehajtás pótlólag és haladéktalanul köteles elvégezni, és a bűnügyi szakértői szervnek megküldeni. A jogszabályból egyértelműen megállapítható, hogy a jogalkotó szándéka nem az általános, hanem az indokolt esetben történő mintavételekre irányult. Erre tekintettel elengedhetetlen információ a büntetés-végrehajtás számára, hogy történt-e eredményes mintavétel (belső azonosító kód és szakrendszeri azonosító kód).

A 68. § szerint azonban a büntetés-végrehajtás éppen azon adatok kellene, hogy lekérdezést indítson a bűnügyi nyilvántartási rendszerből, amely adatok létezéséről a bűnügyi nyilvántartási rendszerből kell informálódnia. Ezen túl, a norma értelmében a nyilvántartásba történő lekérdezést követően kellene „tény igazolását” kérnie, amely szintén nem értelmezhető, tekintettel arra, hogy magának a lekérdezés eredményéül szolgáló adatnak a léte vagy nem léte jelenti a számára szükséges információt.

A befogadott nyilatkozatára természetesen nem lehet kizárólagosan alapozni, így jelenleg a mintavételi gyakorlat, a büntetés-végrehajtás tájékoztatása szerint, igen eltérő: az ujj- és tenyérnyomat vétel minden büntetés-végrehajtásnál beépült a befogadási eljárásba, ugyanakkor a DNS-profilhoz szükséges mintavétel - főképp az erre szolgáló egységcsomagok szűkössége, valamint a magas költségvonzat okán - nem. Az információhiány sokszor többlet- és párhuzamos munkát, egyúttal többletkiadást okoz, hiszen olyan fogvatartottnál is végrehajtanak az ujjlenyomat-vételt, akinél erre nem lenne szükség, másrészt ez a gyakorlat a nyilvántartások teljességéhez fűződő társadalmi érdek ellen hat, hiszen erre vonatkozó ismeret hiányában a nyilvántartásokból hiányzó DNS-minták levéltele és beküldése elmaradhat. Erre figyelemmel kerül sor a Bnytv. 68. § (1) bekezdés b) pontjának kiegészítésére.

A büntetés-végrehajtási intézetnek tudnia kell, hogy neki kell-e nyilvántartásba venni a terhelt ujj- és tenyérnyomatát vagy ezt a büntetőeljárás során már megtették. A büntetés-végrehajtási intézet a személyazonosító adatokkal csak a személyazonosító adatok és fényképek nyilvántartásából tud adatot szerezni. Ezért szükséges egyrészt a büntetőügy iktatószáma, amely a büntetőeljárás hatálya alatt álló nyilvántartásának lekérdezését segíti és szükséges a jogerős bírósági határozat száma, amely a bűntettesek nyilvántartásában adott tételhez hozzáférést teszi lehetővé. Az adatközléseknek a bűntettesek nyilvántartásába történő érkezése és az elítélt büntetés-végrehajtási intézetben történő megjelenése időben eltérhet egymástól, így előfordulhat, hogy a bűntettesek nyilvántartásában még nem található adat, amikor az elítélt már a büntetés-végrehajtási intézetbe kerül. Ezért szükséges, hogy a büntetés-végrehajtási intézet le tudja kérdezni mindkét szám alapján az információt.

4. Az egyéb módosításokat a Btk. egyes rendelkezései, valamint gyakorlati tapasztalatok indokolják.

A 85. §-hoz

A módosítások kodifikációs pontosításokat tartalmaznak.

A 86. §-hoz

A korábbi módosítás következtében a hivatkozott §-okban szövegismétlés van, a módosítás ezt korrigálja.

A 87. §-hoz

A módosítás egyrészt egyértelművé teszi, hogy a „jármű” a bírói engedélyhez kötött titkos adatszerzés végzése kapcsán magánlakásnak tekintendő. Ez a kérdés a gyakorlatban jelenleg értelmezési problémákat vett fel.

A módosítás mindhárom, a tárgykört szabályozó törvényben, így a NAVtv.-ben is egységesíti a „magánlakás” fogalmát.

A 88. §-hoz

A törvény a Be. zár alá vételre vonatkozó rendelkezéseinek módosításával szükségszerűen összefüggően módosítja az Állami Számvevőszékről szóló 2011. évi LXVI. törvényt (a továbbiakban ÁSZtv.).

A 89-90. §-hoz

Magyarország arra törekszik, hogy mind a büntetőeljárásban, mind pedig a polgári peres eljárások során olyan jogi megoldások kerüljenek kiépítésre, amelyek ráhatást biztosítanak az eljárások hatékony és ésszerű időn belül történő lefolytatására. Az eljárásjogi szabályok mellett a szervezeti és jogállási törvények előírásainak kialakításakor is fontos szempont, hogy azok az eljárások időszerű lefolytatását biztosítják, ezért a bírák jogállásáról és javadalmazásáról szóló 2011. évi CLXII. törvény (a továbbiakban: Bjt.), valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló 2011. évi CLXIV. törvény (a továbbiakban Üsztv.) már jelenleg is tartalmaz az e cél megvalósítását elősegítő szabályokat. Ilyenek a bírák és az ügyészek kinevezési feltételeit meghatározó, a rendszeres képzést, továbbképzést előíró, továbbá a bírák értékelésére, illetve az ügyészek minősítésére vonatkozó rendelkezések.

A módosítások a bírák értékelésére, illetve az ügyészek minősítésére vonatkozó szabályozást egészítik ki egy további, az időszerű eljárást biztosító rendelkezéssel. E szerint abban az esetben is soron kívül meg kell vizsgálni a bíró tevékenységét, ha valamely általa tárgyalt per két éven túl folyamatban van anélkül, hogy a perben eljáró bíró személyében változás történt volna. Az ügyész soron kívüli minősítésére pedig akkor is sor kell, hogy kerüljön, ha a soron kívül lefolytatandó eljárásban a nyomozás iratainak ismertetését követően az iratok megvizsgálására a büntetőeljárásról szóló törvényben meghatározottak szerint a felettes ügyész által meghosszabbított határidőt elmulasztja.

Ezek az előírások hozzájárulnak ahhoz, hogy a magyar igazságszolgáltatás magas színvonalon, megfelelő hatékonysággal működjön.

A 91. §-hoz

A közvetítői eljárás eredményes befejezése a szabálysértés elkövetése miatti büntethetőséget megszünteti.

A 92. §-hoz

Azokban az esetekben, amikor több elkövető egy, vagy egy elkövető több, egyesítési kötelezettség hatálya alá tartozó elbírálandó cselekménye képezi a szabálysértési eljárás tárgyát, indokolt az elkülönítés vagy az egyesítés mellőzése lehetőségének megteremtése a közvetítői eljárás lefolytathatósága érdekében.

A 93. §-hoz

A szabálysértési hatóság és a bíróság tagjaival kapcsolatos kizárási okok kiegészülnek a korábbi vagy folyamatban lévő közvetítőkénti eljárással.

A 94. §-hoz

A Szabs. tv. 67. § (3) bekezdésének technikai módosítását tartalmazza annak érdekében, hogy egyértelmű legyen, mely szövegrészek vonatkozásában kell a tolmácson egyúttal a szakfordítót is érteni.

A 95. §-hoz

A 2010/64/EU irányelv 2. cikkének legfontosabb előírását a jogorvoslati jogosultság biztosításának követelménye adja. Eszerint szükséges bevezetni azt, hogy az eljárás alá vont személy jogorvoslattal élhessen a tolmács kirendelésére irányuló kérelme elutasítása ellen, valamint tolmács kirendelése esetén abban az esetben is, ha a tolmácsolás minősége a tisztességes eljáráshoz való jogát sérti.

A 2010/64/EU irányelv preambulumának (26) bekezdése értelmében, ha a tolmácsolás minőségét sérelmezi az eljárás alá vont személy, a tolmács leváltására kell lehetőséget biztosítani. Erre tekintettel ilyen esetben biztosítani kell, hogy másik tolmács kirendelését kérhesse az eljárás alá vont személy, majd, ha ezt a bíróság megtagadja, e végzés ellen fellebbezésnek van helye. Egyebekben az általános jogorvoslati jogosultság szabályai érvényesülnek, kivéve a gyorsított bírósági eljárás esetét. Ekkor ugyanis az általános nyolc napos fellebbezési határidő túl tág keretet szabna.

Ezen túlmenően a 2010/64/EU irányelv 3. cikkének megfelelően sor került az abban foglalt előírások átültetésére is, amelyek szerint lehetővé kell tenni az eljárás alá vont személy számára azt, hogy a bírósági eljárásban kézhez kapja az ügy szempontjából lényeges iratok kért nyelvre történő fordítását. E jogosultságot indokolt volt kiterjeszteni a rendőrség előkészítő eljárására is, mivel az előkészítő eljárás a bírósági eljárást közvetlenül megelőző olyan szakasz, amelyben a gyors eljárás érdekében célszerű a rendőrség számára előírni a saját cselekményei kapcsán készült iratok fordításának kötelezettségét. Ezzel kapcsolatban ugyanolyan rendszerű jogorvoslati jogosultság biztosítása szükséges, mint a tolmácsolást érintően.

Az eljárás alá vont személy az iratok lefordításához való jogáról bármikor lemondhat az eljárás során. E lemondás azonban később visszavonható. A visszavonás nem járhat az eljárás késleltetésével, tehát emiatt a visszavonó nyilatkozatot megelőző eljárási cselekmények nem ismételhetőek meg. Ez a szabály természetesen nem zárja ki az eljárás alá vont személy azon jogát, hogy kérje a korábban keletkezett iratok lefordítását is.

A 2010/64/EU irányelv lehetőséget biztosít azon szabály átültetésére is, amely szerint, ha a tisztességes eljárás követelménye nem sérül, a bíróság elrendelheti a lényeges iratok szóbeli összefoglalását is. Erről a törvény szerint kizárólag akkor dönthet a bíróság vagy a rendőrség, ha az eljárás alá vont személy kifejezetten hozzájárult, ezzel megteremtve a tisztességes eljárás garanciáját.

A 96. §-hoz

A szabálysértési eljárás kötelező felfüggesztési esetei kiegészülnek a közvetítői eljárásra utalással. A közvetítői eljárásra utalás miatt történt felfüggesztés időtartamát a szabálysértési hatóság vagy a bíróság legfeljebb 30 nappal meghosszabbítja, ha a közvetítő az általa jóváhagyott megállapodásban a felfüggesztés időtartamán túli határidővel vállalta a jóvátétel teljesítését.

Eredménytelenül zárult közvetítői eljárás esetén, a közvetítőtől kapott erről szóló tájékoztatás alapján a szabálysértési hatóság vagy a bíróság folytatja a szabálysértési eljárást.

A 97. §-hoz

Közvetítői eljárást a szabálysértési elzárással is büntethető, valamint a fiatalkorú által elkövetett szabálysértések miatt indult szabálysértési eljárások során lehet alkalmazni. A törvény rendelkezik a halmazatban elkövetett szabálysértések, valamint a többes elkövetés esetén a közvetítői eljárásra alkalmazhatóságáról.

Meghatározza a közvetítői eljárás célját, valamint alkalmazási feltételeit, illetve az alkalmazását kizáró okokat. A sértett és az eljárás alá vont személy hozzájárulása mellett is vizsgálja a szabálysértési hatóság vagy a bíróság, hogy a szabálysértés jellegére, az elkövetés módjára és az eljárás alá vont személyre tekintettel a szabálysértési eljárás lefolytatása mellőzhető, mert a közvetítői eljárás törvényben foglalt céljainak teljesülése biztosítottnak látszik.

A 98. §-hoz

A szabálysértési ügyekben alkalmazható közvetítői eljárás közvetítői feladatait a szabálysértési hatóság vagy a bíróság székhelye szerint illetékes pártfogó felügyelői szolgálat közvetítői tevékenységet végző pártfogó felügyelője látja el. A törvény meghatározza a közvetítő feladatait és rögzíti a szabálysértési ügy adatainak megismerésére vonatkozó jogosultságát, valamint megállapítja az összeférhetetlenség szabályait.

A 99-100. §-hoz

A közvetítői eljárás a szabálysértési hatóságnak vagy a bíróságnak az ügy közvetítői eljárásra utalásáról hozott döntésével indul meg. E döntés csak a sértett és az eljárás alá vont személy önkéntes hozzájárulása esetén hozható. Az önkéntesség és a felek egyenrangúságának elve érvényesül a közvetítői eljárás során is: eljárásban a sértett és az eljárás alá vont személy egyenrangú felek, az eljárás során bármikor visszavonhatják a részvételre vonatkozó hozzájárulásukat, és minden egyezségre önként kell jutniuk.

A sértett és az eljárás alá vont személy jogi képviselőt hatalmazhat meg, aki azonban a szabálysértési eljárásban meghatározottól eltérő képviseleti jogosultsággal rendelkezik; az eljárásban részt vehet és az általa képviselt érdekében felszólalhat. Ha a sértett korlátozottan cselekvőképes, a közvetítői eljárásban a törvényes képviselő részvétele kötelező, ha a sértett cselekvőképtelen, a közvetítői eljárásban nem vehet részt, helyette törvényes képviselője jár el, érdekellentét esetén a Polgári Törvénykönyv rendelkezései az irányadók. Emellett 2014. március 15-től az új Polgári Törvénykönyv rendelkezéseire figyelemmel már differenciáltan kell megjeleníteni a cselekvőképtelen kiskorúra és a cselekvőképességet teljesen korlátozó gondnokság alatt álló nagykorúra történő utalást.

A szabálysértési mediáció eljárási sajátossága, hogy a szabálysértési eljáráshoz illeszkedően viszonylag rövid határidő áll rendelkezésre a lefolytatására, beleértve a megállapodásban vállalt jóvátételi kötelezettség teljesítését is. Ennek érdekében a közvetítői eljárást úgy kell megszervezni, hogy azt a szabálysértési eljárás felfüggesztésének időtartamán belül be lehessen fejezni és a szabálysértési eljárás felfüggesztése határidejének leteltéig a szabálysértési hatóság vagy a bíróság kézhez vegye az eljárás megszüntetése vagy folytatása tárgyában meghozandó döntéshez szükséges iratokat.

A rövid határidőre tekintettel az eljárás során egy közvetítői megbeszélés tartható, ismételt közvetítői megbeszélés csak kivételes esetben hívható össze, ha az nem veszélyezteti a közvetítői eljárás befejezése törvényi határidejének betartását.

A közvetítői eljárás a felek közötti megállapodás létrehozására irányul. A megállapodás akkor jön létre, ha a sértett és az eljárás alá vont személy között a szabálysértéssel okozott kár megtérítésében vagy a szabálysértés káros következményeinek egyéb módon való jóvátételében azonos álláspont alakul ki. A megállapodásnak tartalmaznia kell a jóvátétel módját és az eljárási költség viselését. Általános követelményként a megállapodásban vállalt kötelezettségeknek meg kell felelniük a jogszabályoknak, ésszerűnek kell lenniük, és nem ütközhetnek a jó erkölcsbe. A közvetítő csak a törvényben meghatározott feltételeknek megfelelő megállapodást hagyhatja jóvá.

Az eljárás alá vont személynek megállapodásban olyan határidővel kell vállalnia az okozott kár megfizetését vagy más módon történő jóvátételt, amely a közvetítői eljárás törvényben rögzített határidőben történő lezárását nem késlelteti. Kivételesen indokolt esetben a közvetítő a hosszabb időtartamú teljesítési kötelezettségvállalást tartalmazó megállapodást is jóváhagyhat, amennyiben az a közvetítői eljárás törvényben rögzített határidőben történő lezárását legfeljebb 30 nappal hosszabbítja meg.

A közvetítői eljárás a felek közötti konfliktus feloldását, a szabálysértéssel okozott kár, illetve sérelem jóvátételét célozza. Biztosítani szükséges ezért, hogy a felek magatartását a közvetítői eljárásban ne befolyásolja az a fenyegetettség vagy számítás, hogy a közvetítői eljárásban tett nyilatkozataik a közvetítői eljárás esetleges eredménytelensége esetén maguk számára indokolatlan hátrányt, a másik fél számára indokolatlan előnyt jelentsen. A törvény szerint a közvetítői eljárásban keletkezett iratok - a közvetítés eredményeként létrejött megállapodást tartalmazó okirat és a közvetítő jelentését kivéve -, valamint az eljárás alá vont személynek és a sértettnek a közvetítői eljárás során tett, az eljárás alapjául szolgáló cselekményre vonatkozó nyilatkozata abban a szabálysértési eljárásban, amelyben a közvetítői eljárásra sor került, bizonyítási eszközként nem használható fel. Nem lehet továbbá az eljárás alá vont személy terhére értékelni magának a közvetítői eljárásnak az eredményét (eredménytelenségét).

A fenti indokokra tekintettel a közvetítői eljárásban létrejött, írásba (külön okiratba) foglalt megállapodás a közvetítői eljárás célján túlmenően joghatás kiváltására nem alkalmas, illetve a közvetítői eljárás befejezését követően indult más típusú eljárásban a felek nem hivatkozhatnak a másik fél által kifejtett álláspontra, javaslatra és nyilatkozatra. A közvetítői eljárásban létrejött megállapodás nem érinti a sértettnek azt a jogát, hogy a szabálysértési eljáráson kívül a szabálysértésből származó igényét bírósági, választottbírósági vagy egyéb eljárás keretében érvényesítse.

A 101. §-hoz

A törvény meghatározza a közvetítői eljárás befejezésének eseteit és az eredményes közvetítői eljárás feltételét. A megállapodásban foglalt jóvátételi kötelezettség teljesítését a közvetítő ellenőrzi. A halasztott (a felfüggesztési határidőn túli időpontra vállalt kötelezettség) teljesítést tartalmazó megállapodásról a közvetítő 3 napon belül tájékoztatja a szabálysértési hatóságot vagy a bíróságot a felfüggesztés meghosszabbítása érdekében.

A közvetítő a közvetítési eljárásról közokiratot, továbbá jelentést készít, amelyet megküld a szabálysértési hatóságnak vagy a bíróságnak és erről egyidejűleg tájékoztatja a sértettet, az eljárás alá vont személyt és képviselőiket.

A közvetítői eljárás során felmerült költség nem szabálysértési költség, azt eltérő megállapodás vagy e törvény eltérő rendelkezése hiányában az eljárás alá vont személy viseli. A sértett viseli a saját érdekkörében felmerült költségeket (meghatalmazott jogi képviselő, útiköltség), kivéve, ha erről a sértett és a terhelt másképp állapodik meg. Az állam viseli azt a költséget, amely annak kapcsán merült fel, hogy az eljárás alá vont személy vagy a sértett hallássérült, beszédfogyatékos, vak, vagy a magyar nyelvet nem ismeri, vagy az eljárás során regionális vagy kisebbségi nyelvét használta.

A 102. §-hoz

A szabálysértési eljárás megszüntetési okai kiegészülnek az eredményes közvetítői eljárással.

A 103. §-hoz

Annak érdekében, hogy a 2010/64/EU irányelvben előírt azon kötelezettség végrehajtására sor kerüljön, amely szerint az eljárás alá vont személynek a tolmácsolással kapcsolatos valamennyi nyilatkozatát jegyzőkönyvezni kell, szükséges e szakasz kiegészítése. Abban az esetben tehát, ha az eljárás alá vont személy meghallgatása tolmács igénybevételével történt és ennek során az eljárás szempontjából lényeges iratok fordítása, vagy összefoglalása szóban megtörtént, vagy ha az eljárás alá vont személy lemondott a fordításhoz való jogáról, akkor erről jegyzőkönyvet kell felvenni.

A 104. §-hoz

A közvetítői eljárásra utalás lehetőségét a szabálysértési hatóság a meghallgatás során is megállapíthatja, elsősorban a sértett vagy az eljárás vont személy ekkor közölt hozzájáruló nyilatkozata alapján.

A 105. §-hoz

A rendőrség az előkészítő eljárás során tájékoztatja a sértettet és az eljárás alá vont személyt a közvetítői eljárás szabályairól, valamint annak lehetőségéről, hogy a közvetítői eljárással kapcsolatos jognyilatkozatok (a szabálysértés elkövetéséért való felelősség elismerése, a jóvátétel vállalása és a közvetítői eljáráshoz történő hozzájárulás) az előkészítő eljárás során a rendőrségnél is előterjeszthetők.

A 106-107. §-hoz

A közvetítői eljárásra utalásról dönthet a bíróság az előkészítő eljárás iratai alapján vagy a tárgyalás során, ha a feltételek fennálltát megállapítja.

A 108. §-hoz

A közvetítői eljárás lefolytatásának lehetőségét indokolt megteremteni a gyorsított bírósági eljárások esetében is. A bíróság elé állítás keretében azonban jelenleg nincs lehetőség a közvetítői eljárásra utalásról és az eljárás felfüggesztéséről, valamint a közvetítői eljárás lefolytatását követően az eljárás megszüntetéséről vagy továbbfolytatásáról dönteni. E lehetőség megteremtése érdekében a bíróság elé állítás vonatkozó rendelkezéseinek módosítása szükséges.

A 109. §-hoz

A hatályos szabályozás szerint a szabálysértési szabályozásért felelős miniszter a méltányossági kérelmet köteles felterjeszteni a köztársasági elnökhöz akkor is, ha annak tartalmával nem ért egyet, ideértve az elkésett kérelmeket is. A miniszternek tehát nincs lehetősége arra, hogy a kérelmet érdemben megvizsgálja, továbbá arra sem, hogy a kérelem továbbítását kizárólag technikai okok - ideértve az elkésett kérelmek esetét - miatt megtagadja. A méltányossági kérelmek benyújtására a pénzbírság megfizetésére nyitva álló határidőig vagy más büntetés végrehajtásának megkezdéséig van lehetőség. Az elkésett kérelmek elutasításának jogát miniszteri hatáskörben indokolt tartani.

A 110. §-hoz

A szabálysértési nyilvántartás adattartalma kiegészül a szabálysértési ügyben folytatott közvetítői eljárás tényével.

A 111-112. §-hoz

Ahhoz, hogy a közvetítői eljárás kizáró okának minősülő azon feltételt ellenőrizhesse a bíróság vagy hatóság, amely szerint az egy éven belül már eredményes közvetítői eljárásban részt vett eljárás alá vont személy esetében nincs lehetőség a mediációra, meg kell teremteni a nyilvántartásban történő adatkezelési hátteret is.

A 113. §-hoz

2013. január 1-jén lépett hatályba a földalatti gombák gyűjtéséről szóló 24/2012. (III. 19.) VM rendelet (a továbbiakban: VM rendelet). A VM rendelet szabályozza az erdőterületen történő földalatti gomba (a továbbiakban: trifla) gyűjtés feltételeit, és többek között előírja, hogy triflát gyűjteni csak alkalmassági vizsgát teljesített kutyával, ún. triflakereső kutyával lehet.

A gyűjtők részéről kiemelt problémaként jelentkezett, hogy a gyűjtők a Szabs. tv. 193. § (1) bekezdés b) pontja alapján szabálysértést követnek el, amennyiben erdőterületen a triflakereső kutyájukat póráz nélkül engedik el, ugyanis a 193. § ez alól csak a vadászkutyát menti fel.

A trifla gyűjtése a VM rendelet szerint csak kutyával végezhető, melynek során az a bevett gyakorlat, hogy a gyűjtők a kutyát szabadon engedik, mert a kutya csak így tud hatékonyan keresni, a kutyát pórázon vezetve a gyűjtés szinte ellehetetlenül.

A triflakereső kutya alkalmazhatóságának ugyanakkor feltétele, hogy a rendeletben előírt képzést teljesítse. Az alkalmassági vizsga két részből áll: keresési és fegyelmezettségi részből, mely utóbbi a vadászkutyákéval hasonló feltételekkel zajlik, tehát - tekintettel a képzettségükre és a speciális trifla keresési módra - a triflakereső kutyák, melyek száma mindössze 2-300 körül van, erdőben való pórázon tartása nem indokolt.

A 114. §-hoz

Az Európai Parlament elfogadta a szellemi tulajdonjogok vámhatósági érvényesítéséről és az 1383/2003/EK tanácsi rendelet hatályon kívül helyezéséről szóló 608/2013/EU rendeletet (a továbbiakban: Rendelet), amely kötelezően végrehajtandó rendelkezésként szabályozza az egyszerűsített vámhatósági eljárást a szellemi tulajdonjogok bizonyos megsértése esetén. A Rendelet hatályba lépésének időpontja: 2014. január 1.

Ahhoz, hogy a Rendelet tárgyi hatályát képező esetekben az egyszerűsített eljárás lefolytatható legyen, a szabálysértési eljárásokra vonatkozó eljárás megindításának kötelezettségét feltételhez kell kötni a két eljárás-típus kollíziójának feloldása érdekében. Emiatt a Rendeletben meghatározott esetekben a szabálysértési eljárás megindításának feltétele, hogy a szellemi tulajdonra vonatkozó jog jogosultja magánindítványt terjesszen elő. Ha ezzel a lehetőséggel nem él, szabálysértési eljárás helyett a Rendeletben szabályozott egyszerűsített vámhatósági eljárást kell lefolytatni.

A 115. §-hoz

A közvetítői eljárással kapcsolatos, miniszteri rendeletben szabályozandó kérdések meghatározására ad felhatalmazást.

A 116. §-hoz

Átmeneti rendelkezésként rögzíti, hogy a tolmácsolás új szabályait a hatályba lépéskor folyamatban lévő ügyekben is alkalmazni kell. Erre elsősorban az Irányelv implementálási határideje (2013. október 27.) miatt van szükség.

A 117. §-hoz

Beépíti a szabálysértésekről, a szabálysértési eljárásról és a szabálysértési nyilvántartási rendszerről szóló törvénybe a 2010/64/EU irányelv és a Rendelet átültetéséről, végrehajtásáról rendelkező jogharmonizációs záradékot. Mivel e két rendelkezés hatályba lépésének időpontja különbözik, két külön szakaszban kerültek deklarálásra.

A 118. §-hoz

A törvény megteremti a lehetőséget arra, hogy az Európai Unió három fő intézményének, az Európai Parlamentnek, az Európai Bizottságnak és az Európai Unió Tanácsának a védelme bármilyen hírszerző tevékenységgel szemben biztosított legyen. A módosítás értelmében ezért kettőtől nyolc évig terjedő szabadságvesztéssel, vagyis a Magyarország elleni folytatott kémkedésre meghatározott mértékű büntetéssel fenyegetett az az eset, ha az elkövető az Európai Unión kívüli harmadik állam részére az Európai Parlament, az Európai Bizottság vagy az Európai Unió Tanácsa ellen hírszerző tevékenységet folytat.

A törvény a kémkedéshez és a szövetséges fegyveres erő ellen elkövetett kémkedéshez hasonlóan az újonnan beiktatott tényállás esetében is büntetni rendeli az állam elleni bűncselekmény feljelentésének elmulasztása keretében azt, aki hitelt érdemlő tudomást szerez arról, hogy kémkedés az Európai Unió intézményei ellen készül, vagy még le nem leplezett ilyen bűncselekményt követtek el, és erről a hatóságnak vagy az állam illetékes szervének, mihelyt teheti, nem tesz feljelentést.

A törvény a szövetséges fegyveres erő ellen elkövetett kémkedéshez hasonlóan ezt a tényállást is kiveszi, az egyébként az állam elleni bűncselekményekre vonatkozó univerzális joghatóság alól.

Napjainkra a hagyományos értelemben vett kábítószer használat jelentősen csökkent. Ezen anyagok helyét a dizájner drogok (új pszichoaktív anyagok) vették át, amelyek tulajdonképpen módosított kémiai képletű kábítószerek, ebből kifolyólag hasonló, sőt gyakran veszélyesebb élettani hatásúak, mint a kábítószerek. Viszont mivel az új pszichoaktív anyaggal visszaélés büntetési tétele a kábítószerekkel való elkövetési magatartások büntetési tételeihez képest alacsonyabbak, mind a fogyasztó, mind a terjesztő kevésbé veszélyesnek hiszi a cselekményt.

Emellett, szemben a kábítószerrel elkövetett visszaélésekkel, az új pszichoaktív anyagok esetében a megszerzés és a tartás nem bűncselekmény, így az a személy nem vonható felelősségre, aki nagyobb mennyiségű anyagot tart magánál, még abban az esetben sem, ha elismeri, azt tervezte, hogy másnak a későbbiekben átadja, ez ugyanis a forgalmazói magatartások - jelenleg büntetlen - előkészülete.

A vázolt problémákat kezeli az új pszichoaktív anyaggal való visszaélés tényállásának a kábítószerrel elkövetett bűncselekmények mintájára való átalakítása. Az új pszichoaktív anyag esetében az elkövetési magatartások azonosak, mint a kábítószerrel elkövetett cselekmények esetében, azonban - az arányosság szem előtt tartásával - a büntetési tételek eggyel alacsonyabb szinten lettek meghatározva. A minősített esetek is lényegében megegyeznek, különbség viszont, hogy az új pszichoaktív anyagok esetében mivel a tiszta hatóanyag tartalom nem állapítható meg a jelentős mennyiségre történő elkövetés nem került szabályozásra.

Az új pszichoaktív anyagok megszerzése, tartása is büntetendővé válik, ha azt csekély mennyiséget meghaladó anyag (10 gramm tömegű új pszichoaktív anyagot tartalmazó készítmény) vonatkozásában követik el. A kínálat visszaszorítása érdekében szükséges ugyanis a megszerzés és a tartás büntetni rendelése, anélkül azonban, hogy a fogyasztókat is szankcionálnánk. A csekély mennyiségre történő elkövetés más elkövetési magatartások esetében privilegizált esetet képez.

A házi őrizet szabályozása módosításának indokaihoz kapcsolódik a Büntető Törvénykönyvről szóló 2012. évi C. törvényben a fogolyszökés tényállásának módosítása is, azaz, hogy minden esetben minősüljön fogolyszökés bűncselekményének az, ha a házi őrizetben lévő személy a házi őrizet tartama alatt a számára kijelölt lakást és az ahhoz tartozó bekerített helyet engedély nélkül elhagyja. A törvény ezért módosítja a fogolyszökés bűncselekményének tényállását és az elkövetési magatartás meghatározásából elhagyja a kijelölt hely végleges elhagyása céljából történő eltávozást és úgy rendelkezik, hogy fogolyszökést követ el az a házi őrizetben lévő személy, aki a házi őrizet szabályait megszegve - bármilyen időtartamra, bármilyen célból - elhagyja a számára kijelölt lakást vagy bekerített helyet.

Az egyre szaporodó sportbeli csalások (bunda) ellen elengedhetetlen a szigorú büntetőjogi fellépés. A mérkőzések eredményeinek a befolyásolása sérti a sport, a nézők a fogadók és nem utolsósorban a fogadás-szervezők érdekeit, hiszen egy kis csoport anyagi érdekei miatt változnak meg jelentősen sportesemények végeredményei.

A büntetőjog jelenleg a bundázást csalásként vagy vesztegetésként szankcionálja. Egyik tényállás sem képes azonban teljességgel kezelni azt a jelenséget, hogy a sporteredmény nem a szabályoknak és a fair play elveknek megfelelően alakul ki, illetve mindkét bűncselekmény bizonyítása rendkívül nehézkes. Nem szabad figyelmen kívül hagyni azt sem, hogy a bundázás több arcú bűncselekmény és nem csak vagyoni érdekeket sért, hanem az embereknek ahhoz való jogát, hogy szabályos, elfogultságtól mentes sportmérkőzést vagy sporteseményt lássanak. Mindezek teszik szükségessé egy új tényállás megszövegezését, amelyet nem a közélet tisztaságát vagy a vagyoni viszonyokat védő fejezetekben, hanem a közbizalom elleni bűncselekmények körében célszerű elhelyezni.

A Nemzeti Adó- és Vámhivatal, illetve ezt megelőzően a Vám- és Pénzügyőrség, korábbi gyakorlata nem volt és jelenlegi gyakorlata sem egységes abban a tekintetben, hogy büntetőeljárást vagy az egyes szellemi tulajdonjogokat feltehetően sértő áruk elleni vámhatósági intézkedésekről és az ilyen jogokat ténylegesen sértő áruk ellen hozandó intézkedésekről szóló, 2003. július 22-i, 1383/2003/EK tanácsi rendelet 11. cikke szerinti ún. egyszerűsített eljárást kell-e lefolytatni az említett európai uniós jogi aktus 1. cikkében meghatározott esetekben a szellemi tulajdonjog elleni bűncselekmények elkövetési tárgyát képező áruk kapcsán.

A módosítás a joggyakorlat egységét olyképpen kívánja megteremteni, hogy magánindítványhoz köti a szerzői vagy szerzői joghoz kapcsolódó jogok megsértése és az iparjogvédelmi jogok megsértése bűncselekmények miatt a büntetőeljárás megindítását a szellemi tulajdonjogok vámhatósági érvényesítéséről és az 1383/2003/EK tanácsi rendelet hatályon kívül helyezéséről szóló, 2013. június 12-i 608/2013/EU európai parlamenti és tanácsi rendelet 1. cikk (1) bekezdése szerinti esetekben, kivéve azt, amikor ezekkel a bűncselekményekkel összefüggően nem magánindítványra büntetendő bűncselekményt is elkövetnek. A módosítás következtében egyértelművé válik, hogy magánindítvány hiányában az ún. egyszerűsített eljárást kell lefolytatni.

6. A törvény egyrészt pontosítja a Btk.-ban az elkobzás rendelkezései között a bűncselekmény megnevezését, másrészt a gyakorlat visszajelzésére - azaz, hogy az információs rendszer útján rögzített adat félreértésekre adhat okot - valamint az egységes fogalomhasználatra tekintettel módosítja a Btk. 287. § (1) bekezdés c) pontját.

A 119. §-hoz

A törvény egyrészt a Be. zár alá vételre vonatkozó rendelkezéseinek módosításával szükségszerűen összefüggően módosítja az Európai Unió tagállamaival folytatott bűnügyi együttműködésről szóló 2012. évi CLXXX. törvényt.

A kölcsönös elismerés elvének a büntetőügyekben hozott szabadságvesztés büntetéseket kiszabó vagy szabadságelvonással járó intézkedéseket alkalmazó ítéleteknek az Európai Unióban való végrehajtása céljából történő alkalmazásáról szóló 2008/909/IB tanácsi kerethatározat (a továbbiakban: 2008/909/IB tanácsi kerethatározat) 5. cikk (4) bekezdése alapján - hasonlóan az egyéb kerethatározatok EUtv.-ben szereplő szabályaihoz - indokolt a törvény ezt szabályozó részében is egy olyan rendelkezés megjelenítése, amely egyértelművé teszi, hogy ha a rendelkezésre álló adatok alapján nem állapítható meg, hogy a tagállamban a határozat elismerésére és végrehajtására melyik tagállami hatóság rendelkezik hatáskörrel és illetékességgel, akkor a kapcsolatfelvételhez szükséges adatokat az Európai Igazságügyi Hálózat kapcsolattartó pontjain keresztül kell beszerezni.

A 2008/909/IB tanácsi kerethatározat 22. cikk (2) bekezdése előírja, hogy ha a végrehajtó tagállam az elítélt személy fogvatartásból való megszökéséről tájékoztatja a kibocsátó tagállamot, akkor a büntetés végrehajtásának joga visszakerül a kibocsátó tagállamhoz. Erre tekintettel szükséges az EUtv.-be egy olyan rendelkezés beillesztése, amely egyértelművé teszi, hogy a büntetés végrehajtására a magyar szabályok irányadóak, ha a végrehajtó tagállam hatósága tájékoztatást ad az elítélt szökéséről.

-----STARTING---POINT---VEGE---

A 120. §-hoz

Ezen § a hatályba lépésére vonatkozó rendelkezéseket tartalmazza.

A 121. §-hoz

A törvény módosítja a Be., az Rtv., a NAVtv. és a ÁSZtv. olyan rendelkezéseit, amelyek elfogadásához a jelenlévő országgyűlési képviselők 2/3-ának szavazata szükséges. A törvény ezen §-a az Alaptörvény sarkalatosságra vonatkozó követelményének való megfelelést biztosítja.

A 122. §-hoz

A törvény ezen §-a a jogharmonizációs záradékot tartalmazza, az Európai Unió jogának, a büntetőeljárás során igénybe vehető tolmácsoláshoz és fordításhoz való jogról szóló 2010/64/EU európai parlamenti és tanácsi irányelvnek, valamint a büntetőeljárás során a tájékoztatáshoz való jogról szóló 2012/13/EU európai parlamenti és tanácsi irányelvnek való megfelelésre, illetve a Rendelet végrehajtásához szükséges rendelkezésekre utal.