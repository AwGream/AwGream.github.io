2006. évi XXI. törvény indokolása

a külföldre utazásról szóló 1998. évi XII. törvény módosításáról

-----STARTING---POINT---ALTALANOS--- 

Az Európai Unióhoz történő csatlakozásunkhoz szükséges jogharmonizációs feladatok körébe tartozik, hogy megfeleljünk a tagállamok kormányainak a Tanács keretében ülésező képviselői által meghozott 2000. október 17-i állásfoglalásának (2000/C 310/01). Ez az állásfoglalás írja elő, hogy a tagállamoknak a lehető legkorábban, de legkésőbb 2006. január 1-jéig meg kell feleltetniük - a hat hónapnál hosszabb időre szóló, rövid lejáratú - útleveleket a Tanács által meghatározott biztonsági követelményeknek.

A 2000. október 17-i állásfoglalás minimum biztonsági követelményeket vezetett be az útlevelek vonatkozásában. Annak érdekében, hogy az útlevelekre és úti okmányokra vonatkozó fokozott, harmonizált biztonsági előírások elérésével azok meghamisítással szembeni védelme biztosított legyen, az Európai Tanács 2003. június 19-20-i thesszaloniki ülésén megerősítette, hogy az Európai Unióban egységes megközelítésre van szükség a harmadik országok állampolgárainak okmányaihoz, az uniós polgárok útleveleihez és az információs rendszerekhez (VIS és SIS II) szükséges biometrikus azonosítók és biometrikus adatok vonatkozásában.

A tagállamok által kiállított útlevelek és úti okmányok biztonsági jellemzőire és biometrikus elemeire vonatkozó előírásokról szóló, 2004. december 13-i 2252/2004/EK tanácsi rendelet (a továbbiakban: Rendelet) előírása szerint az útlevelekbe és úti okmányokba biometrikus azonosítókat kell beilleszteni annak érdekében, hogy az okmány és annak valódi birtokosa között megbízható kapcsolat jöjjön létre.

Ennek megfelelően szükségessé vált a külföldre utazásról szóló 1998. évi XII. törvény (a továbbiakban: Utv.) módosítása, és az ideiglenes magánútlevél adattartalmának a magánútlevél adattartalmához történő hozzáigazítása, valamint a biometrikus elemeknek az útlevelekbe történő beépítéséhez szükséges jogi háttér megteremtése. A Rendelet hatálya azokra az útlevelekre és úti okmányokra terjed ki, amelyek 12 hónapnál hosszabb ideig érvényesek. Nem terjed ki a Rendelet hatálya a személyazonosító igazolványra, illetve a legfeljebb 12 hónapig érvényes ideiglenes útlevelekre, úti okmányokra. Szükséges továbbá a házasságról, a családról és gyámságról szóló 1952. évi IV. törvényt módosításáról szóló 2002. évi XLIV. törvény névhasználati szabályainak átvétele az adattartalom tekintetében.

-----STARTING---POINT---RESZLETES---

Az 1. §-hoz

Az útlevél adattartalmára tett kiegészítő javaslat az okmányba integrált biometrikus azonosítót tartalmazó tároló elemre (a továbbiakban: tároló elem) és az abban tárolt adatokra vonatkozik. A törvény meghatározza továbbá a magánútlevél és az ideiglenes magánútlevél adatoldalának tartalmát, megadja azokat az adatokat, amelyekkel az ideiglenes magánútlevél a magánútlevélhez képest kiegészül (kiadó hatóság bélyegző lenyomata, kiállító személy aláírása, adatoldal címke sorszáma).

A 2. §-hoz

A törvény megteremti az adatoldal címkével ellátott ideiglenes magánútlevél két funkcióját. Eszerint az ideiglenes magánútlevél a magyar állampolgár részére külföldön való további tartózkodáshoz, illetve továbbutazáshoz egy éves érvényességi idővel adható ki. A magyar állampolgár kérelmére - hazatérés céljából - minden esetben ki kell adni az ideiglenes magánútlevelet, ez esetben azonban érvényességi ideje legfeljebb hat hónap lehet.

Amennyiben a magyar állampolgár külföldre utazást korlátozó rendelkezés hatálya alatt áll, vagy a tartózkodási helye szerinti külföldi állam illetékes hatósága az ország területének elhagyását elrendelte, és nem rendelkezik hazautazásra, illetve továbbutazásra alkalmas okmánnyal, akkor az ideiglenes magánútlevelet legfeljebb hat hónapos érvényességű időtartammal hivatalból kell kiadni. A hazatérés céljából kiadott ideiglenes magánútlevéllel a Magyar Köztársaság területére csak egyszer lehet beutazni.

A 3. §-hoz

Az útlevél érvényességi idején belül az a tény, hogy a tároló elem adattartalmi ellenőrzésre alkalmatlanná válik, nem eredményezheti az útlevél érvénytelenségét, hiszen a leolvasásra alkalmatlan tároló elem esetén a hagyományos útlevél ellenőrzési módszerek fokozott alkalmazásával továbbra is megbízhatóan megállapítható a kapcsolat az útlevél és birtokosa között.

A 4. §-hoz

Az útlevélhatóságnak eljárása során, valamint a Belügyminisztériumnak a belügyminiszter által kijelölt szerve hatáskörére és illetékességére kiterjedően kezelnie kell az ideiglenes magánútlevél ellenőrző sorszámát, a hivatalos útlevél használatára jogosult személy diplomáciai rangját, az útlevél kiállítására alapot szolgáltató tisztségét vagy jogcímeit, ezért szükséges az adatkezelési jogosultság biztosítása.

Az 5. §-hoz

A Határőrség határforgalom-ellenőrzést végző szerve közvetlen adathozzáféréssel adatokat vehet át a központi adatkezelő szerv által kezelt adatállományból a jogosulatlan külföldre utazás megakadályozása, illetőleg a személyazonosság ellenőrzése céljából.

A 6. §-hoz

Az adatkérés és adatszolgáltatás egyszerűsítését célozza a törvény azon rendelkezése, hogy az adatkérésre jogosultnak - a törvényben meghatározott esetekben - nem kell az adat felhasználásának célját és jogalapját igazolnia, ha megjelöli az úti okmány okmányazonosítóját.

A 7. §-hoz

A törvény rögzíti a tároló elemnek az érintett azonosítását valamely fizikai tulajdonságának rögzítésével lehetővé tevő módon előállított személyes adataira, azaz a biometrikus arcképre vonatkozó adatkezelési szabályokat. Eszerint az útlevélhatóság kizárólag az úti okmány előállításának időtartamára kezelheti az adatokat, és azokat az úti okmány kiadásakor haladéktalanul törölni kell. A Határőrség határforgalom-ellenőrzést végző szerve kizárólag a személyes adatnak a tároló elemből történő olvasásával kezelheti a tároló elem által tartalmazott személyes adatokat.

-----STARTING---POINT---VEGE---

A 8-11. §-hoz

A törvény jogharmonizációs záradékot tartalmaz, továbbá rendelkezik a hatálybalépésről.

Az Utv. 17. §-ának módosítása szükséges, mert a honvédelemről és a Magyar Honvédségről szóló 2004. évi CV. törvény 2005. január 1-jén hatályon kívül helyezte a honvédelemről szóló 1993. évi CX. törvényt (a továbbiakban: Hvt.), és ezzel megszűnt a Hvt. 78. §-ának (2) bekezdése szerinti bejelentési kötelezettség.

A magyar úti okmányra - a törvényben meghatározott kivételekkel - a magyar állampolgárok jogosultak. Az útlevélhatóság a jelenlegi szabályozás szerint az úti okmányt visszavonja - és intézkedését a nyilvántartásban regisztrálja - többek között, ha az állampolgár az arra való jogosultság megszűnését követően okmányát nem adta le. Ezért a módosítás a bajba jutott magyar állampolgárok tekintetében könnyíti és gyorsítja az útlevél kiváltását úgy, hogy a vonatkozó törvények garanciális elemei nem sérülnek.

Az útlevél érvényességi idején belül az a tény, hogy a tároló elem adattartalmi ellenőrzésre alkalmatlanná válik, nem eredményezi az útlevél érvénytelenségét, hiszen a leolvasásra alkalmatlan tároló elem esetén a hagyományos útlevél ellenőrzési módszerek fokozott alkalmazásával továbbra is megbízhatóan megállapítható a kapcsolat az útlevél és birtokosa között. Mivel azonban vannak olyan országok, amelyek megkövetelik a tároló elemet tartalmazó útlevél tekintetében a tároló elem rendeltetésszerű használhatóságát, ezért birtokosa kérheti az egyébként érvényes útlevél illetékmentes kicserélését.