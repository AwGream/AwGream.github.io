2003. évi XLVII. törvény indokolása

a pártok működését segítő tudományos, ismeretterjesztő, kutatási, oktatási tevékenységet végző alapítványokról

-----STARTING---POINT---ALTALANOS--- 

A pártok a társadalmi élet szerves részét képezik; olyan társadalmi szervezetek, amelyek, az Alkotmány szerint, részt vesznek a népakarat kialakításában és kinyilvánításában. Legfőbb céljuk, hogy képviselőik útján jelen legyenek, illetve meghatározó szerepet töltsenek be a közhatalomban. Ezen túlmenően azonban, mint meghatározott, koherens eszmerendszer, értékrend köré szerveződő politikai szervezetek, fontos céljuknak tekintik ezen eszméknek, értékeknek az állampolgárokkal történő megismertetését, népszerűsítését, a politikai kultúra minőségének emelését is. Napjainkban különösen fontos a pártok és az állampolgárok kapcsolatának erősítése, a pártok társadalmi fontosságának széles körben történő bemutatása. A pártok mellett létrehozandó alapítványok részben ezt az állampolgári tájékoztatást, ismeretterjesztést, oktatást hívatottak szolgálni.

A politikai közélet, a politikai kultúra fejlesztése, a pártok hatékony, tudományos megalapozottságú, a 21. század követelményeinek megfelelő, európai színvonalú működésének biztosítása érdekében fontos, hogy mellettük tudományos kutatóműhelyek, a politikai képzést szolgáló központok jöhessenek létre. Ezek a professzionális politika olyan szellemi bázisaiként működhetnek, amelyek tudományos tevékenységükkel, kutatómunkájukkal, a politikai gyakorlat számára készített javaslataikkal nemcsak egy-egy párt, de a törvényalkotás és a végrehajtás egészének jobb, hatékonyabb, a közjót fokozottabban szolgáló működéséhez járulhatnak hozzá.

Nyugat-Európában (Ausztriában, Németországban, Olaszországban, stb.) már évtizedek óta működnek ilyen az állami költségvetésből finanszírozott alapítványok és hatékonyan járulnak hozzá a politikai kultúra fejlesztéséhez.

A párttörvény felhatalmazásának megfelelően külön törvény rendezi a pártok működését segítő, tudományos, ismeretterjesztő, kutatási, oktatási tevékenységet végző alapítványok létrehozását és működését.

A szabályozás három pilléren nyugszik. A törvény egyrészt a parlamenti mandátumokban megnyilvánuló társadalmi támogatottsággal rendelkező párthoz, mint alapítóhoz kapcsolja a szabályozást; másrészt a párt országgyűlési képviselőcsoportja jelenik meg, mint az alapítvány tekintetében jogosítvánnyal rendelkező szervezet; harmadrészt pedig természetesen a számos garanciával körülbástyázott függetlenségű alapítvány speciális jogállására, jogosítványaira vonatkozó szabályozás alkotja a törvényt.

-----STARTING---POINT---RESZLETES---

Az 1. §-hoz

Költségvetési támogatásra jogosult alapítványt kizárólag a törvényben meghatározottak szerint lehet létrehozni, meglévő alapítvány átalakítással nem tehető támogatásra jogosulttá.

A 2. §-hoz

A támogatás kifizetésének ütemezése a párttörvényhez hasonló.

A 3. §-hoz

Az alapítványra a Polgári Törvénykönyvről szóló 1959. évi IV. törvény rendelkezéseit kell alkalmazni, de a törvény több eltérést is megfogalmaz, melyet az alapítvány speciális jellege indokol. Az alapítvány a támogatás lehetővé tétele miatt csak nyílt alapítványként hozható létre, és meghatározásra kerül a minimális alapítói vagyon is. Kötelező kezelő szerv felállítása, amelynek tagjait határozott időre, mégpedig országgyűlési ciklusokon átívelő öt éves időtartamra kell kijelölni. Az alapítvány függetlenségét hangsúlyozza, hogy a kezelő szerv tagjait nem az alapító, hanem a képviselőcsoport jelöli. A törvény kizárja az alapítványokat a személyi jövedelemadó 1%-ának kedvezményezetti köréből.

A 4. §-hoz

A törvény az alapítvány törvényességi felügyeletét és gazdasági ellenőrzését a lehető legmagasabb fokú függetlenség biztosítására törekedve a pártokra vonatkozó szabályozáshoz hasonlóan rendezi.

-----STARTING---POINT---VEGE---

Az 5. §-hoz

A törvény fontosnak tartja, hogy az alapítványok indulása minél kedvezőbb helyzetből és zökkenőmentesebben történjen. Ezért az e törvény alapján 2003-ban létrehozandó alapítványok számára a megfelelő elhelyezési, technikai feltételek biztosítására az idén esedékes, a törvény hatálybalépésétől számított időarányos támogatást előre, egy összegben rendelkezésre kell bocsátani. A törvény felhatalmazza a Kormányt, hogy a 2003. évi támogatások biztosítására az előző évek előirányzat-maradványaiból hajthasson végre átcsoportosítást. A törvény a bírósági bejegyzést igyekszik gyorsítani azzal, hogy a nyilvántartásba vételről illetve az annak elutasításáról szóló döntést a bíróságnak az alapító okirat benyújtását követő hatvan napon belül meg kell hoznia, amely határidőbe - ellentétben az általános szabályozással - a hiánypótlási határidőt is bele kell számítani.