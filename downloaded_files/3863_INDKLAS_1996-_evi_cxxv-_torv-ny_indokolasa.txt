1996. évi CXXV. törvény indokolása

a társadalombiztosítás pénzügyi alapjainak 1997. évi költségvetéséről

-----STARTING---POINT---ALTALANOS--- 

A társadalombiztosítási alapok 1997. évi költségvetésének kialakítása több tényező egyidejű figyelembevételével történt. Számításba kellett venni az Alapok 1996. évi, illetve a pótköltségvetés által okozott módosításoknak a teljesülését mutató értékeket, mint bázisadatokat, valamint az Alapok számára külső adottságként megjelenő 1997. évi makrogazdasági összefüggéseket.

A Kormány, a társadalombiztosítás pénzügyi alapjaira vonatkozóan a központi költségvetéssel azonos gazdaságpolitikai mozgástérből indult ki.

Abból, hogy a tartós és fenntartható növekedés fő gazdaságpolitikai feltétele az export- és beruházás-vezérelt növekedés. A gazdaságpolitika eszközrendszerében kiemelt szerepet kell kapjon az elkövetkező években az államháztartási reform. A költségvetési politikában az állami újraelosztás szűkítése, az államháztartási kiadások GDP-hez viszonyított arányainak további mérséklése szükséges ahhoz, hogy a vállalkozások járulék- és adóterheit elfogadható szintre lehessen csökkenteni, segítve a gazdasági fellendülést.

Az államháztartás valamennyi rendszerében arra kell törekedni, hogy az egyensúlyjavulás folytatódjon, reformlépésekkel kell azt tartós alapokra helyezni és egyúttal a lehető legnagyobb mértékben lassítani kell az inflációt.

A fogyasztói-árnövekedés ütemének csökkenésével a fogyasztói árszintemelkedés tervezett mértéke 18%. A bruttó keresettömeg növekedés - a foglalkoztatás és a munkaerőpiac mozgásaira, az államháztartás racionalizálására és az ezzel járó jelentősebb létszámcsökkentésre figyelemmel - a KSH havi megfigyeléseire támaszkodva 17%. Ebből adódóan a nettó átlagkereset növekedés mértéke 18%.

A bázist képező 1996. évi várható értékek becslése a Kormány által elfogadott pótköltségvetés által korrigált adatok alapján történt.

A bázist tekintve a bevételi oldalon 21 milliárd forint elmaradás várható, ami alapvetően a rendkívüli járulékbehajtás, a munkáltatói táppénz-hozzájárulás és a járulékok elmaradásának tudható be.

A rendszeres munkáltatói és egyéni járulékbevételek együttes előirányzatától a teljesítés 7 milliárd forinttal marad el. A munkáltatói táppénz-hozzájárulás előirányzatának az alakulását több tényező befolyásolta: 1996. elején került bevezetésre, nem vonatkozott az előző évben kezdődő betegállományra, illetve minden táppénzfizetési jogcímre, az ügyviteli folyamat időigényessége (fizetési meghagyással történő érvényesítés).

A rendkívüli járulék-bevételi előirányzat részbeni teljesülésével 6 milliárd forint várható annak ellenére, hogy az Egészségbiztosítási Önkormányzat által elkészített kintlévőség felmérését követően sor került az Önkormányzatok által több éve szorgalmazott módosításokra, az egyes köztartozások behajtásával összefüggő törvények módosítására az 1996. évi LX. törvénnyel.

Kiadási oldalon egyes ellátásoknál mérsékelt megtakarítással, másoknál többletkiadással lehet számolni 1996-ban.

A nyugdíjkiadásoknál közel 3 milliárd forint megtakarítás várható,

- a Nyugdíjbiztosítási Alapnál (továbbiakban: Ny. Alapnál) 5 milliárd forint ami abból adódik, hogy az 1996. évi nyugdíjemelés összértéke 12,6%-ot ért el a prognosztizált 14,7%-os mérték helyett, 1%-ot meghaladó létszámcsere-hatás mellett. A Kormány azonban ezt a „megtakarított” 5 milliárd forintot a központi költségvetés terhére a nyugdíjasoknak egyszeri intézkedésként biztosította.

- a rokkantnyugdíjnál megtakarítás nem keletkezett, sőt közel 2 milliárd forintos „elfutás” mutatkozik (a számítások szerint 1.934 millió forint) ugyanazon mértékű emelés és 2%-os létszámcsere-hatás mellett a tervezésnél számított szigorító intézkedések és az abból következő közel 3 milliárd forintos tervezett megtakarítás alapján számított előirányzathoz képest.

A gyógyító-megelőző ellátásoknál az előirányzat a bérmegállapodásban vállalt kötelezettségek miatt mutatja a pótköltségvetési törvényjavaslat szerinti 7,7 milliárd forintos többletet.

A gyógyszer és gyógyászati segédeszközök kiadása 4,0, illetve 1,5 milliárd forintos túllépéssel zárhat. Ez azt mutatja, hogy a gyógyszerkiadásoknál a térítési díj növelését célzó intézkedés elhúzódása miatt, a vényellenőrzés eredményei mellett a megtakarítás elmaradt. A közgyógyellátásra jogosultak körének kiszélesítése a gyógyszerkiadás mértékének növekedését 5%-ot meghaladóan befolyásolta.

A gyógyászati segédeszközök tekintetében megállapítható, hogy a nagy értékű segédeszközök 1996-tól lehetséges kölcsönzésétől várt megtakarítás helyett, annak alkalmazásának elmaradásából adódóan túllépés következett be.

A világbanki hitel Kormány egyetértéssel történő felhasználása várhatóan ......... milliárd forint összegű többletkiadást okozhat 1996-ban.

A Kincstári Egységes Számlán rendelkezésre álló hitel igénybevételi kamata 3,5 milliárd forint körül alakulhat éves szinten.

A hiányt növelő tételek mellett az Egészségbiztosítási Alapban (továbbiakban: E. Alap) táppénzkiadásnál jelentkezett csak jelentősebb, közel 4 milliárd forint összegű megtakarítás.

Mindezek alapján a társadalombiztosítási alapok várható hiánya 1996-ban 53,2 milliárd forint körül alakul. Az E. Alapé a költségvetésben előirányzott 1,6 milliárd forint helyett 31,8 milliárd forint, a Ny. Alapé a költségvetésben előirányzott 16,2 milliárd forint helyett 21,4 milliárd forint lesz.

Az 1996. által determinált helyzetben hangsúlyozottabban jelentkezik a társadalombiztosítás reformjának az igénye.

Kiadási oldalon a nyugdíjreform eredményeképpen olyan vegyes finanszírozású rendszer kialakítása a cél, amely jótékonyan ötvözi a felosztó-kiróvó rendszer és a tőkefedezeti rendszer előnyeit, kiküszöböli a hátrányokat és ezzel egyidejűleg garantálja az állampolgárok időskori jövedelmét. Emellett intézkedéseket kell kidolgozni a rokkantnyugdíjasok rendszerének a korszerűsítésére is.

Az egészségügy átalakításának alapvető célja az egyensúlyi követelményeknek megfelelő források felhasználásával kielégítő feltételeket biztosítani a népesség egészségügyi állapotának javításához.

1997-ben e területen a legfontosabb feladat az egészségügyi intézményrendszer strukturális átalakítása, a szükségletek és az ellátási lehetőségek közötti különbségek mérséklése. A változás lényege az, hogy a mennyiségi kínálat szűkítésének eredményeként felszabaduló források felhasználásával, valamint a Népjóléti Minisztérium fejezetnél az erre a célra elkülönített előirányzat hatékony felhasználásával javuljon a szolgáltatások színvonala, célzottsága. Emellett a szervezettség javulásával, a költséghatékony gazdálkodás keretei között fedezet legyen teremthető az egészségügyben dolgozók bérhelyzetének további javítására is.

A társadalombiztosítás stabil gazdálkodásának - a nyújtott szolgáltatások körének és mértékének megőrzése mellett - feltétele 1997-ben a bevételi oldalt alapvetően meghatározó járulékreform következetes végrehajtása. Az átalakítás irányát a Kormány elfogadta, és a Parlament egyidőben tárgyalja a társadalombiztosításról szóló 1975. évi II. törvény módosításával az egészségügyi hozzájárulásról szóló törvényjavaslatot.

A járulékreform lényege az, hogy biztosítsa az egészségügyi és a nyugdíjkiadások finanszírozhatóságát. A társadalombiztosítási járulékalapnak a progresszív SzJA alaphoz közelítése, az egészségügy területén a bevezetésre kerülő hozzájárulás a szolidaritási elv következetesebb érvényesítésére ösztönöz. A fixösszegű kötelező minimum hozzájárulások az egészségügyben befizetésre ösztönöznek, egyenletesebb teherviselést jelentek. Ezzel az E. Alapnál 1,5%-os mértékű munkáltatói járulékmérték csökkentést lehet elérni.

Az egyéni járulékplafon emeléséből 11 milliárd forint többletbevétellel számol a javaslat. Ugyanakkor kiadásnövelő hatása 1997-ben még elenyésző.

A járulékalap szélesítéséből adódó munkáltatói hozzájárulás és egyéni járulék-növekedés 1997. évben 42 milliárd forint, folyó évi járulékbehajtás javulással nem számolva. A járulékreform előkészítése során a társadalombiztosítás statisztikai adatai és a KSH adatai egybevetése is megtörtént. A KSH létszám- és béradataiból számolt béralap azt mutatja, hogy a munkáltatói járulékbevételnek sokkal magasabb szinten kellene realizálódnia, mint azt a társadalombiztosítás statisztikai adatai mutatják. Az elmúlt év tapasztalata a KSH statisztikai adatai alapján azt mutatja, hogy a járulékbeszedés tényleges mértéke 90% körül realizálódott a társadalombiztosítás területén.

A természetbeni egészségügyi ellátás fixösszegű kiegészítése 57 milliárd forint bevételt eredményezhet. Ebből az összegből a statisztikai adatok szerint nem regisztráltak körében, annak egynegyedének rendszeres járulékfizetésével számolva 9 milliárd forintos bevétel prognosztizálható. A fennmaradó létszám tekintetében számolni lehet azzal, hogy nem kerülnek be, vagy kiszűrhetőek a szociálisan ellátottak köréből és az egészségügyi ellátásukért vagy fizetnek, vagy regisztráltként befizetéseikkel növelhetik az ilyen címen tervezett előirányzatot.

Az intézkedés összhatása - amely magában foglalja a járulékalap szélesítést, a egészségügyi hozzájárulást, az egyéni járulékplafon növekményt és a 1,5%-pontos munkáltatói járulékmérték csökkentést - 80 milliárd forintnyi bevételi többletet jelent a két társadalombiztosítási alapnál együttesen.

A kiadási oldalon megjelenő intézkedések, valamint a bevételi oldal intézkedései biztosítják, hogy a társadalombiztosítási alapok 1997-ben az államháztartás GDP-ben meghatározott 4% mértékű hiányát ne befolyásolja kedvezőtlenül.

-----STARTING---POINT---RESZLETES---

Az 1. §-hoz

A társadalombiztosítási alrendszernek a Ny. Alap és az E. Alap költségvetése összegezéséből - a halmozódások kiküszöbölésével - a bevételi főösszege 1144 507 millió forint, a kiadási főösszege ugyancsak 1144 507 millió forint.

A 2-5. §-hoz

A járulékbevételek előirányzata 588 751 millió forint, ebből a munkáltatói hozzájárulás 472 419 millió forint, az egyéni járulék-befizetések összege 108 530 millió forint.

A munkáltatói hozzájárulás, az egyéni nyugdíjjárulék befizetések, valamint a járulékalap szélesítés hatásaként (járulékalap a személyi jövedelemadó alapra épül, beletartozik a természetbeni étkeztetés, honorárium, szerzői díj, stb., a személyes közreműködéssel járó, valamint a tagsági viszonyból az egyéni vállalkozásból származó személyi jövedelemadó szerinti jövedelmek) 35 382 millió forinttal lesznek magasabbak. Összességében 624 333 millió forint összbevétellel számol a javaslat a Nyugdíjbiztosítási Alapnál és ugyanannyi kiadási összeggel.

Az egyéni járulék-befizetések a járulék-befizetési plafon havi 99 000 forintos felső határra emelésével 11 000 millió forintos nagyságrenddel nőnek. Összességében ezen a jogcímen 108 530 millió forint bevétel várható.

A munkanélküli ellátás után fizetett járulék és a munkanélküli járadék (segély) után fizetett nyugdíjjárulék számításánál az előirányzatban az ellátottak számának várható kismértékű csökkenése, valamint az ellátások emelkedése jelenik meg a javaslatban.

A kintlévőségek behajtásából eredő járulékbevétel 15 039 millió forint.

A késedelmi pótlék és bírság előirányzata 1996-hoz képest kismértékű csökkenést mutat, abból adódóan, hogy a behajtható kintlévőség alapja egyrészt csökken, másrészt a javuló járulékbeszedés miatt feltehetően kisebb mértékben növekedhet.

A működési célú bevétel elsősorban a nyugdíjbiztosítási szervek által folyósított, de nem az Ny. Alap által finanszírozott folyósítási költségének megtérítése, melynek összege 920 millió forint, amiből a központi költségvetés által térített összeg 520 millió forint, saját működési célú bevétele 400 millió forint. Ez utóbbiból 60 millió forint a vagyoni kárpótlási életjáradék, 70 millió forint a személyi kárpótlási életjáradék, 50 millió forint a hadigondozotti ellátások, és 180 millió forint az előnyugdíj utáni térítés. A saját működési bevétel (bérletdíj, biztosítási jutalék, közhasznú munkavégzés) 40 millió forint.

A javaslat azzal a feltételezéssel él, hogy a járulékalap-szélesítés az egészségügyi hozzájárulás bevezetése, az Alapoknál megteremtheti a feltételeit a keresztfinanszírozás megszüntetésének. Ez az Ny. Alapnál közel több mint 30 milliárd forintos nagyságrendű megtakarítást jelent.

A null szaldós követelmény miatt 3066 millió forint összegű vagyonhasznosításból származó bevétellel is számol a javaslat.

A kiadásokat alapvetően meghatározó tétel a nyugellátások összege 608 687 millió forint összegben. Az 1997. évi nyugdíjkiadást a korhatáremelés, - számolva a jelenlegi 55. életévüket betöltöttek magasabb arányú nyugdíjba-vonulásával - 2 500 millió forinttal érinti, a számítás 1%-os létszámcsere-hatással, és az 1997. évi várható nettó keresetindexnek megfelelő 19,3%-os nyugdíjdinamikával számol. Tehát nem tételezi fel a nyugdíjemelés rendszerének kihatásában a maitól eltérő jellegű változtatást (ugyanilyen mértékű növekedést a 1073/1996. (VII. 9.) Korm. határozat szerinti vegyes indexálásnak az átmeneti időszakra vonatkozó szabályozásával is el lehetne érni). A nyugdíjkiadások számításánál változatlan degressziós és valorizációs szabályokkal számol a javaslat.

Az ellátásokkal kapcsolatos egyéb kiadások előirányzata az inflációs hatás miatt növekszik. A javaslat szerinti kiadás 3600 millió forint.

A kamat- és hozambevételekkel, valamint a vagyongazdálkodással kapcsolatos ráfordítások tervezett összege 124 millió forint.

A működésre fordított kiadások előirányzata 11 922 millió forint. A működési költségvetésben a törvényi kötelezettségek teljesítését a központi költségvetési szervekre vonatkozó feltételekhez közelítő feltételekkel, és az új kötelezettségekből adódó többletfeladatok miatt (ellenőrzési- és informatikai-rendszerfejlesztés) növekménnyel is számol a javaslat. A működési költségvetés a javaslat szerint a központi költségvetéssel harmonizáló illetményalap növekedéssel, a személyi juttatások 17%-os növekményével számol. A személyi juttatások tervezése maga után vonja mindazon kifizetések arányos növekedését is amelyek az illetményalaphoz kapcsolódnak, illetve azok közterheinek a növekedését.

A központosított intézményi előirányzatok biztosítják a járulék- és nyugdíjellenőrzés hatékonyságának növeléséhez szükséges működési feltételeket. Az ellenőrök munkájukat e területen munkáltatói helyszínen végzik, meglehetősen nehéz körülmények között. A be nem jelentett biztosítottak, illetve be nem vallott járulékok még mindig nagyok. A feketegazdaság elleni hatékonyabb fellépés érdekében célszerű megőrizni az ellenőrök ösztönzési keretét még akkor is, ha az új járulékszabályok a mainál jobban ösztönzik a járulék-befizetéseket.

Létszámfejlesztésekre a tavalyi évhez hasonlóan 1997-ben korlátozott lehetőségek mellett kerülhet sor.

Ilyen feltételek mellett is biztosítani szükséges a nyilvántartási rendszer korszerűsítését és az ehhez kapcsolódó infrastruktúra kiépítését kismértékű új létszámnöveléssel, illetve a meglévő létszám átcsoportosításával.

Több területi igazgatóság esetében is gondot jelent az irattározási kapacitás az 1988-1992. év közötti keresetek begyűjtésével kapcsolatos nyilvántartások elhelyezése miatt. Olyan megoldást kell kidolgozni, ami a legkevésbé költségnövelő tényező.

A központi nyomtatvány-ellátás költségeit mérsékli, hogy a beszerzés ezen a területen is a közbeszerzési törvény szabályaihoz igazodik.

A 6-11. §-hoz

Az E. Alap 1997. évi költségvetésében 520 174 millió forint, bevételi és 520 174 millió forint kiadási előirányzattal számol a javaslat.

A járulékbevételek alakulása a következő tényezők hatását tükrözi:

- a bruttó keresettömeg 17%-kal nő,

- a gazdaságpolitikai prioritások szolgálata jegyében az egészségbiztosítási munkáltatói járulék 1,5%-ponttal csökken. Ez mintegy 30 milliárd forint összegű bevételkiesést okoz.

A bevételkiesést több tényező kompenzálja:

- a járulékalap szélesítése azáltal, hogy biztosítási jogviszonyt keletkeztetővé és így járulékalappá válnak valamennyi munkaviszonyból vagy személyes közreműködéssel járó, valamint a tagsági viszonyból, az egyéni vállalkozásból származó jövedelmek, valamint a munkavégzésre irányuló egyéb jogviszonyból származó jövedelmek (megbízási díj, vállalkozási díj, előadó-művészeti, szerzői honorárium, szellemi alkotások díja, tiszteletdíj, stb).

- az egyéni járulékalap felemelése 99 000 forintra az E. Alap esetében 4400 millió forint bevételt jelent.

- a költségvetés tervezése során a természetbeni egészségügyi ellátásoknak és a pénzbeli ellátásoknak a szétválasztása. A munkáltatói hozzájárulás a természetbeni egészségügyi ellátáshoz 13%, a pénzbeli ellátásokhoz a társadalombiztosítási járulék 3,5%. Az egyéni járulék 4%-os mértéke a pénzbeli ellátások fedezetét szolgálja. A munkáltatói egészségügyi hozzájárulás tervezésekor azzal számol a javaslat, hogy a természetbeni egészségügyi ellátásra a nem biztosítottak 4.500 Ft/hó, azaz 150 Ft/nap mértéken megállapodást kötnek. A tőkejövedelemmel rendelkezők a természetbeni egészségügyi ellátásokhoz 4500 Ft/fő/hó összeggel szerződnek, az egyéb ellátásokra pedig magasabb mérték kerül megállapításra.

A munkanélküliek ellátása után fizetett egészségbiztosítási járulék nagysága a Munkaerőpiaci Alapban, a társadalombiztosítási járulékra előirányzott összeg alapján van meghatározva.

A költségvetés 1997-ben is számol a kintlévőségek behajtásából származó járulékbevételekkel. Ennek megítélésénél az eredményessége szempontjából a bázisszemléletet nem érvényesítette a javaslat.

A keresztfinanszírozás megszüntetésével az Egészségbiztosítási Alap bevételei több mint 30 milliárd forinttal csökkenek, amit kompenzáltak a munkáltatói járulékalap szélesítéséből és a munkáltatói hozzájárulásból befolyó bevételek.

A gyógyító-megelőző ellátások 1997. évi előirányzatának alakulása:

A gyógyító-megelőző ellátások előirányzata 258 527 millió forint.

Az 1996. évi 217 500 millió forintos kiadási előirányzat nem tartalmazta a bérjellegű kiadások évközi emelésének teljes, a tervezett megtakarítással fedezett hatását. Ennek biztosítására a pótköltségvetés során kerül sor. A pótköltségvetés során az előirányzat 225 200 millió forintra módosult.

Az 1997. évi gyógyító-megelőző ellátás kialakításánál figyelembe vett tételek:

- szakmai fejlesztés szintezése címén a fogászati ellátásban évközben bevezetett finanszírozási reform éves szintrehozására 1250 millió forint lett előirányozva,

- a háziorvosi ellátásban az előírt fixösszegű díjazás általános csökkenése miatt éves szinten fennmaradó 212 millió forintos összeg átcsoportosításra kerül a teljesítménydíjazás pénzalapjába,

- az iskola-egészségügyi ellátás kasszából 95 millió forint átsorolása történik a védőnői kasszába. Ezzel az átcsoportosítással a két érintett kassza egységes feladattartalommal, egységes finanszírozási rendszerrel kezelhető,

- a fogászati ellátás területén 1996. július 1-jétől bevezetett, fixösszegű díjazáson alapuló finanszírozási rendszer a fogászati szakellátásra is kiterjed. Az egységes finanszírozási rendszer érvényesítése érdekében szükséges a járóbeteg szakrendelés és szakambulancia keretében finanszírozott fogorvosi szakellátás előirányzatainak 170 millió forintnyi átcsoportosítása a fogorvosi szolgáltatások kasszájába.

Az egészségügyi ellátási kötelezettségről és a területi finanszírozási normatívákról szóló 1996. évi LXIII. törvény alapján végrehajtásra kerülő kapacitásszűkítés tervezett megtakarítása munkaerő elbocsátásával számolva 3500 millió forint összegben az elbocsátott dolgozók végkielégítését szolgálja. Ennek fedezetét a vagyoneladásból származó bevétel biztosítja.

A bérjellegű kiadásokat 17%-os mértékű növekmény, (a kórházi struktúra átalakításból adódó létszámleépítés mellett) a dologi kiadásokat 22,0%-os mértékű növekmény jellemzi.

A gyógyszertámogatásra rendelkezésre álló összeg 81 180 millió forint. Ez a mérsékelt növekedést feltételező előirányzat csak abban az esetben teljesíthető, ha további kiadásmérséklő intézkedésekre kerül sor. Ezért szükséges:

- a közgyógyellátási jogosultság átfogó felülvizsgálata és 1997. január 1-jével történő módosítása oly módon, hogy a közgyógyellátás túlnyomó részben rászorultsági alapú legyen,

- költségtakarékos gyógyszerrendelésre ösztönző érdekeltségi rendszer bevezetése,

- gyógyszerterápiás ajánlások készítése,

- gyógyszercsoportos fixösszegű támogatás az azonos hatásmechanizmusú gyógyszerek teljes körénél.

A gyógyászati segédeszközök támogatására szolgáló előirányzat 14 340 millió forint, ami 10 %-kal nagyobb az 1996-ban várható értéknél. Ebben a körben is szükség lesz a kiadások növekedését fékező intézkedésekre. Indokolt:

- az újrahasznosítás, használatbaadás rendszerének kiépítése,

- a vényellenőrzés megvalósítása,

- az olcsóbb hazai segédeszközök gyártásának ösztönzése,

- költségtakarékos terápiás ajánlások

kidolgozása.

A korhatár alatti rokkantsági ellátások előirányzata 91 827 millió forint. Az előirányzat a létszámnövekedés és létszámcserélődés egyenlegeként megvalósuló 2%-os növekedés, valamint a nettó keresetkiáramlás 19,3%-os fedezetét tartalmazza. 1997-ben az ellátás rendszerének átalakítását - összehangolt módon az aktív foglalkoztatáspolitikával - meg kell kezdeni annak tudatában, hogy ennek kiadásmegtakarító hatásai csak a későbbi években jelentkeznek. Tovább kell folytatni az ellenőrzés és a felülvizsgálat szigorítását. Mindez 1997-ben 4000 millió forintnyi megtakarítást kell eredményezzen.

A táppénzkiadások előirányzata 41 430 millió forint. Ennek meghatározása az 1996-ban várható bruttó keresetnövekedés, valamint az ellenőrzési rendszer továbbfejlesztésének eredményeként várható több mint 3000 millió forint megtakarítás figyelembevételével történt.

Az E. Alap működési költségvetése a központi költségvetési szervekre irányadónál nagyobb növekményt tartalmaz. Egyszeri kiadásként jelentkezik a behajtás-végrehajtás ösztönzése, informatikai fejlesztés - jelenlegi számítástechnikai eszközök pótlására, országos és helyi adatátviteli hálózat megkezdett munkáinak folytatására, bővítésére, szoftverek vásárlására, informatikai üzemeltetési kiadásokra.

A 12-19. §-hoz

A javaslat az Országgyűlés kizárólagos hatáskörébe vonja a kórházi struktúra-átalakítás végkielégítéséhez kapcsolódó előirányzat évközbeni egyéb célra történő felhasználását.

A törvényjavaslat 1997-re is lehetővé teszi a Kincstári Egységes Számla hiteljellegű igénybevételét, meghatározott összegig kamatmentesen, afölött pedig a jegybanki alapkamat mértékén. A kamatmentesen igénybevehető mérték az Alapok 1997. évi - az előző évinél magasabb - kiadási főösszegéhez viszonyítva szinten marad. Az Alapokon keresztül de nem az Alapokból finanszírozott ellátásokat a Kincstár 1997-ben ugyancsak finanszírozási terv alapján biztosítja, ami garanciája az ellátások kizárólag teljesítéskori kifizetésének és a túlfizetések elkerülésének.

Az 1975. évi II. tv. 13. §-a, valamint a 89/1990. (V. 1.) MT rendelet 14. §-ának (2)-(3) bekezdése alapján a törvényjavaslat biztosítja az Országos Nyugdíjbiztosítási Főigazgatóság részére különös méltánylást érdemlő esetben a szociális rászorultságot is figyelembevevő nyugellátás megállapítására korlátozott összeghatárban.

A betegséggel kapcsolatos segélyek keretében kell biztosítani 1997-ben is a javasolt külföldi gyógykezelés kiadásait, külföldi sürgősségi gyógykezelés megtérítését, nemzetközi egyezmények kiadásainak fedezését és a rendkívüli szociális támogatás forrását.

A javaslat szerint az Ny. Alapnál az ellenőrzési tevékenység ösztönzése, az informatikai fejlesztés előirányzata, az E. Alapnál a behajtási tevékenység ösztönzése, a Fővárosi és Pest Megyei Egészségbiztosítási Pénztár elhelyezési költsége és beruházása, az informatikai fejlesztés előirányzat tényleges kiadása amennyiben nem éri el az előirányzatot, azt a tárgyévben egyébre nem lehet felhasználni.

A világbanki hitel hazai hozzájárulásának tényleges költségével a működési kiadás főösszege mindkét Alapnál Kormány-egyetértéssel túlléphető.

A gyógyító-megelőző ellátás kiadásaiból a IV. kassza végkielégítés címen történő előirányzata a kassza egyéb költségeinek a terhére túlléphető, de más célra nem használható fel.

A 20. §-hoz

A módosítást az egészségügyről szóló 1972. évi II. törvény, valamint a társadalombiztosításról szóló 1975. évi II. törvény módosítása indokolja, ugyanis a természetbeni szolgáltatások köre ez utóbbiból átkerült az előzőleg említett törvénybe.

A 21. §-hoz

Az elmúlt időszakban a többletkapacitások létrehozása a valós igényektől elszakadt, ezért kellett a kapacitás-szabályozásról törvényt hozni. E törvény a népjóléti miniszter kompetenciáját is megállapította. Ugyanezt a lehetőséget biztosítani kell a fejlesztéseknél is.

A 22. §-hoz

A gyógyító-megelőző ellátások keretösszegét az Országgyűlés hagyja jóvá, nem léphető túl. Ugyanakkor az egészségügyben szükséges struktúraváltást és az új típusú ellátások terjedését akadályozza, ha a kasszánként kijelölt pénzeszközök nem változnak az új ellátási formák, illetve az ellátási arányok változásának megfelelően.

A 23. §-hoz

A javaslat a háziorvosok, illetve a csoportpraxis által az alapellátáshoz kívánjuk közelebb vinni a szakellátási tevékenységeket, lényegesen gazdaságosabb formában. Az alapellátás által átvállalt szolgáltatásokat az alapellátás szakmai céljainak megfelelő formában kell finanszírozni.Régi igény, hogy a több szakvizsgával rendelkező háziorvosok elláthassák betegeiket, ha a második szakvizsga gyakorlásának feltételei adottak. Erre ad lehetőséget a 15. § új bekezdése.

A 24. §-hoz

A fogorvosi praxis részben alapellátási, részben szakellátási feladatokat is ellát, a javaslat szerint ezért a finanszírozásában együtt kell alkalmazni a lakosságszám-arányos alapdíjat és a teljesítmény-pont szerinti díjazást.

A javaslat népjóléti miniszteri rendeletben tartja szükségesnek meghatározni az alapellátás által átvállalható tevékenységek körét, valamint a járóbeteg-szakellátás szolgáltatásainak a teljesítmény pontszámrendszerét.

A 25. §-hoz

A javaslat szerint a fekvőbetegellátás súlyszámrendszerét a népjóléti miniszter rendeletben szabályozza. Az aktív fekvőbetegellátás finanszírozásának az országos alapdíját az OEP állapítja meg. A javaslat szerint az intézmények bevétele szakmai indokok miatt módosítható az aktív fekvőbetegellátás Kormányrendeletben megállapított finanszírozási szabályai szerint.

A 26. §-hoz

A javaslat a büntetés-végrehajtás által fenntartott egészségügyi intézmények finanszírozási szabályait rögzíti.

Sok gondot okoz a korlátozott számban nyújtható, nem rutin szerűen végzett beavatkozások (pl. különböző transzplantációk) finanszírozása, azaz az évente ellátható esetszám meghatározására, az un. várólista megállapítására ki a kompetens személy. Ezt a világszerte problémát okozó kérdést kívánja rendezni a jogszabály.

A 27. §-hoz

A javaslat az egészségügyi szolgálat fenntartóinak az egészségügyi ellátásra kapott összegek pénzkezelési szabályairól rendelkezik.

A 28. §-hoz

A javaslat alapján a társadalombiztosítás pénzügyi alapjai költségvetésének a prezentációja az államháztartás többi alrendszeréhez hasonlóan címekre és alcímekre tagozódva kerül bemutatásra. Címet a szabályozási szempontból összetartozó előirányzatok, a központi költségvetés támogatása alkot. A címrend megváltoztatására az Országgyűlés az illetékes.

A törvényjavaslat az egészségbiztosítási munkáltatói járulék 1,5%-pontos csökkentése, valamint az egészségügyi hozzájárulás bevezetése miatt biztosítja a bevételek ágak közötti megosztásának új arányait, azok működőképessége érdekében.

A 29. §-hoz

A javaslat a járulékmérték változás, valamint az egészségügyi hozzájárulás bevezetése miatt a bevételek alapok közötti megosztási szabályainak módosításáról rendelkezik.

-----STARTING---POINT---VEGE---

A 30. §-hoz

A törvény hatálybaléptetéséről, a hatályon kívül helyezendő jogszabályi helyekről, az új rendelkezések alkalmazásának az időpontjáról, a járulékreform előtt keletkezett járulék-kintlévőségek megosztási arányairól, valamint az egészségügyi ellátási kötelezettségről és a területi finanszírozási normatívákról szóló 1996. évi LXIII. törvény végrehajtása során a finanszírozási szerződések felmondási határidejéről és az E. Alap finanszírozási kötelezettsége terhére történő új beteg ellátásának tiltásáról rendelkezik a javaslat.