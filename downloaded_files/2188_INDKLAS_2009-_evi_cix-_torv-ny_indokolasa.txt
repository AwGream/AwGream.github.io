2009. évi CIX. törvény indokolása

a Magyar Köztársaság 2010. évi költségvetését megalapozó egyes törvények módosításáról

Általános indokolás

Az Alkotmánybíróság 4/2006. (II. 15.) AB határozata szerint - hivatkozva az Alkotmány 19. § (3) bekezdésére - a költségvetési törvényjavaslatot önállóan kell benyújtani és tárgyalni, az Országgyűlés e tárgykörről más tárgyköröktől elkülönítve folytat vitát és elkülönítve dönt.

A 2010. évi költségvetési törvényjavaslat ún. „tiszta” költségvetés, a kapcsolódó törvényeket a költségvetési törvényjavaslattal egyidőben, de külön javaslatként nyújtja be a Kormány az Országgyűlésnek.

Ezzel együtt az államháztartásról szóló 1992. évi XXXVIII. törvény (Áht.) 36. §-a szerint a Kormánynak a költségvetési törvényjavaslat benyújtásakor elő kell terjeszteni azokat a törvényjavaslatokat is, amelyek a javasolt előirányzatok megalapozásához szükségesek, illetve összefüggnek az államháztartás működésével. A törvény az Áht. ezen előírásának tesz eleget.

Részletes indokolás

A köztisztviselők jogállásáról szóló 1992. évi XXIII. törvény módosítása

Az 1. §-hoz

2010. január 1-jén megkezdi működését a Kormányzati Személyügyi Szolgáltató Rendszer, amely integrált informatikai megoldást kínál a minisztériumok és a Miniszterelnöki Hivatal személyügyi nyilvántartásainak vezetésére, illetve a személyügyi folyamatok egységesítésére. Tekintettel arra, hogy e rendszer bevezetése személyes adatok kezelését fogalmilag feltételezi, szükséges a megfelelő adatvédelmi garanciák törvényi szintű megteremtése.

A 2004-ben bevezetett ösztöndíjas foglalkoztatás a közszférában beváltotta a hozzá fűzött reményeket, mivel egyrészt pályakezdő fiatalok számára munkatapasztalat-szerzési lehetőséget biztosított, másrészt lehetővé tette, hogy a munkáltató az ösztöndíjas munkájának értékelésétől függően döntsön további alkalmazásáról. A törvény a továbbfoglalkoztatást kívánja megkönnyíteni azzal, hogy a pályázati eljárás alól mentességet ad, hiszen a munkáltató az ösztöndíjas foglalkoztatás ideje alatt kellően megismeri az ösztöndíjast ahhoz, hogy pályázat nélkül is dönteni tudjon a köztisztviselői kinevezéséről.

A törvény megteremti a Bibó István Közigazgatási Ösztöndíj törvényi alapjait. Ez az Államreform Operatív Program keretében megvalósuló ösztöndíj a legkiválóbb nappali tagozatos felsőoktatási hallgatók számára fog - a korábbi Európai Képzési Ösztöndíjhoz hasonlóan - speciális, a közszolgálati munkára felkészítő képzést, illetve gyakorlati tapasztalatszerzést nyújtani.

A törvény a közszféra működésének átláthatósága érdekében szigorítja a köztisztviselők párhuzamos munkavégzésére vonatkozó szabályokat, mivel bejelentéshez, illetve vezetők esetében engedélyhez köti a tudományos, oktatói, művészeti, lektori, szerkesztői, valamint jogi oltalom alá eső szellemi tevékenység, továbbá a közérdekű önkéntes tevékenység végzését is. Az engedélyt a munkáltató csak akkor tagadhatja meg, ha az a köztisztviselő pártatlan, külső befolyástól mentes működését veszélyeztetné. A törvény rögzíti emellett, hogy a köztisztviselői munkakörhöz kapcsolódó egyéb tevékenység is csak akkor látható el, ha azt jogszabály kifejezetten megengedi.

A pénzügyi közvetítőrendszernek a gazdaság működésének egészében betöltött meghatározó szerepére tekintettel, e rendszer stabilitásának megőrzése és a befektetői bizalom növelése céljából a Magyar Állam a Magyar Köztársaság területén székhellyel rendelkező hitelintézet számára kölcsönt nyújthat, garanciát vállalhat a hitelintézet hitelezőivel szemben fennálló tartozásaira, illetve abban tőkét emelhet. Indokolt, hogy az állam ellenőrző szerepe az intézkedés alapján biztosítva legyen. Ennek céljából az állam az érintett hitelintézet vezető tisztségviselői, felügyelő bizottsági, audit bizottsági tagjai közé vele köztisztviselői jogviszonyban álló személyt delegálhat, amely tisztség vagy tagság betöltése nem keletkeztet összeférhetetlenséget a köztisztviselői jogviszonnyal.

A hatályos szabályozás szerint a törvény alapján alanyi jogon ruházati költségtérítés és az étkezési hozzájárulás jár a munkavállalónak. Ezen túlmenően a törvény lehetőséget ad a munkáltatónak további béren kívüli juttatás (pl. cafetéria) nyújtására, adható jelleggel.

A személyi jövedelemadóról szóló törvény 2010. január 1-jétől megszünteti az étkezési hozzájárulás és a ruházati költségtérítés adómentességét, ez utóbbinak a megszüntetése közel dupla terhet róna a munkáltatóra e juttatási jogcím fenntartása esetén.

A törvény célja, hogy új alapokra helyezze a béren kívüli juttatási rendszert. A törvény meghatározza a juttatás minimális mértékét oly módon, hogy ez az összeg ne legyen kevesebb a korábban alanyi jogon járó juttatásnál, de a munkáltatónál se okozzon jelentős költségnövekedést. Meghatározza továbbá a juttatás maximum mértékét, a munkáltatóra bízva az egyes munkavállalónak adandó éves összeg meghatározásának jogát a minimum-maximum keretek között. A juttatások köre az szja törvény kedvezményes adókulccsal adózó tételeiből tevődik össze, a munkavállaló szabadon dönthet, hogy mely jogcímen veszi igénybe a juttatást (étkezési, üdülési hozzájárulás, közlekedési bérlet stb.) A munkáltató a juttatások körét - amennyiben az azokhoz kapcsolódó közterhek viseléséhez forrással rendelkezik - bővítheti.

Az eddig, és a továbbiakban is - az éves költségvetésben biztosított előirányzatoktól függően - adható juttatások köre a duplikáció elkerülése miatt módosul.

Az állami kiadások hatékonyabb felhasználása érdekében a törvény rögzíti, hogy központi államigazgatási szervek a köztisztviselői képzésre tervezett forrásaikat összehangoltan, a méretgazdaságosság előnyeire is tekintettel használhatják fel.

A címzetes főjegyző részére a jelentős mértékű címadományozási juttatás kötelező évenkénti kifizetése a gazdasági válságra tekintettel nem indokolt, illetve a válság enyhítését szolgáló megszorításokkal nem összeegyeztethető.

A törvény a magas színvonalú, korszerű közigazgatási és vezetési ismeretekkel felvértezett államigazgatási kar erősítése érdekében törvényi alapokat teremt a közszolgálati mesterképzésnek. Az Államreform Operatív Program keretében megvalósuló, nemzetközi oktatási együttműködést is tartalmazó European Master of Public Administration képzés elvégzése - megfelelő átmeneti idő után - a közigazgatás vezetői számára képesítési követelménnyé válik.

Az államháztartásról szóló 1992. évi XXXVIII. törvény módosítása

A 2. §-hoz

(1) bekezdéshez:

A 2010. évi költségvetésről szóló törvény 39. §-a a „cukorilleték” helyett a „cukorágazati hozzájárulás” megnevezés használatával a közösségi jogszabályokban megjelenő fogalomhasználatban történt változásokat követi.

(2) bekezdéshez:

A módosítás a helyi önkormányzatok költségvetési rendelete tartalmának új szabályozása miatt szükséges.

(3) bekezdéshez:

A zárolás intézményének pontosító rendelkezése.

(4) bekezdéshez:

A jelenlegi szabályozás csak a szabálytalanság esetén felmerülő visszafizetési kötelezettségre vonatkozik. Azonban ilyen kötelezettség nem csak szabálytalanság esetén fordulhat elő, hanem más okokból is, például az EU által hazánk számára átutalt előlegekkel való elszámolás esetében is, amennyiben a kifizetésekhez képest az elszámolás során árfolyamveszteség merül fel. A törvény ezt a kérdést rendezi.

(5) és a (7) bekezdéshez:

A módosítás a közpénzfelhasználás átláthatóságának, továbbá a jogszerű felhasználásnak a biztosítására irányul a helyi önkormányzati rendszerrel analóg módon a kisebbségi önkormányzati rendszer esetében is. A törvény a kisebbségi önkormányzati rendszer egészére nézve, ugyanakkor a helyi és az országos szint specialitásaira is tekintettel biztosítja az önkormányzati önállóság mellett a közpénzfelhasználás átláthatóságát.

(6) bekezdéshez:

A köztulajdonban álló gazdasági társaságok közzétételi kötelezettségének teljesítése érdekében indokolt feltételhez kötni az állami, önkormányzati támogatások nyújtását.

(8) bekezdéshez:

Szövegpontosítás.

(9) bekezdéshez:

A helyi önkormányzatok és jogi személyiséggel rendelkező társulásaik az államháztartás körébe tartozó jogi személyek, melyek törzskönyvi nyilvántartásba vétele a költségvetési gazdálkodás szempontjából szükséges és indokolt.

(10) bekezdéshez:

A módosítás lehetővé teszi, hogy a helyi önkormányzati rendszerbe tartozó szervezetek döntése alapján a kincstár vezesse a gazdálkodásuk viteléhez szükséges pénzforgalmi számlát.

(11) bekezdéshez:

A 2010. évi költségvetésről szóló törvény 39. §-a a „cukorilleték” helyett a „cukorágazati hozzájárulás” megnevezés használatával a közösségi jogszabályokban megjelenő fogalomhasználatban történt változásokat követi. A Tanács 318/2006/EK rendelete a cukorágazat piacának közös szervezéséről már nem alkalmazta a „cukorilleték” összefoglaló fogalmat, az Európai Közösségek saját forrásainak rendszeréről szóló 2007. június 7-i 2007/436/EK, Euratom tanácsi határozat viszont a cukorágazati hozzájárulás összefoglaló elnevezéssel illeti a cukorágazat keretében fizetendő tételeket, így a 318/2006/EK rendelettel újonnan bevezetett, a közösség saját forrásainak minősülő termelési díjat, a kiegészítő cukorkvótára és a pótlólagos izoglükózkvótára kivetett egyszeri összeget, valamint a többletösszeget. A beszedett összegek a 2007/436/EK, Euratom határozat szerint a közösségi költségvetés bevételének minősülnek, a beszedett összeg 25%-a - a beszedéssel járó költségek fedezeteként - azonban a tagországokat illeti, költségvetési bevételként számolják el. A fentiekre tekintettel indokolt az Áht-ban is az említett határozatban szereplő összefoglaló elnevezést használni.

(12) bekezdéshez:

Ezen feladatot a már elfogadott családtámogatási jogszabályok írják elő a Kincstár számára 2009. szeptemberétől. A módosítás ezen jogszabályok változása miatt szükségszerű.

(13) bekezdéshez:

A módosítás következtében egyértelművé válik, hogy az önkormányzatok családi pótlék kezelésére szolgáló számlájának Kincstárban történő vezetése nem változtatja meg az önkormányzatok költségvetési elszámolási számlája vezetésére vonatkozó eddigi szabályokat.

(14) bekezdéshez:

A törvény kiegészíti az Áht. 18/H. § (2)-(3) bekezdését. Ebben kimondásra kerül, hogy a lakáscélú támogatásokról szóló jogszabály (jelenleg a 12/2001. (I. 30.) Korm. rendelet) alapján a lakástámogatások jogszerű igénybevételét és felhasználását is ellenőrizni köteles kincstár meddig jogosult a támogatásokkal kapcsolatos adatok kezelésére.

(15) bekezdéshez:

Egyszerűsítő, jogtechnikai jellegű módosítás.

(16) bekezdéshez:

A helyi önkormányzatok és jogi személyiséggel rendelkező társulásaik az államháztartás körébe tartozó jogi személyek, melyek törzskönyvi nyilvántartásba vétele a költségvetési gazdálkodás szempontjából szükséges és indokolt.

(17) bekezdéshez:

A kincstár által vezetett törzskönyvi nyilvántartás közhitelessége, nyilvánossága indokolttá teszi, hogy a nyilvántartás alanyai (törzskönyvi szervek és irányító szerveik) tekintetében megfelelő adatszolgáltatási határidő kerüljön megállapításra.

A helyi önkormányzatok törzskönyvi nyilvántartásba vételéhez kapcsolódóan szükséges az általános szabályoktól való indokolt eltérések, illetve értelmező jellegű rendelkezések beépítése az Áht.-ba, ugyanis bizonyos általános előírások nem alkalmazhatók, illetve másképp értelmezhetők helyi önkormányzatok esetében.

(18) bekezdéshez:

Szövegpontosítás

(19) bekezdéshez:

A törvény a polgári jogi szabályok által biztosított keretekkel összhangban pontosítja, hogy az egyedi állami kezesség/garanciavállalást az erről szóló szerződés hozza létre. A Kormány tartalmi döntést hoz a kezesség/garanciavállalás kérdésében, azaz felhatalmazást ad vállalásra.

(20) bekezdéshez:

Az (1) bekezdésben foglaltakra tekintettel pontosítandó, hogy az egyedi állami kezességet/garanciát nem maga a Kormány vállalja.

(21) bekezdéshez:

Az (1) bekezdésben foglaltakra tekintettel pontosítandó, hogy az egyedi állami kezességet/garanciát nem maga a Kormány vállalja. Pontosítja továbbá a törvény, hogy a hitel visszafizetése esetében - tekintve, hogy az elemzés jövőbeli feltételezéseken, terveken alapul - a megalapozottság a követelmény.

Az egyedi kezességekre alkalmazandó jelenlegi kezesi díj rendszere nincs összhangban az Európai Unió állami támogatásokra vonatkozó jogszabályi követelményeivel. Az állami kezességgel történő forrásbevonásnál mindig az adott hitelügylet konkrét paraméterei ismeretében ítélhető meg, hogy az ügylet megfelel-e a közösségi állami támogatási szabályoknak, azaz az állami szerepvállalás nem valósít meg tiltott állami támogatást. Ez azt igényli, hogy a kezes rugalmasan, esetenkénti mérlegelés alapján tudjon dönteni a kezesi díj mértékéről. Jelenleg a kezesi díj mértékének felső határáról a költségvetési törvény rendelkezik, és nincs arra lehetőség, hogy a törvényben rögzítettnél magasabb díjat kérhessen az állam. A törvény a Magyar Állam nevében kezesként eljáró pénzügyminiszter feladatává teszi a díj megállapítását, mivel a Kormány döntésének fázisában - tekintve, hogy főszabályként pályáztatással kell kiválasztani a hitelnyújtót - még nem ismeretesek a hitelügylet konkrét feltételei.

(22) bekezdéshez:

Szövegpontosítás. Egy adott jogszabályi állami kezesség részletszabályait az adott törvény végrehajtási rendeletében kell meghatározni, nem az Áht. felhatalmazásán alapuló, a kezességek általános eljárási szabályait tartalmazó rendeletben.

Az egyedi kezességekhez hasonlóan a jogszabályi állami kezességek esetében is gondoskodni kell az Európai Unió állami támogatásokra vonatkozó jogszabályi követelményeinek betartásáról. A forrásbevonási konstrukció részleteinek ismerete a jogszabályi kezességek esetében is szükséges a díj megállapításához, ezért a törvény lehetőséget ad arra, hogy a kezesi díj a részletszabályokat - a (11) bekezdés alapján - tartalmazó kormányrendeletben szerepelhessen.

(23) bekezdéshez:

Az Áht. 33. § (1) bekezdésében foglaltakra tekintettel pontosítandó, hogy az egyedi állami kezességet/garanciát nem maga a Kormány vállalja.

(24) bekezdéshez:

Az Áht. 33. § (1) bekezdésében foglaltakra tekintettel pontosítandó, hogy az egyedi állami kezességet/garanciát nem maga a Kormány vállalja.

Az Áht. 33. § (7) bekezdésének módosítása a közösségi állami támogatási szabályok figyelembe vételét írja elő. A törvény nevesíti e szabályokat.

(25) bekezdéshez:

Szövegpontosítás.

(26) bekezdéshez:

A kincstárnoki funkciónak az Áht. rendszerébe történő beemelése indokolt. A kincstárnokot a miniszterelnök jelölheti ki - a Kormány irányítási és felügyeleti jogkörébe nem tartozó fejezetek kivételével - központi költségvetési fejezethez, az elkülönített állami pénzalaphoz a gazdálkodás figyelemmel kísérésére a makrogazdasági célok megvalósítása érdekében, amely a fejezeti és az intézményi önállóság sérelme nélkül segíti elő a célok, feladatok megvalósítását.

(27) bekezdéshez:

Az Áht. - a költségvetési szervek jogállásáról és gazdálkodásáról szóló 2008. évi CV. törvénnyel - történt módosítása alapján szükséges, pontosító, technikai jellegű módosítás.

(28) bekezdéshez:

A közfoglalkoztatás 2010. évi új szabályozása indokolja az önkormányzatok központi költségvetésből történő támogatás-igénylésének, ellenőrzésének és elszámolásának az általános szabályoktól való eltérését.

(29) bekezdéshez:

Amennyiben az önkormányzatok - olykor jelentős összegű - visszafizetési kötelezettségüknek nem tudnak eleget tenni, adósságrendezési eljárás lefolytatására kerülhet sor, amely ha időlegesen is, de működésképtelenné teheti az önkormányzatot. Ezért indokolt a visszafizetési kötelezettség éven túli részletfizetésére lehetőséget biztosítani, amely idő alatt az önkormányzat rendezheti pénzügyi kötelezettségét, ez idő alatt biztosítva az önkormányzati kötelező feladatok ellátását.

(30) bekezdéshez:

Az Áht. 2010-től hatályos fogalomrendszere alapján indokolt a helyi önkormányzatok költségvetési rendeletének tartalmát pontosítani. Ez alapján az önkormányzatok képviselő-testületei külön jóvá kell, hogy hagyják rendeletükben a költségvetési hiány vagy többlet összegét, valamint a hiány finanszírozásának „belső” forrását (előző évi pénzmaradvány felhasználása), valamint a hiány „külső” finanszírozásának módját.

(31) és (34)-(35) bekezdéshez:

A fenti rendelkezések az Áht. V. fejezetében szerepelnek, aminek új címe: Önkormányzatok költségvetése, tehát az a törvényalkotó szándéka, hogy egy alapvetően egységes szabályozást adjon a helyi önkormányzati és a kisebbségi önkormányzati rendszerre. Ezzel szemben a 73-77. §-ok, amelyek alapvetően a folyamatos önkormányzati működést kívánják lehetővé tenni, csak a helyi önkormányzatokról rendelkeznek, olyan felhatalmazást adva a folyamatos helyi önkormányzati működés biztosítása érdekében a bizottságnak, polgármesternek, ami a helyi kisebbségi önkormányzatok esetében is lehetséges és szükséges. Tekintettel arra, hogy a helyi kisebbségi önkormányzat költségvetési határozata a helyi önkormányzat rendeletének jogi sorsát osztja különösen fontos, hogy a költségvetési rendelet meg nem alkotása esetén - amikor is a polgármester megteheti a szükséges ideiglenes intézkedéseket a helyi önkormányzat működése érdekében, a kisebbségi önkormányzat képviselő-testültének elnöke is megtehesse a működéséhez szükséges intézkedéseket.

(32) bekezdéshez:

Az Áht. - a költségvetési szervek jogállásáról és gazdálkodásáról szóló 2008. évi CV. törvénnyel - történt módosítása alapján szükséges, pontosító, technikai jellegű módosítás.

(33) bekezdéshez:

Szövegpontosítás a helyi önkormányzatok költségvetési rendelete tartalmának új szabályozása miatt.

(36) bekezdéshez:

A költségvetési szervek jogállásáról és gazdálkodásáról szóló törvény által történő, 2010. évtől hatályos Áht. módosítás miatt indokolt meghatározni, hogy a költségvetési szervek egyes típusainál előírt sajátos gazdálkodási szabályokat a helyi önkormányzatok, a helyi önkormányzatok jogi személyiséggel rendelkező társulásai, a települési és területi kisebbségi önkormányzatok és társulásai, valamint a területfejlesztési tanácsok működése során nem kell alkalmazni.

(37) bekezdéshez:

A módosítás a helyi önkormányzatok törzskönyvi nyilvántartásához kapcsolódva azt biztosítja, hogy a törzskönyvi alanyiság mellett sem kell külön elemi költségvetést, beszámolót készíteni, évközi adatszolgáltatást teljesíteni azoknak az önkormányzatoknak, amelyek nem körjegyzőségbe, társult képviselő testületbe tartoznak.

(38)-(40) bekezdéshez:

Szövegpontosítás

(41) bekezdéshez:

Az Áht. - a költségvetési szervek jogállásáról és gazdálkodásáról szóló 2008. évi CV. törvénnyel - történt módosítása alapján szükséges, a helyi önkormányzatokról szóló 1990. évi LXV. törvény (Ötv.) 80. §-ának (4) bekezdésében foglaltakkal történő összhangba hozást célzó módosítás.

(42) bekezdéshez:

Az NHH esetében a központi költségvetésbe tervezett befizetés összege 1.965,5 MFt-tal magasabb az előző évinél, ami meghaladja a kormányhivatal bevételeinek - jelenleg hatályos Áht. szerinti - 30%-át. A bevételi kötelezettség költségvetési törvényben történő előírása érdekében szükséges az államháztartásról szóló 1992. évi XXXVIII. törvény a saját bevételt érintő befizetési kötelezettséget 30%-ban korlátozó szabály módosítása.

(43) bekezdéshez:

A módosítás lehetővé teszi, hogy az irányító szervek, így a helyi önkormányzatok, többcélú kistérségi társulások az önállóan működő költségvetési szerveik pénzügyi, gazdasági feladati ellátására a saját irányítása alá tartozó - pénzügyi, gazdasági szervezeti egységgel rendelkező - költségvetési szerv kijelölése helyett más önkormányzat vagy többcélú kistérségi társulás költségvetési szervét kérhetik fel, annak irányító szervével kötött megállapodás alapján. Ezáltal lehetővé válik, hogy többcélú kistérségi társulás vagy egy „nagyobb” önkormányzat munkaszervezete, hivatala, vagy költségvetési szerve e feladatok tekintetében „körzetközponttá” váljon.

(44) és (46) bekezdéshez:

A törvény jelenleg csak a vállalkozó közintézetek számára biztosítja a fejlesztési hitel felvételének lehetőségét. A költségvetési szervek jogállásáról szóló törvény szerint közüzem „az alaptevékenysége szerint más költségvetési szerv, illetve lakosság részére fizikai (technikai) jellegű szolgáltatást, településgazdálkodási, üzemeltetési, műszaki szolgáltatást, vagy a fogvatartottak foglalkoztatását végző költségvetési szerv.” A megfogalmazásból látszik, hogy a közüzem alapesetben olyan tevékenységet lát el, amely jelentős és fejlett technikai, műszaki infrastruktúrát igényel, amely kialakítása, fejlesztése önmagában indokolhatja a külső források bevonhatóságának biztosítását. A módosítás arra vonatkozik, hogy a fejlesztési hitelt közüzem is felvehesse. A közüzem alapesetben - a vállalkozó közintézettől eltérően - saját tulajdonú vagyonnal nem rendelkezik, a hitel fedezetéül azt a vagyontömeget célszerű megjelölni, amely külön törvény rendelkezése alapján a közüzem saját tulajdona. Ezáltal biztosított, hogy a közüzem hitelt a használt állami, önkormányzati vagyon megterhelésével nem vehet fel. A felvehető hitelek maximális mértékét - a vállalkozó közintézetekhez hasonlóan - a vagyon 50%-ában határozza meg a rendelkezés.

(45) bekezdéshez:

A törvény célja, hogy megteremtse az összhangot a pénzforgalmi szolgáltatás nyújtásáról szóló 2009. évi LXXXV törvény fogalomhasználatával.

(47)-(48)-(49) bekezdéshez:

Pontosító, jogtechnikai jellegű módosítás.

(50) bekezdéshez:

Egyértelműsíti a személyes adatok védelméről és a közérdekű adatok nyilvánosságáról szóló 1992. évi LXIII. törvény 19. § (4) bekezdésének a bírói gyakorlatban kikristályosodott értelmezését, amely szerint a köztulajdonban álló gazdasági társaságok közfeladatot ellátó szervnek minősülnek.

(51)-(54) bekezdéshez:

Pontosító, jogtechnikai jellegű módosítás.

(55) bekezdéshez:

Az Áht. 101. § (10) bekezdésének gyakorlati alkalmazása során többször felmerült, hogy a pótlólagos bevételek körébe sorolható-e a szerződést biztosító mellékkötelezettség jogcímen kapott bevétel (pl. kötbér). Mivel annak célja a szerződés teljesítésének előmozdítása - azaz nem önálló bevételi jogcím -, ezért az arra jutó állami támogatást nem indokolt visszafizettetni.

(56) bekezdéshez:

Az államháztartás alrendszerei közül a helyi önkormányzatok és a kisebbségi önkormányzatok vagyonáról külön törvény rendelkezik. A módosítás összhangot teremt a Nek. tv. előírásaival.

(57) bekezdéshez:

Pontosítja az állam nevében eljáró MNV Zrt. feladatait.

(58) bekezdéshez:

Az állami vagyonról szóló 2007. évi CVI. törvény rendelkezéseiből is következik, hogy hatálya alá tartozó vagyon értékesítéséből származó költségvetési bevétel az állami vagyonnal kapcsolatos bevételek és kiadások fejezeten keresztül központosított bevételt képez, a hasznosítási bevételekre viszont a hasznosításra feljogosított költségvetési szerv jogosult. Ennek a jogszabályban történő megjelenítése a gyakorlatban tapasztalható bizonytalanságokat kiküszöbölve a szabályozást egyértelművé teszi.

Az Áht.-ban rögzített költségvetési elszámolási szabályok szerint az MNV Zrt. által nyújtott tulajdonosi kölcsönök nem minősülnek költségvetési kiadásnak, így kiadási előirányzatok útján nincsenek korlátozva. Célszerű azonban a vagyonkezelés számára kellően rugalmas korlátot meghatározni. Tekintve, hogy - a Kormányon belül - e tekintetben a szakmai és költségvetési kontrollt az állami vagyon felügyeletéért felelős miniszter gyakorolja, a törvény ennek hatáskörébe utalja e kölcsönök jóváhagyását.

Annak érdekében, hogy az állami tulajdonú gazdasági társaságoknak történő állami források (tőkeemelés és támogatás) juttatása összhangban legyen az EU-s támogatási szabályokkal - az Állami Számvevőszék javaslatának megfelelően - 2010-től ezen ügyletekhez is az állami vagyon felügyeletéért felelős miniszter engedélye szükséges.

(59) bekezdéshez:

Az államháztartási gazdálkodás, elszámolás, statisztika megfelelő információs rendszerének megalapozásához szükséges az egyes alapok, fejezeti kezelésű előirányzatok kincstári nyilvántartása.

(60) és (63)-(66) bekezdéshez:

A kincstári gazdálkodás korszerűsítésével összefüggésben a kincstári finanszírozás és pénzkezelés részletszabályait szükségtelen kormányrendeleti szinten szabályozni, elégséges a tárcarendeleti szabályozás. Ezen elv alapján történne meg a felhatalmazó rendelkezések kisebb módosítása.

(61) bekezdéshez:

A módosítás elsősorban a honvédelmi szervezeteknél kialakult sajátos gyakorlat jogszabályi alapjának megteremtését szolgálja.

(62) bekezdéshez:

A kincstárnoki funkciónak az Áht. rendszerébe történő beemelése indokolt. A kincstárnokot a miniszterelnök jelölheti ki - a Kormány irányítási és felügyeleti jogkörébe nem tartozó fejezetek kivételével - központi költségvetési fejezethez, az elkülönített állami pénzalaphoz a gazdálkodás figyelemmel kísérésére a makrogazdasági célok megvalósítása érdekében, amely a fejezeti és az intézményi önállóság sérelme nélkül segíti elő a célok, feladatok megvalósítását.

(67) bekezdéshez:

Az Áht. 2010. január 1-jétől alkalmazásra előírt, az elemi költségvetéshez kapcsolódó megvalósítási tervet az önkormányzati költségvetési szerveknél nem kell elkészíteni, csak abban az esetben, ha az önkormányzat ezt igényli. Így az adminisztrációs terhek az önkormányzat döntése nélkül nem növekednek.

A helyi önkormányzatok címzett és céltámogatási rendszeréről szóló 1992. évi LXXXIX. törvény módosítása

A 3. §-hoz

A helyi önkormányzatok címzett és céltámogatási rendszere 1990-től a helyi fejlesztések egyik legmeghatározóbb mozgatórugója volt. Az uniós források bővülésével át kellett értékelni a hazai fejlesztési rendszerben betöltött szerepét. Lépések történek a decentralizáció irányába. 2007-től az Országgyűlés nem döntött új címzett beruházások indításáról, a céltámogatásról 2005-től a regionális fejlesztési tanácsok döntöttek.

A 2010. évben további jelentős változások várhatók a hazai fejlesztési források területén, melyhez igazodva szükséges a fenti törvény módosítása is.

Mivel jelentősen szűkül a decentralizált döntési jogkörben lévő fejlesztési források köre szükséges áttekinteni, hogy az új induló céltámogatásokra fordítható 200 millió forintos régiós elosztását indokolt-e fenntartani.

A törvény alapján 2010. évben az új induló céltámogatásokról a helyi önkormányzatokért felelős miniszter döntene a szükséges szakmai konzultációkat követően. Változást jelent a továbbiakban az is, hogy 2010-től az 50 millió forint, illetve az alatti beruházási összköltségű fejlesztésekhez lehet céltámogatást igényelni. A támogatható célok körét - a korábbi évekhez hasonlóan egészségügyi gép-műszer beszerzés - a törvény új 8. számú melléklete rögzíti.

A címzett és céltámogatással folyamatban lévő beruházásokkal kapcsolatos teendők jelenleg megoszlanak a Nemzeti Fejlesztési és Gazdasági Minisztérium, illetve az Önkormányzati Minisztérium között, mely bizonytalanságra adhat okot. Ennek rendezése érdekében a fejlesztési forrással kapcsolatos valamennyi feladat a helyi önkormányzatokért felelős miniszter hatáskörébe kerül.

Egyes hátrányos helyzetű településeken forráshiány következtében évek óta húzódik a cél és címzett támogatásból megkezdett beruházások befejezése. Időközben - gazdaságossági és szakmai szempontokat is figyelembe véve - szükségessé vált az önkormányzat alapfeladatainak átszervezése, mely következtében a folyamatban lévő beruházás eredeti alapfunkciója módosulhat. A törvény lehetőséget biztosít az önkormányzatoknak a támogatás igénybevételével keletkezett vagyon más alapfeladat ellátására történő hasznosítására.

A címzett támogatással megvalósítható önkormányzati beruházások jelentős mértékű EU-s támogatásban részesülhetnek, így a hazai támogatási rendszert 2011-2012. években továbbra sem szükséges működtetni.

A szociális igazgatásról és szociális ellátásokról szóló 1993. évi III. törvény módosítására

A 4. §-hoz

(1) bekezdéshez:

Az Európai Uniós állampolgárok részére a hazai forrásokból biztosítandó ellátáshoz szükséges eljárás és adatszolgáltatás rendjét biztosítja.

(2) bekezdéshez:

A szolgáltatások és szolgáltatók elmúlt években kialakult rendszere miatt - az önkormányzatok mellett egy több alternatív szolgáltató (civil, egyházi) van jelen a személyes gondoskodás rendszerében - a szolgáltatások igénybe vétele eltérő lehet. A párhuzamos finanszírozás elkerülése érdekében központi nyilvántartási rendszer kiépítése szükséges. Ennek érdekében a Foglakozatási és Szociális Hivatal felhatalmazást kap a természetes személyazonosító adatok, valamint a TAJ számok kezelésére az országos nyilvántartási rendszerben. A jogosulatlanul igénybe vett normatíva felhasználásról tájékoztatja a kincstárt, így kiszűrhető a többes finanszírozás. A rendszer kiépítése a kormányzati tervezési folyamatok jobb alátámasztását is biztosítja. A szabályok 2010. október 1-jén lépnek hatályba.

(3)-(11) és (28) bekezdéshez:

Egy családban egyidejűleg csak egy, az aktív korúak ellátására jogosult személy lehet, kivéve azokban a szociálisan hátrányos helyzetű családokban, ahol csak egy munkaképes személy van, a rendelkezésre állási támogatás mellett egyidejűleg rendszeres szociális segély is folyósítható a családok létbiztonságának megőrzése érdekében. 2010. január 1-jétől egy családban egyidejűleg csak egy aktív korúak ellátására jogosult személy lehet, kivéve, hogy ha a család egyik tagja rendelkezésre állási támogatásra, míg egy másik tagja rendszeres szociális segélyre jogosult.

A módosítás értelmében abban az esetben, ha a rendelkezésre állási támogatásra jogosult személyt a munkaügyi szerv a nyílt munkaerőpiaci foglalkoztatás érdekében kiközvetíti vagy képzésbe, munkaerőpiaci programba illetve egyéb foglalkoztatást segítő programba vonja be, akkor ezen időtartamra az önkormányzat nem kötelezheti közcélú munkára. A módosítás célja, hogy a rendelkezésre állási támogatásban részesülő személyek munkaerőpiaci esélyeinek javítását célzó intézkedések elsőbbséget élvezzenek a közfoglalkoztatással szemben.

Abban az esetben, ha vállalkozóhoz vagy gazdasági társasághoz közvetítik ki a rendelkezésre állási támogatásra jogosultat, akkor csak a közvetítés eredményéről kapott értesítést követően kötelezhető közcélú munkára az érintett személy.

A közfoglalkoztatási terv a közfoglalkoztatás helyi megszervezésének alapdokumentuma, amely e feladatok ellátását egy év időtartamra meghatározza. A közfoglalkoztatási terv elkészítésének folyamatába - véleményezési jogkörrel - a települési kisebbségi önkormányzatok is bekapcsolódhatnak, előmozdítva ezzel a nemzeti és etnikai kisebbségek érdekeinek hatékonyabb képviseletét a közfoglalkoztatási feladatok ellátása kapcsán.

A munkaügyi hatóság által megállapított jogellenes munkavégzés szankciója első alkalommal a pénzbeli ellátás, azaz a rendelkezésre állási támogatás, vagy a rendszeres szociális segély felfüggesztése, ezzel szemben a közfoglalkoztatás felfüggesztésére nem kerül sor. A szankciót a munkaügyi hatóság jogsértés tényét megállapító határozatának jogerőre emelkedéséről szóló értesítés megérkezése után kell végrehajtani.

(12)-(14) bekezdéshez:

A módosítás az adósságkezelési szolgáltatás, az adósságcsökkentési támogatás rendszerének továbbfejlesztését, javítását célozza.

Azok, akik lakáscélú kölcsönüket átváltották más - szabad felhasználású - hitelekre és ezt igazolni tudják, bekerülhetnek a támogatottak körébe. Ebben az esetben ugyanis - az ügyfél szempontjából - csupán a hitel típusa változott meg, a hátralék tehát - bár közvetve - továbbra is az eredeti lakáscélú hitel felvételéhez kapcsolódik.

Tekintettel arra, hogy az adósságcsökkentési támogatás mértéke évek óta nem emelkedett - a közüzemi díjak, illetve a lakáshitelek összege azonban jelentősen megnövekedett - indokolt ezen összeghatárok módosítása is.

A támogatás összegének emelésére az önkormányzatoknak nem kötelesek, hiszen a szociális törvény csak felső határt határoz meg, az önkormányzatok a teherbíró képességüktől függően határozhatják meg a helyi rendeletükben a felső összeg határt.

(15) bekezdéshez:

A hatályos szabályozás előírja, hogy a normatív állami hozzájárulás folyósításának feltétele az, hogy az intézmény működési feltétele és szolgáltatása, valamint intézményi térítési díja megfelel a jogszabályi előírásoknak. A hivatkozott rendelkezés túl széleskörű, a Magyar Államkincstár hatáskörén túlterjeszkedően ad felhatalmazást a szolgáltatások szakmai feltételrendszerének ellenőrzésére. Erre tekintettel módosítás szükséges aszerint, hogy az igazgatóságok csak a működési engedély meglétét kérhessék számon.

(16), (20) és (25) bekezdéshez:

A törvény a támogató szolgáltatáshoz és a közösségi ellátásokhoz hasonlóan a hatékonyabb ellátásszervezés érdekében kiveszi a kötelező önkormányzati feladatok közül a jelzőrendszeres házi segítségnyújtást, és pályázati rendszerben kívánja finanszíroztatni.

(17) bekezdéshez:

A törvény egyértelművé teszi azt, a hatályos jogszabályokból egyébként szintén következő szabályt, hogy egy szolgálattónak, intézménynek egy fenntartója van.

(18)-(19) és (23) bekezdéshez:

2009. január 1-jétől a házi segítségnyújtás és a jelzőrendszeres házi segítségnyújtás működési engedélyében szerepeltetni kell az ellátható személyek számát és a jelzőkészülékszámot. Annak érdekében, hogy az ellátotti létszám esetleges növekedéséből származó változások ne jelentsenek aránytalan adminisztratív terhet a fenntartóknak, a nappali és a bentlakásos ellátáshoz hasonlóan meg adni az átmeneti túllépés lehetőségét. Egyidejűleg a törvény a szakmai tapasztalatok alapján nappali ellátás esetén a túllépést öt százalékról tíz százalékra emeli.

Összehangolja a szakmai ellátás minőségi feltételeit a költségvetési törvény finanszírozási szabályaival.

(21) bekezdéshez:

A módosításlehetővé teszi, hogy az ellátott vagy a helyette a személyi térítési díjat megfizető személy írásban vállalhassa az önköltségből számított intézményi térítési díj összegével megegyező személyi térítési díj megfizetését. Ebben az esetben az ellátott mentesül a hatósági jövedelemvizsgálat kötelezettsége alól is.

(22) bekezdéshez:

A jegyzői munkateher csökkentése érdekében idősotthoni ellátás esetében is csak az ellátás igénybevételét megelőző hatósági jövedelemvizsgálat marad meg.

(24) bekezdéshez:

A törvény az önkormányzati fenntartókhoz hasonlóan a nem állami fenntartóknak is előírja, hogy egyházi fenntartónak történő intézményátadás esetén térítsék meg az egyházi kiegészítő támogatás öt évre eső összegét. Mivel a nem állami fenntartó bármikor megszűnhet, és nem részesül folyamatos állami támogatásban a törvény az esetükben egyösszegű megtérítést ír elő.

(26)-(27) bekezdéshez:

A szükséges felhatalmazó és átmeneti rendelkezéseket, valamint a módosításokkal összefüggésben pontosításokat tartalmaznak.

A statisztikáról szóló 1993. évi XLVI. törvény módosítása

Az 5. §-hoz

Az államháztartásról szóló 1992. évi XXXVIII. törvény 100/G. §-ának (4) bekezdése alapján központi közhatalmi költségvetési szerv kiegészítő tevékenység végzésére csak kivételesen, törvény vagy kormányrendelet alapján jogosult. A módosítás ennek törvényi alapját teremti meg a KSH-nál.

A közoktatásról szóló 1993. évi LXXIX. törvény

A 6. §-hoz

(1) bekezdéshez:

A módosítás az óvodák jobb kihasználását szolgálja.

(2) bekezdéshez:

A közoktatásról szóló törvény hatályos rendelkezései alapján nem állapítható meg egyértelműen, hogy mely esetben vállal át az egyházi jogi személy állami feladatot, és mely esetben vállal át a helyi önkormányzattól feladatot. A törvény ezt a kérdést rendezi.

(3)-(4) bekezdéshez:

A törvény egyértelművé teszi azokat a felhatalmazó rendelkezéseket, amelyek alapján az oktatási miniszter, illetve a Kormány rendeletet adhat ki.

(5)-(8) bekezdéshez:

A felhatalmazások tartalmazzák azokat az előírásokat is, amelyek figyelembe vételével a jogalkotó megállapíthatja az egyes eljárások keretei között kérhető igazgatási szolgáltatási díjat.

(9) bekezdéshez:

A törvény megváltoztatja az alapfokú művészetoktatás finanszírozási rendjét is, növelve a tanulói hozzájárulás mértékét.

(10) bekezdéshez:

A tanulmányi eredményeket figyelembe kell venni a térítési díj meghatározása során.

(11) bekezdéshez:

A törvény áttekinthetővé teszi az egyházi kiegészítő támogatás megállapításának szabályait. A hatályos szabályozásból ugyanis nem állapítható meg, hogy milyen eljárás keretében lehet megállapítani a kiegészítő támogatás összegét. A jövőben az oktatási miniszter hoz határozatot, amely ellen megteremtődik a bírósági út igénybe vételének a lehetősége.

A kisebbségi önkormányzatok is jogosultak - az egyházi jogi személyekhez hasonlóan - kisebbségi fenntartói kiegészítő szabályozásra. Abban az esetben, ha Országos Kisebbségi Önkormányzat részére adnak át a nemzeti etnikai kisebbségek jogairól szóló törvényben meghatározottak szerint nevelési-oktatási intézményt a kiegészítő támogatást a központi költségvetésből és annak terhére kell kifizetni. Ha a nevelési-oktatási intézmény átvétele nem felel meg a törvényi rendelkezéseknek a központi költségvetés által kifizetett kiegészítő támogatást „el kell számolni” az intézményt átadó helyi önkormányzattal.

Amennyiben az Oktatási Hivatal megállapítja, hogy a helyi önkormányzat nem tesz eleget feladatellátási kötelezettségének, határozattal kijelöli azt az óvodát, illetve iskolát, amelyik köteles felvenni a gyermeket, a tanulót. A kijelölt óvoda, iskola fenntartójának a központi költségvetés a kiegészítő támogatásnak megfelelő összeget fizeti ki, és elszámolja az érintett önkormányzat terhére.

Az oktatásért felelős miniszter és a fenntartó akkor is köthet közoktatási megállapodást, ha annak megkötése a felek mérlegelésén múlik. Indokolt, hogy ebben az esetben is szabályozott legyen a konkrét, adott költségvetési évre járó kiegészítő támogatás megállapításának rendje.

(12) bekezdéshez:

Pontosító rendelkezés, amely a közoktatásért felelős miniszter által kötelezően kötendő megállapodások feltételeihez kapcsolódik.

(13)-(15) bekezdéshez:

Az oktatás-szervezés feltételeit könnyítő rendelkezések, amelyek - átmeneti időszakra - bővítik az önkormányzatok mozgásterét.

A Magyar Export- Import Bank Részvénytársaságról és a Magyar Exporthitel Biztosító Részvénytársaságról szóló 1994. évi XLII. törvény módosítása

A 7. §-hoz

A törvény célja, hogy az elkülönült limitek meghatározása révén az Eximbank egyéb export célú garanciavállalási tevékenységével elő tudja segíteni a vállalkozások exporttevékenységét.

Az ügyészségi szolgálati viszonyról és az ügyészségi adatkezelésről szóló 1994. évi LXXX. törvény módosítása

A 8. §-hoz

A köztisztviselők béren kívüli juttatásainak újraszabályozását indokoló körülmények a bíróságok, illetve az ügyészség szervezetében dolgozókra is irányadóak, mivel a személyi jövedelemadóról szóló törvény 2010. január 1-jén hatályba lépő rendelkezései a számukra törvényileg garantált béren kívüli juttatások közteherviselési szabályait is érintik. A törvény a bírósági és az ügyészi szervezetrendszer foglalkoztatottjai esetében is a rugalmas, a korszerű javadalmazási rendszer részét képező cafetéria-juttatás törvényi alapjainak megteremtésére irányul.

A személyi jövedelemadóról szóló 1995. évi CXVII. törvény módosítása

A 9. §-hoz

A módosítás arra irányul, hogy a hallgatói munkadíj adóterhet nem viselő részét a jelenlegi egyhavi minimálbér összegének kétszeresében meghatározva ösztönözze, támogassa a hallgatók szakmai munkáját, tevékenységét, elősegítse a hazai felsőoktatási rendszer gyakorlatorientáltabbá válását.

A területfejlesztésről és a területrendezésről szóló 1996. évi XXI. törvény módosítása

A 10. §-hoz

A módosítás célja, hogy az 1996. évi XXI. törvény (a továbbiakban: Tftv.) alapján kötelezően létrehozandó térségi fejlesztési tanácsok a saját szervezeti és működési szabályzataikban az egyes tagokat terhelő befizetési kötelezettségeket arányos módon, és az egyes tagok által reálisan teljesíthető mértékben írják elő.

A módosítás a 2010. évi költségvetésről szóló törvényhez úgy kapcsolódik, hogy a Tftv. alapján kötelezően létrehozandó Balaton Fejlesztési Tanács költségvetési támogatása a törvény szerint a 2009. évi 90,0 millió forintról 50,0 millió forintra, a Budapesti Agglomerációs Fejlesztési Tanács támogatása pedig 17,0 millió forintról 5,0 millió forintra fog csökkenni.

A 2010. évben lecsökkent költségvetési hozzájárulás mellett a térségi fejlesztési tanácsok tagjai részére előírt befizetési kötelezettségek megfelelő szabályozása esetén biztosítható az egyes tanácsok működésének finanszírozása.

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosítása

A 11. §-hoz

(1) bekezdéshez:

Az 1996. évi XXXI. törvény 37. § (1) bekezdésének jelenleg hatályos szabályozása szerint az önkéntes és a létesítményi tűzoltónak a tűzoltás, műszaki mentés, az ezekre való felkészítés és a rendkívüli készenléti szolgálat időtartamára a munkahelyén történt munkavégzési kötelezettség alóli felmentés miatt kiesett jövedelmét az igénybe vevő téríti meg. Ennek alapján az igénybe vett önkéntes és létesítményi tűzoltó társadalombiztosítási ellátásra is jogosult.

A törvény szerint kikerül az a rendelkezés, hogy az igénybe vett önkéntes és létesítményi tűzoltó társadalombiztosítási ellátásra is jogosultak. Ennek indoka, hogy a társadalombiztosítási ellátás szabályait, így az ellátásra jogosultak körét, a jogosultság feltételeit egyéb jogszabályok (így a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény) részletesen szabályozzák.

(2) bekezdéshez:

Jelenleg az OKF költségvetéséből működtetett, - a katasztrófavédelem szervezeti rendszerében működő - tanintézet végzi térítésmentesen más szervekhez tartozó tűzoltóságok tagjainak szakmai képzését.

Ezt a helyzetet a megváltozott gazdasági körülmények miatt nem lehet tovább fenntartani. A törvény szerint a hallgatók a későbbiekben is tandíjmentességet élveznek, ugyanakkor a képzéssel kapcsolatos egyéb költségeket (pl. szállás, étkezés, tankönyvek stb.) a küldő szervnek, vagy a hallgatóknak kell viselniük.

(3) bekezdéshez:

Az elmúlt évek tapasztalatai (a laktanyák jelenlegi állapotának felmérése) rámutattak, hogy tűzvédelmi bírság és a biztosítók 1,5%-os hozzájárulása fejezeti kezelésű előirányzatot - amely technikai fejlesztéseket biztosítja - gazdaságosabb a meglévő laktanya épületek felújítására fordítani, mint új épületeket felépíteni. A monitoring lakossági riasztó-tájékoztató eszközöknél szintén fontos és kiemelt feladat a létesítésen túl az üzemeltetés biztosítása is.

A tisztességtelen piaci magatartás és a versenykorlátozás tilalmáról szóló 1996. évi LVII. törvény módosítása

A 12. §-hoz

Szabályozási és finanszírozási szempontból is egységesen kezelődik a Gazdasági Versenyhivatal versenykultúra, tudatos fogyasztói döntéshozatal kultúrájának fejlesztése, valamint a regionális versenyjogi intézményrendszer fejlesztésével kapcsolatos tevékenysége. Így a feladatok köre kibővül az OECD-GVH Budapesti Versenyügyi Regionális Oktatási Központ működtetésével, amelyhez a forrás a jelenlegi tíz százalék tizenöt százalékra való emelésével biztosítható.

A hitelintézetekről és a pénzügyi vállalkozásokról 1996. évi CXII. törvény módosítása

A 13. §-hoz

A lakástámogatási hatóságként eljáró Kincstár a 12/2001. (I. 30.) Korm. rendelet alapján jogosult és köteles a támogatás igénybevételének és felhasználásának jogszerűségét ellenőrizni, így a hatósági ellenőrzés céljára elengedhetetlenül szükséges a hitelintézeti adatszolgáltatás, s a kapcsolódó adatoknak a banktitok megtartási kötelezettsége köréből történő kivonása.

A személyi jövedelemadó meghatározott részének az adózó rendelkezése szerinti felhasználásáról szóló 1996. évi CXXVI. törvény módosítása

A 14. §-hoz

A módosítás arra irányul, hogy méltányos elbírálást biztosítson, abban az esetben, ha a szervezet önhibáján kívül határidőt mulaszt.

A törvény a módosítást követően egységesen két éves „előműködést”, türelmi időt követel meg az egyházaktól ahhoz, hogy a magánszemélyek a személyi jövedelemadójuk meghatározott részét számukra felajánlhassák.

A gyermekek védelméről és a gyámügyi igazgatásról szóló 1997. évi XXXI. törvény módosítása

A 15. §-hoz

Az otthonteremtési támogatást a fiatal felnőtt 24/25 éves koráig igényelheti. Számos jelzés érkezett, hogy a fiatalok számára 24 éves korukban még nem ad hitelt a bank, különösen akkor, ha még munkaviszonyuk sincs, mert még tanulnak. Ezért szükséges az otthonteremtési támogatás igénybevételi életkorát 30 évre kitolni. A költségvetés számára ez többletkiadást nem jelent, csak annyit, hogy időben jobban elhúzódva jelennek meg az igények. Különösen indokolt a módosítás amiatt, hogy az utógondozói ellátás igénybevételének felső korhatárra csökken.

A gyermekgondozási segély időtartamának 3 évről 2 évre történő lecsökkentése miatt, és a női foglalkoztatás bővítése érdekében rendkívül dinamikusan kell növelni a kisgyermekek napközbeni ellátási férőhelyeinek számát, ami részben az európai uniós forrásokból megvalósuló a férőhelybővítéssel, illetve egy új napközbeni ellátási forma bevezetésével, a családi gyermekfelügyelet létrehozásával valósulhat meg. A törvény ennek megfelelően pontosítja a gyermekek napközbeni ellátásának formáit.

E mellett fontos cél az is, hogy javítsuk a gyermekek napközbeni ellátásai közül különösen a családi napközi tekintetében a hozzáférés lehetőségét azzal, hogy könnyebbé és rugalmasabbá tesszük a működtetők számára a létesítés és a működtetés feltételeit annak figyelembe vételével, hogy működtetőt saját otthonában egy vagy több rendeltetési egységként biztosítja a gyermekek napközbeni ellátást, illetve ha más, e célra kialakított helyiségben működteti a családi napközit. Ha a családi napközi egy rendeltetési egysége - maximum hét gyermek tekintetében - biztosítja az ellátást, akkor a lakásra vonatkozó szabályokat szükséges teljesíteni, így a működési engedélyezési eljárás keretén belül a szakhatóságok közül csupán az ÁNTSZ szűkebb körben történő vizsgálata válik szükségessé. Minderre tekintettel szükségessé vált a gyermekvédelmi törvénynek a családi napközire vonatkozó szabályainak a pontosítása, figyelemmel arra is, hogy a családi napközi és a bevezetésre kerülő családi gyermekfelügyelet szakmai tartalma jól elkülöníthető legyen törvényi szinten is.

A családi napközik hálózatának bővítése tehát elsősorban a kistelepüléseken indokolt. Korábbi problémát orvosol a törvény azzal, hogy kimondja a családi napköziben a saját gyermek után normatíva nem vehető igénybe, hasonlóan a családi gyermekfelügyelet keretében biztosított ellátásnál.

A törvény a napközbeni ellátások körét egy új ellátási formával, a családi gyermekfelügyelettel bővíti, amely jól alkalmazkodik a szülők igényeihez és a férőhely hiányokat is mérsékelheti azon településeken, ahol néhány gyermek elhelyezése nem megoldott, illetve nagyobb településeken csökkentheti a várólistán szereplő három év alatti gyermekek számát. A családi gyermekfelügyelet keretében ugyanis csak két évestől négy éves korig gondozható gyermek, akik számára a működtető saját otthonában nappali felügyeletet, gondozást, nevelést és étkeztetést biztosít.

A törvény egységesen szabályozza a családi napközi és a családi gyermekfelügyelet keretében biztosított ellátás térítési díját, vagyis a személyes szolgáltatás intézményi térítési díja az ellátásra fordított költségek alapján megállapított óradíj.

A törvény pontosítja, hogy a működtetőnek milyen gyermekszám mellett kell gyermekgondozó alkalmazásával vagy megbízásával gondoskodnia a hivatásos, illetve a speciális hivatásos nevelőszülő segítéséről.

A hatályos Gyermekvédelmi törvény szerint az utógondozói ellátást a gyámhivatal három ok miatt rendelheti el, így ha fiatal felnőtt továbbtanul, ha szociális intézményi elhelyezésre vár, vagy ha létfenntartásáról gondoskodni nem tud. A mintegy 4 000 utógondozói ellátásban részesülő fiatal felnőttnek 65-70%-a továbbtanul, illetve mintegy 3-4%-uk szociális intézményi elhelyezésre vár. Az utógondozói ellátás fő szabályként a fiatal felnőttek 24 életévük betöltéséig tart.

A törvény a tovább nem tanuló fiatalok esetében lecsökkenteni az utógondozói ellátás lehetséges idejét a jelenlegi 24 éves életkorról 21 évre, és ösztönözni az olcsóbb fenntartású utógondozó otthonban, vagy albérletben történő elhelyezésüket.

A jelenleg érvényben lévő szabályozás értelmében az egyes gyermekjóléti alapszolgáltatásokra és gyermekvédelmi szakellátásokra eltérő finanszírozási szabályok vonatkoznak. Míg a gyermekek átmeneti gondozását biztosító intézmények esetében a gyermekvédelmi törvény, a működési engedélyben jóváhagyott férőhelyszám erejéig engedi a férőhelyek feltöltését, annak túllépése egyetlen egy naptári napon sem lehetséges, addig egyes gyermekvédelmi szakellátások esetében a szabályozás már kimondja, hogy az ellátottak száma éves átlagban nem haladhatja meg a fenntartó által működtetett - a működési engedélyben meghatározott - nevelőszülői, illetve gyermekotthoni összférőhelyszám 100%-át.”

A változtatás nyomán a kríziskezelő feladatot ellátó szolgáltatók lehetőséget kapnak arra, hogy a férőhelyszám eseti túllépésével a családtagokat együtt tudják befogadni, így elkerülhető, hogy a gyermekek szüleitől elszakítva a gyermekvédelmi szakellátásba, a szülő pedig a hajléktalan ellátásba kerüljön. A módosítás továbbá hozzájárul a Szociális törvényben (100%-os felsőkorlát szerepel valamennyi bentlakásos intézménynél), valamint a Gyermekvédelmi törvényben eltérően rendezett finanszírozási szabályok harmonizációjához, megszűnteti az eddig meglévő hátrányos megkülönböztetést a gyermekek átmeneti gondozását végző szolgáltatók felé.

Az elmúlt években a gyermekétkeztetés normatív kedvezményének mértéke jelentősen nőtt, illetve fokozatosan egyre nagyobb jogosulti körre terjedt ki az ingyenes étkezés. az 50%-os normatív kedvezmények mellett 2003. szeptember 1-jével az óvodai étkezésben részt vevő, 2004. január 1-jétől már a bölcsődében ellátott, 2006. január 1-jétől az általános iskola 1-4. osztályában tanuló, majd 2008. január 1-jétől az általános iskola 5. osztályában tanuló, végül 2009. január 1-jétől az általános iskola 6. évfolyamán tanuló és rendszeres gyermekvédelmi kedvezményben részesülő gyermekek számára is ingyenes étkeztetést kell biztosítani.

A „legyen jobb a gyermekeknek!” 1092/2007 (XI. 29.) Korm. határozat 29. pontjában meghatározottak szerint az ingyenes étkezést ki kell terjeszteni a felső tagozat 7. osztályára is. a törvény ennek jogi hátterét teremti meg.

A mindenkori költségvetési törvény 3. számú mellékletében nevesített a családi napközi és a családi gyermekfelügyelet normatívája, mint állami hozzájárulás tartalmazza a gyermekek napközbeni ellátása keretében nyújtott étkeztetés térítési díjának normatív alapon történő mérsékléséhez kapcsolódó támogatást is. Ennek megfelelően a Gyermekvédelmi törvényben is pontosítani kell, hogy a gyermekek napközbeni ellátása keretében biztosított gyermekétkeztetés szabályait (ingyenes étkeztetés, kedvezményes étkeztetés) milyen intézményben, vagy szolgáltatás biztosítása során kell alkalmazni.

A bírák jogállásáról és javadalmazásáról szóló 1997. évi LXVII. törvény módosítása

A 16. §-hoz

A köztisztviselők béren kívüli juttatásainak újraszabályozását indokoló körülmények a bíróságok, illetve az ügyészség szervezetében dolgozókra is irányadóak, mivel a személyi jövedelemadóról szóló törvény 2010. január 1-jén hatályba lépő rendelkezései a számukra törvényileg garantált béren kívüli juttatások közteherviselési szabályait is érintik. A törvény a bírósági és az ügyészi szervezetrendszer foglalkoztatottjai esetében is a rugalmas, a korszerű javadalmazási rendszer részét képező cafetéria-juttatás törvényi alapjainak megteremtésére irányul.

Az igazságügyi alkalmazottak szolgálati jogviszonyáról szóló 1997. évi LXVIII. törvény módosítása

A 17. §-hoz

A köztisztviselők béren kívüli juttatásainak újraszabályozását indokoló körülmények a bíróságok, illetve az ügyészség szervezetében dolgozókra is irányadóak, mivel a személyi jövedelemadóról szóló törvény 2010. január 1-jén hatályba lépő rendelkezései a számukra törvényileg garantált béren kívüli juttatások közteherviselési szabályait is érintik. A törvény a bírósági és az ügyészi szervezetrendszer foglalkoztatottjai esetében is a rugalmas, a korszerű javadalmazási rendszer részét képező cafetéria-juttatás törvényi alapjainak megteremtésére irányul.

Az épített környezet alakításáról és védelméről szóló 1997. évi LXXVIII. törvény módosítása

A 18. §-hoz

A telekalakítási eljárásnak a földhivatalhoz való telepítése miatt a telekalakítási eljárás jelenlegi eljárási illetékét igazgatási szolgáltatási díjjá indokolt alakítani.

A társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvény módosítása

A 19. §-hoz

A módosítás a nem biztosítottak és a nyugdíjas vállalkozók által fizetendő egészségügyi szolgáltatási járulékot valamint a központi költségvetés által - a szolidaritási alapon jogosult személyek (például nyugdíjasok, kiskorúak) után - fizetendő járulék mértékét állapítja meg.

A társadalombiztosítási nyugellátásról szóló 1997 év LXXXI. törvény módosítása

A 20. §-hoz

A 2010. évi szja-szabályoknak megfelelő számítási szabály érvényesítése.

Az Alkotmánybíróság döntésének megfelelően az állami adóhatóság nyugdíjbiztosítási járulék vagy nyugdíjjárulék tartozást is mérsékelhet vagy elengedhet. Ennek a biztosítási jogviszonyra gyakorolt hatását rendezi az új szabályozás.

A Nyugdíjbiztosítási Alap védelmében szükséges az általános szabályoknál szigorúbb behajtási határ meghatározása.

Az egyházak hitéleti és közcélú tevékenységének anyagi feltételeiről szóló 1997. évi CXXIV. törvény módosítása

A 21. §-hoz

A módosítással az egyházi alapintézmények támogatása - a korábbi 1+1 Ft-os rendszer helyett - a Vatikáni Megállapodásban (1999. évi LXX. törvény) előírt éves progresszív szja (a személyi jövedelemadó összevont adóalapjának kedvezményekkel csökkentett összegének) 0,5%-a formájában realizálódik, úgy hogy a (rendelkező évi) közvetlen adózói rendelkezéseket a központi költségvetés e mértékig kiegészíti. A költségvetési kiegészítő összeg felosztására a Vatikáni Megállapodásban előírt állampolgári rendelkezések arányában kerül sor.Az 1 forinthoz 1 forint további támogatás rendszere 2011-től kezdve fennmarad, csak a 2010. év tekintetében érvényesül a 0,5%-ra történő kiegészítésre vonatkozó szabály.

A hittanoktatásra fordítható költségvetési előirányzat összegének megállapításánál a mindenkori átlagos pedagógus óradíj szolgált viszonyítási alapként, a gyakorlati tervezésben azonban semmilyen szerepet nem kapott, ezért fenntartása sem indokolt.

A helyi önkormányzatok társulásairól és együttműködéséről szóló 1997. évi CXXXV. törvény módosítása

A 22. §-hoz

A jogi személyiséggel rendelkező társulások a törvény hatályba lépését követően nem költségvetési szervek lesznek, hanem a költségvetési szervek gazdálkodására vonatkozó szabályok szerint működnek, így alapító okirat helyett társulási megállapodás szükséges.

A muzeális intézményekről, a nyilvános könyvtári ellátásról és a közművelődésről szóló 1997. évi CXL. törvény módosítása

A 23. §-hoz

A törvény elsősorban a kulturális javakkal kapcsolatos jogügyletek írásba foglalásával kapcsolatos előírásokat, valamint a költségvetési szervek jogállásról és gazdálkodásáról szóló 2008. évi CV. törvény (Kjtv.) szabályozásából következően szükséges módosításokat tartalmazza.

A Kjtv. 16. §-ának (1) bekezdése b) pontja értelmében, a külön törvényben meghatározott közgyűjtemények tartoznak a költségvetési szervek „közintézet” típusába.

A Kulturális tv. módosítja a közintézet közgyűjtemények meghatározást, a közintézeti kategóriába tartozás szakmai kritériumrendszerét, így kitölti a Kjtv.-ben foglalt rendelkezést.

(1) bekezdéshez:

A kulturális javak fokozott védelme érdekében kerül be a javakkal kapcsolatos jogügyletek szerződéseinek írásba foglalási kötelezettsége, mert a nagy közérdeklődésre számot tartó időszaki kiállítások számának növekedése mellett a szóbeli megállapodások nem biztosítják megfelelően a védelmet, különösen a kölcsönzés esetében. A módosítás az írásbeliség követelményét a kulturális javak múzeumi kölcsönzése esetén további szabályokkal egészíti ki. A kulturális javak cseréje esetén az állami tulajdoni körből való kikerülés lehetősége miatt indokolt a fokozottabb védelem. A törvényben hivatkozott részletszabályok megteremtését biztosító külön jogszabályra maga a törvény ad felhatalmazást.

(2) bekezdéshez:

A kulturális javak piaci értékének ugrásszerű növekedése indokolja a módosítást, ami kizárólag a szakmailag magasabb szintet biztosító múzeumok számára teszi lehetővé letétek fogadását.

(3) bekezdéshez:

Az ingó kulturális örökség gyűjtése, megőrzése, tudományos feldolgozása, védelme és közzététele közfeladat, amelyben elsődleges az állami szerepvállalás. A közintézeti besorolású közgyűjtemények olyan kiemelkedő, egyedi tudományos értékű, országos és megyei gyűjteménnyel rendelkeznek (kulturális vagyont kezelnek), ami lehetővé teszi, hogy ezt az állami és önkormányzati vagyont megfelelő szakértelemmel bemutatva hasznosítsák, és a rájuk vonatkozó rugalmasabb gazdálkodási szabályozás lehetőségével élve, nagyobb szerepet vállaljanak a fent meghatározott közfeladat ellátásában.

A közintézet közgyűjtemények az adott terület kompetencia-központjai, szakmai ismereteik, működési és gazdálkodási gyakorlatuk példaként szolgál a többi közgyűjtemény számára. Szakmai tanácsadást végeznek a szakterületükhöz tartozó intézményeknek, és központi szolgáltatásokat nyújtanak az egyéb közgyűjteményi rendszerek számára.

Az önkormányzati intézmények vonatkozásában az önkormányzatiság tiszteletben tartása okán a törvény megteremti a lehetőséget az irányító szerv számára, hogy a § felvezetőjében szereplő szempontok, illetve a Kjtv. szabta kereteken belül döntsön az intézmény közintézetté válásáról.

A törvény képesítési követelményeket támaszt a közgyűjtemény költségvetési szerv vezetőjével szemben. A vezetőnek megfelelő vezetési-szervezési, gazdálkodási ismertekkel kell rendelkeznie, ezért legalább a kulturális szakemberek szervezett képzési rendszeréről, követelményeiről és a képzés finanszírozásáról szóló 1/2000. (I. 14.) NKÖM rendeletben meghatározottak szerint akkreditált, vezetői ismereteket nyújtó képzés eredményes elvégzését igazoló okirattal kell rendelkeznie.

A módosítás előírja, hogy a közintézet megvalósítási és teljesítménytervét mely szakterületek szakmai mutatói alapján szükséges elkészíteni.

A törvény a közintézet közgyűjtemény számára előírja, hogy a megnövekedett gazdasági önállóság okán a számvitelről szóló törvény szerinti üzemgazdasági (eredmény)szemléletű könyvvezetésre, illetve beszámolásra is köteles.

(4) bekezdéshez:

A Kjtv. és a Kulturális tv. fogalomhasználata eltér, ezért szükséges a harmonizáló szabály beiktatása.

(5) bekezdéshez:

Az intézmények minőségfejlesztése a kor követelménye, a minőségfejlesztés miniszteri rendeleti szintű szabályozásának megvalósításához, valamint a közintézetek megvalósítási és teljesítménytervéhez kapcsolódó szakmai mutatók meghatározásához szükséges a felhatalmazó szabályok törvénybe iktatása.

A családok támogatásáról szóló 1998. évi LXXXIV. törvény módosítása

A 24. §-hoz

A gyermekotthonok költségvetési forrásainak kiegészítését teremti meg a törvény, ugyanis esetükben a térítési díj nem egészíti ki a normatívát. A törvény módosítása lehetőséget ad arra, hogy a gyermekotthonban elhelyezett gyermek családi pótlékát ne kelljen a gyámhatósági betétben gyűjteni, hanem a gyermekotthon vezetője, aki az esetek nagy részében a gyermek gyámja, gondoskodjon a személyre szóló felhasználásról, melynek eredményeként a gyermekek ellátásának színvonala javulhat.

A kulturális örökség védelméről szóló 2001. évi LXIV. törvény módosítása

A 25. §-hoz

A törvény - az önkormányzatok feladatainak csökkentése érdekében - szűkíti az örökségvédelmi hatástanulmány elkészítési kötelezettségének körét, valamint kiiktatja a kétszeres hatástanulmány-készítés kötelezettségét.

A Nemzeti Civil Alapprogramról szóló 2003. évi L. törvény módosítása

A 26. §-hoz

A módosítás alapján a Nemzeti Civil Alapprogram 2011-től fog a tárgyévet megelőző harmadik évben a civil szervezetek részére átutalt 1%-os felajánlásoknak megfelelő összegű költségvetési támogatásban részesülni. A törvény rögzíti, hogy 2010. évben a támogatás összege 7 000 millió forint lesz.

Tekintettel a Nemzeti Civil Alapból a 2010. évi költségvetési törvényben biztosítandó támogatások terhére kiírásra kerülő pályázatok várható ütemezésére, szükséges biztosítani, hogy a pályázati lehetőségből a 2008. évben megalakult és ténylegesen működő civil szervezetek se kerüljenek kizárásra.

A szakképzési hozzájárulásról és a képzés fejlesztésének támogatásáról szóló 2003. évi LXXXVI. törvény módosítása

A 27. §-hoz

Az iskolai rendszerű közoktatási, illetve szakképzési feladatokat ellátó, a szakképzési törvényben meghatározott „központi képzőhelyek” többsége a vonatkozó jogszabályi kötelezettség miatt közhasznú társasági cégformából non-profit gazdasági társasággá alakult át 2009. június 1-jével. A közfeladat ellátása miatt indokolt ezen szakképző intézményeknek a hozzájárulási kötelezettség alóli alanyi mentesség biztosítása.

Továbbá a Nemzeti Fejlesztési Terv (NFT I.) lezárulása miatt indokolt a szövegpontosítás, mivel így biztosított az egységes törvényi szintű szabályozás az európai uniós társfinanszírozási kötelezettség szakképzési és felnőttképzési feladataira vonatkozóan.

Az Agrár- és Vidékfejlesztési Operatív Program kifizetései már lezárultak, ugyanakkor az alaprész továbbra is hozzájárul más európai uniós finanszírozású programok (pl. a Társadalmi Megújulás Operatív Program) finanszírozásához.

2009. év január 1-jétől a bérköltség helyett a társadalombiztosítási járulékalap képezi a szakképzési hozzájárulás alapját. Ahhoz, hogy a 2008-as, vagy azt megelőző adóévre elszámolt, de csak 2009. január 1-jét követően teljesített juttatások ne képezzenek kétszeresen szakképzési járulékalapot, szükség van az Szht. pontosítására.

A Kutatási és Technológiai Innovációs Alapról szóló 2003. évi XC. törvény módosítása

A 28. §-hoz

Az Innovációs Alapból nyújtható támogatások köre kiegészül a hazai, Kormány által jóváhagyott K+F beruházások visszatérítendő támogatásával, valamint az Európai Együttműködő Államok Terve Program tagdíjával.

Az Atv. 8. § (2) f) pontját a 2007. évi LXXXVII. törvény 2. § 624. pontja hatályon kívül helyezte, így a jogszabályi helyre való hivatkozás fenntartása nem indokolt.

Az Európai Szén- és Acélipari Kutatási Alap esetében 2010-ben már nincs magyar hozzájárulási kötelezettség, ezért az erre vonatkozó szövegrészek törlésre kerülnek.

Az adózás rendjéről szóló 2003. évi XCII. törvény módosítása

A 29. §-hoz

A törvény tartalmazza az adózás rendjéről szóló 2003. évi XCII. törvény 20/A. § (2) bekezdése da) pontjának módosítását is, amely a START kártya érvényességi idejét szabályozza. A felsőfokú végzettséggel rendelkező pályakezdő fiatalok esetében ugyanis a kártya érvényességi idejét egy évben indokolt meghatározni, mivel a foglalkoztatásukhoz kapcsolódó járulékkedvezmény is összességében egy évre vehető igénybe a módosítás alapján.

Az egyenlő bánásmódról és az esélyegyenlőség előmozdításáról szóló 2003. évi CXXV. törvény módosítása

A 30. §-hoz

Az egyenlő bánásmódról és az esélyegyenlőség előmozdításáról szóló 2003. évi CXXV. törvény hatályos szabályozása szerint a települési önkormányzat helyi esélyegyenlőségi programot fogadhat el, amelyben elemzi a településen élő hátrányos helyzetű csoportok helyzetének alakulását, és meghatározza az e csoportok esélyegyenlőségét elősegítő célokat, kiemelt figyelmet fordítva a lakhatásra, oktatásra, egészségügyre, foglalkoztatásra, valamint a szociális helyzetre. A helyi esélyegyenlőségi program tartalmazza a célok megvalósításának forrásigényét és végrehajtásuk tervezett ütemezését; a települési önkormányzat a tárgyévet követő év június 30-ig ütemterve teljesítéséről éves jelentést fogad el.

A módosítás célja, hogy

- az önkormányzatok számára kötelezővé tegye a helyi esélyegyenlőségi program elkészítését,

- a helyi esélyegyenlőségi program elfogadása, illetve megléte kötelező feltétele legyen a hazai és uniós forrásból megvalósuló pályázatokon való részvételnek,

- felhatalmazást adjon a Kormány számára egy rendelet kidolgozásához, amelyben meghatározza azon indikátorokat, szempontokat, melyeket a helyi esélyegyenlőségi program kidolgozása során figyelembe kell venni.

Az törvény módosítása és a jelzett szempontok kidolgozása

- kötelező, átlátható és számon kérhető módon biztosítja az esélyegyenlőség horizontális érvényesülését a költségvetési és uniós források elosztása során,

- lehetőséget nyújt az önkormányzatok számára, hogy a helyben jelentkező foglalkoztatási, egészségügyi, oktatási és lakhatási problémákat a rendelkezésre álló források szakszerű tervezésével, komplexen kezeljék, növelve ezáltal a fejlesztések hatékonyságát és fenntarthatóságát.

A helyi esélyegyenlőségi program a források elosztása során biztosítja a súlyosan hátrányos helyzetű lakosság, így különösen a romák, valamint a fogyatékossággal élők és a nők fejlesztési forrásokhoz történő egyenlő esélyű hozzáférését, ami elsődleges feladat társadalmi integrációjuk szempontjából. Az elmúlt évek tapasztalatai azonban azt mutatják, hogy a többszáz milliárdos fejlesztési pénzek jelentős arányban nem jutnak el a mélyszegénységben élőkhöz, akik között nagy számban vannak romák.

Emellett további, a fejlesztések fenntarthatóságát és hatékonyságát támogató cél

- a lakhatási és oktatási szegregáció felszámolása,

- a hátrányos helyzetűek foglalkoztatási és felnőttképzési programokban való részvételének elősegítése,

- a fejlesztések révén a közszolgáltatásokhoz, egészségügyi és szociális szolgáltatásokhoz való egyenlő esélyű hozzáférés megteremtése.

Az esélyegyenlőségi programban a helyi önkormányzat helyzetelemzést készít a hátrányos helyzetű társadalmi csoportok oktatási, lakhatási, foglalkoztatási, egészségügyi és szociális helyzetéről. A helyzetelemzés során feltárt problémák komplex kezelése érdekében öt évre szóló intézkedési tervet fogad el. A hazai és uniós forrásból támogatott pályázati programokon való részvétel feltétele a helyi esélyegyenlőségi program elfogadása.

A közbeszerzésekről szóló 2003. évi CXXIX. törvény módosítása

A 31. §-hoz

A költségvetési szervek jogállásáról és gazdálkodásáról szóló 2008. évi CV. törvény alakította ki a költségvetési szervek jogi személyiségű szervezeti egységeire vonatkozó szabályokat, mely alapján indokolt a közbeszerzési ajánlatkérők felsorolásának pontosítása. Ezen kívül bizonyos közhatalmi szervek (Országgyűlés, Ügyészség), illetve ezek szervezeti egységei is eljárhatnak ajánlatkérőként, ezeket is nevesíti a törvény.

A sportról szóló 2004. évi I. törvény módosítása

A 32. §-hoz

Az érmes, az edző és az özvegy olimpiai járadék 2010. évi összegének megállapításra irányul a törvény, mely megegyezik a 2008. évi országos szintű bruttó nominál átlagkeresettel, ez 198.900 Ft/fő/hó összegnek felel meg.

A prémiumévek programról és a különleges foglalkoztatási állományról szóló 2004. évi CXXII. törvény módosítása

A 33. §-hoz

Tartalmazza a köztisztviselők jogállásáról szóló 1992. évi XXIII. törvény (Ktv.) 49/F. §-ának módosítását, amely a közszolgálati jogviszony alapján járó juttatásokat szabályozza újra, bevezetve az ún. cafetéria fogalmát, mögöttes szabályként az Szjatv. adómentes juttatásokra vonatkozó rendelkezéseit híva fel. Erre tekintettel szükséges a prémiumévek programról és a különleges foglalkoztatási állományról szóló 2004. évi CXXII. törvény (Péptv.) módosítása is, a fogalmak összehangolása, a prémiumévek programban részt vevő köztisztviselőket és ügykezelőket megillető juttatások egyértelmű meghatározása céljából.

A pályakezdő fiatalok, az ötven év feletti munkanélküliek, valamint a gyermek gondozását, illetve családtag ápolását követően munkát keresők foglalkoztatásának elősegítéséről, továbbá az ösztöndíjas foglalkoztatásról szóló 2004. évi CXXIII. törvény módosítása

A 34. §-hoz

A START programban résztvevő felsőfokú végzettségű pályakezdők foglalkoztatásához kapcsolódó járulékkedvezmény időtartamának módosítását a gyakorlati tapasztalatok indokolják. A frissen végzett diplomások, amennyiben foglakoztatási lehetőséghez jutnak gyorsan és rugalmasan sajátítják el a munkaadók követelményrendszerét. Ezért indokolt, hogy a diplomás pályakezdők esetében a járulékkedvezmény két éves időtartama egy éves legyen.

A Pftv. 8. §-a (1) bekezdésének módosítását a jogalkalmazás során felmerült problémák indokolják. A módosítással egyértelművé válik, hogy a 8. §-ban szabályozott további egy éves járulékkedvezmény - törvényben meghatározott többi feltétel fennállása esetén - azt a munkáltatót illeti meg, aki a munkavállalót a START EXTRA kártyához kapcsolódó két éves járulékkedvezmény időtartam alatt foglalkoztatta.

A közigazgatási hatósági eljárás és szolgáltatás általános szabályairól szóló 2004. évi CXL. törvény módosítása

A 35. §-hoz

A jogszabályi rendelkezések megsértése sok esetben nem szándékos rosszakarat, hanem figyelmetlenség vagy gondatlanság eredménye. Ebben a körben is találhatóak olyan jogsértések, amelyeket már az első alkalommal is szankcionálni kell, mivel az életet, a testi épséget, a közteherviselési kötelezettség teljesítését vagy más, kiemelkedően fontos érdeket érintenek. Azon jogsértések esetében azonban, amelyek orvosolhatóak és első alkalommal fordulnak elő, nem az az állam célja, hogy mindenáron szankcionálja a szabályt be nem tartó személyt vagy vállalkozást, hanem az, hogy a hibát az érintett kijavítsa. A törvény a közigazgatási hatósági eljárásra vonatkozó általános szabályok módosításával ennek törvényi alapjait teremti meg.

Az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény módosítása

A 36. §-hoz

Az emberi felhasználásra kerülő gyógyszerekkel kapcsolatos egyes engedélyezési eljárások során fizetendő igazgatási szolgáltatási díjakról szóló 32/2005. (VIII. 11.) EüM rendelet tartalmazza a gyógyszerészeti államigazgatási szervként kijelölt Országos Gyógyszerészeti Intézet (a továbbiakban: OGYI) által végzett engedélyezési eljárások igazgatási szolgáltatási díjait (továbbiakban: díj). A Magyar Köztársaság 2010. évi költségvetésének tervezési munkái keretében felülvizsgálatra került az OGYI által végzett engedélyezési eljárások teljes köre, valamint a díjak mértéke. A 2005-ben szabályozott eljárások köre bővült, mely indokolttá teszi a díjat megállapító jogszabály módosítását.

Az OGYI díjainak - az illetékekről szóló 1990. évi XCII. törvény (a továbbiakban: Iltv.) 67. §-ának miniszteri rendelet szintű szabályozását tartalmazó felhatalmazó rendelkezésétől eltérően - törvényi szintű szabályozása indokolt. Az Iltv. alapján megállapítható díjak kizárólag az adott eljárás költségeit tartalmazhatják, tehát a díjak megállapításakor nem vehetők figyelembe az igényekhez igazodó feladatellátás-bővüléséhez szükséges további intézeti, valamint egyéb jogcímen keletkező költségek. Az OGYI 2004 óta kizárólag saját bevételeiből gazdálkodik, működési költségeihez támogatásban nem részesül.

Az OGYI, mint Magyarországon működő engedélyező hatóság igen jelentős szerepet tölt be mind az Európai Unió tagállamai, mind pedig azon kívüli államok gazdasági életében. Az emberi felhasználásra szánt gyógyszerek közösségi kódexéről szóló 2001/83/EK irányelv egységesen szabályozza a tagállamokban a forgalomba hozatali engedélyezési eljárások jelentős részét. Az irányelv egyik alapelve, hogy (definiált kivételek mellett) az egyik tagállam illetékes hatósága által a gyógyszerekre kiadott forgalomba hozatali engedélyt a másik tagállam illetékes hatóságának (szigorúan meghatározott kivételektől eltekintve) el kell ismernie. A kérelmező tehát szabadon dönthet, hogy melyik tagállam gyógyszerügyi hatóságához fordul. A forgalomba hozatali engedély kiadását és módosítását megelőző értékelések díjainak megállapításakor figyelembe kell venni, hogy a kérelmező által szabadon választható referencia-hatóság értékelése az egész EGT területén honosítható, tehát az OGYI, mint referencia hatóság más tagállam által is felhasználható értékeléseket végez. Az, hogy a kérelmező melyik tagállam gyógyszerhatóságát választja referenciaként, az kizárólag a hatóság szakértelmétől függ. Az engedélyezési eljárások iránti igény jelentős és növekvő, tehát a cél az, hogy az OGYI az Európai Gazdasági Térségben az önkéntesen végezhető eljárásokból többet tudjon vállalni, növelni tudja szerepét.

A magyar gyógyszeripar számára is különösen fontos a magyar hatóság tevékenysége, mivel legegyszerűbben az OGYI közreműködésével tudja termékeit a többi tagállamban és más EU-n kívüli országokban forgalomba hozni.

Az OGYI díjainak az eljárásokkal összefüggő tényleges költségeken túlmenően fedezetet kell nyújtania a bevétellel nem fedezett, a biztonságos gyógyszerfelhasználással összefüggő hatósági és egyéb feladatokra, így különösen az indikáción túli gyógyszerrendelési kérelmek szakvéleményezésére, engedélyezésére, jogszabályon alapuló egyedi import engedélyek megadására, gyógyszer-információs szolgálat működtetésére, vizsgálati készítménnyel történő, nem kereskedelmi célú klinikai vizsgálati kérelmek értékelésére, engedélyezésére, vizsgálati készítménnyel végzett klinikai vizsgálatok helyszíni ellenőrzésére, I. fázisú klinikai vizsgálóhelyek minősítésére, tehát számos, nem profitorientált kérelmező kezdeményezésére végzett eljárásokra. Ezzel egyidejűleg az OGYI számára forrást kell biztosítani a nemzetközi szerepvállalás növelését szolgáló fejlesztésekre is. Az Iltv. alapján megállapított díjak ezeket a költségeket nem tartalmazhatják, ezért indokolt, hogy az e törvényben megállapított díjak valamennyi, az OGYI működéséhez és fejlesztéséhez szükséges költség fedezetét tartalmazzák. Az OGYI e törvényben szabályozott díjainak egy része a 2005-ben hatályba lépett miniszteri rendeletben került megállapításra, mely körben díjemelésre nem kerül sor. Az új eljárások esetén megállapított díjak - fenti elvek mentén - már tartalmazzák az OGYI egyéb működési kiadásainak és fejlesztéseinek fedezetét is. A díjakat a gyógyszert forgalomba hozni kívánó hazai és döntő többségében külföldi profitorientált cégek fizetik meg, a díjnak a lakosságra, illetve az inflációra közvetlen hatása nincs. Szükséges kiemelni ugyanakkor azt is, hogy a díjak a nemzetközi összehasonlításban még így is csak 60%-át teszik ki a nemzetközi díjaknak.

A felsőoktatásról szóló 2005. évi CXXXIX. törvény módosítása

A 37. §-hoz

A felsőoktatásról szóló 2005. évi CXXXIX. törvény (Ftv.) 127. §-ának (2) bekezdése rendelkezik a felsőoktatás költségvetési támogatása évenkénti növekedésének mértékéről a 2007. évi költségvetési támogatást figyelembe véve. A felsőoktatásról szóló 2005. évi CXXXIX. törvény módosításáról szóló 2007. évi CIV. törvény 41. §-ának (3) bekezdése állapította meg a költségvetési törvény alapján, hogy az Ftv. 127. § (2) bekezdése szerinti, a felsőoktatás 2008. évi támogatásánál alkalmazott 2007. évi bázis kettőszáztizennégy milliárd forint. A megváltozott gazdasági körülmények között a felsőoktatás költségvetési támogatása évenkénti növekedésének és éves összegének megállapításáról szóló determináció a 2010. évi költségvetés során nem vállalható.

A költségvetési források megváltozásával nem változhatnak a 2008-as költségvetési évtől hatályos, intézményenként megkötött hároméves fenntartói megállapodások, mert a megállapodás állandó elemeit a költségvetés garantálja és a változó elemekként biztosított normatív támogatásokat évente január végéig kell az éves költségvetésről szóló törvényben a miniszter által vezetett minisztérium költségvetési fejezetében a felsőoktatás támogatására megállapított támogatási összeg figyelembevételével, kormányrendeletben meghatározottak szerint megállapítani.

A kormányrendeleti szintű szabályozáshoz fel kell oldani az Ftv. 3. számú mellékletében, illetve 130. § (3) bekezdésében a képzési normatíva éves összegének megállapításához rendelt szorzószámok alkalmazásának kötelezettségét is a 2010. évi költségvetési évre vonatkozóan.

Az államháztartásról szóló 1992. évi XXXVIII. törvény és egyes kapcsolódó törvények módosításáról szóló 2006. évi LXV. törvény módosítása

A 38. §-hoz

A Magyar Alkotóművészek Országos Egyesülete és Magyar Alkotóművészeti Közalapítvány speciális vagyoni helyzetének megoldásához szükséges módosítást tartalmazza a rendelkezés.

A biztonságos és gazdaságos gyógyszer- és gyógyászati segédeszköz-ellátás, valamint a gyógyszerforgalmazás általános szabályairól szóló 2006. évi XCVIII. törvény módosítása

A 39. §-hoz

A Magyar Köztársaság 2010. évi költségvetéséről szóló T/10554. törvényjavaslathoz benyújtott módosítási indítvánnyal a költségvetési törvényben a 2006. évi XCVIII. törvényben (a továbbiakban: Gyftv.) szabályozott szolidaritási díj befizetéséből eredő összeg növelésre kerül, így ahhoz kapcsolódóan szükséges a szolidaritási díj alapjául szolgáló befizetések Gyftv.-ben szabályozott rendelkezéseinek módosítása. Az olyan településeken működő közforgalmú gyógyszertárat (gyógyszertárakat) működtető vállalkozás, ahol a település gyógyszerellátását kizárólag egy közforgalmú gyógyszertár biztosítja és az éves támogatott árréstömege a 12 millió forintot nem haladja meg működési célú támogatásban részesül. A támogatás alapjául a befolyó szolidaritási díj összege szolgál. A szolidaritási díj kismértékben növelhető, a jelenleg tervezett 130 millió forint helyett kb. 160 millió forint állhat rendelkezésre a befizetési kötelezettség módosítás esetén. A jelenleg tervezett 130 millió forint a 2008. évi adatok ismeretében a 236 leginkább rászoruló, legfeljebb 6 millió forint féléves támogatott árréstömeggel rendelkező gyógyszertár havi 45 ezer forintos támogatását teszi lehetővé. A szolidaritási díj megemelésével ez az összeg nagyjából 57 forintra emelkedne.

A villamos energiáról szóló 2007. évi LXXXVI. törvény módosítása

A 40. §-hoz

A rendszerhasználati díjakról szóló miniszteri rendeletben rögzített árkorrekciós mechanizmus okán a számvitelről szóló 2000. évi C. törvény (a továbbiakban: Szt.) általános logikájától eltérő módon szükséges a határkeresztező kapacitás aukcióiból származó bevételek számviteli kezelését, feltüntetését végezni az átviteli rendszerirányító éves beszámolóiban. A VET 103. §-a kimondja, hogy „a villamosenergia-ipari vállalkozások beszámolási és könyvvezetési kötelezettségére, a beszámoló összeállítására, a könyvek vezetésére, valamint a nyilvánosságra hozatalra és közzétételre az Szt. rendelkezéseit az e törvény szerinti eltérésekkel kell alkalmazni”.

Az egymással ellentétes tartalmú előírások konkurálását, és az ezzel járó jogbizonytalanságot el kell kerülni. A VET felhatalmazása alapján hozott miniszteri rendeletben megállapított árkorrekciós mechanizmussal összhangban - az alkalmazott gyakorlatnak megfelelően - az Szt. általános szabályaitól eltérő módon, de kétség kívül jogszerűen kell történnie a rendszerhasználat díjakra, határkeresztező kapacitás aukcióból származó bevételekre vonatkozó korrekciós tételek aktív, illetve passzív időbeli elhatárolásként való feltüntetésének az átviteli rendszerirányító éves beszámolóiban. Ehhez szükséges a VET-ben, mint lex specialisban az általános számviteli szabályoktól eltérő eljárásrendet előírni.

Az egyértelműséget és a jogalkalmazást segíti, hogy e speciális szabályoknak megfelelően kell készíteni a hatályba lépést megelőző tárgyévre vonatkozó, de a hatályba lépést követő időpontban elvégzett beszámoló zárását.

A módosítás lehetővé teszi, hogy az állami tulajdonos felé kiszámítható módon történjen az osztalék kifizetése, kiszámítható módon történjen a társasági adófizetés a költségvetés felé, ugyanakkor a fejlesztésekhez szükséges forrásokhoz jutás feltételeiben se következzen be negatív változás.

A módosítás elmaradásával az átviteli rendszerirányítónak jelentős többlet társasági és iparűzés adó befizetési kötelezettsége keletkezne a 2009. és 2010. évben, amely várhatóan elismerésre kerülne a 2010. és 2011. év rendszerhasználati díjaiban, ezáltal jelentős villamosenergia-áremelkedéshez vezetne. Hosszabb távon ez a tarifákban elismert iparűzési adó ingadozása hatna a villamos energia árának egyébként nem szükségszerű ingadozására.

Az állami vagyonról szóló 2007. évi CVI. törvény módosítása

A 41. §-hoz

A 2007. évi CVI. törvény (a továbbiakban: Átv.) 6. § (2) bekezdése a)-b) pontjainak módosítása az állami vagyonra vonatkozó stratégia elkészítésével és elfogadásával kapcsolatban állapít meg új szabályokat. Az MNV Zrt. 2008. évi működéséről készült ÁSZ jelentés is kifogásolta az állami vagyon hasznosítására előírt stratégia Kormány általi elfogadásának hiányát. A Tanács által elfogadott stratégiát a Kormány azért nem tárgyalta, mert az több okból átdolgozásra szorult, ezért azt az állami vagyonért felelős miniszter 2008. novemberében - az átdolgozásra tett javaslatokkal - visszaküldte a Tanácsnak. A Tanács a stratégia átdolgozását megkezdte, de érdemben nem tárgyalta meg, új stratégiát nem fogadott el, miután - a törvényi előírás hiányossága miatt - Tanács tagjai között nem alakult ki egyetértés, hogy figyelembe kell-e venniük akár az állami vagyonért felelős miniszter, akár a Kormány álláspontját, illetve azt, hogy a Kormány a stratégiát nem tárgyalta. Az előzőekben foglaltakra figyelemmel indokolt, hogy a kérdés jogszabály szinten rendezésre kerüljön, és egyértelmű legyen, hogy a stratégiának a Kormány részére történő benyújtása, annak elfogadása céljából történik, tehát azt a Kormánynak meg kell tárgyalnia, arról döntenie kell és véleménykülönbség, kifogás, stb. esetén a Kormánynak azt átdolgozásra vissza kell küldenie, értelemszerűen konkrétan megjelölve a kifogásokat.

A j) pontban foglaltak módosításra azért kerül sor, mert a polgári jogi szerződések körében indokolt a Ptk-ban szabályozott fogalmak használata.

A k) pont az eddigi rendelkezés pontosítását tartalmazza.

A q) pontban egyértelműsítésre kerül, hogy az MNV Zrt. - mint gazdasági társaság - üzleti tervet készít, míg a rábízott vagyon tekintetében vagyongazdálkodási terv készül.

Az s) pont - más jogszabályi előírásokra figyelemmel - szűkíti a Tanács hatáskörét azzal, hogy az Átv. 1. § (2) bekezdésében már meghatározott állami vagyon megszerzéséhez, a vagyongyarapításhoz csak abban az esetben van szükség a Tanács döntésére, ha a vagyonszerzésre másnak nincs jogszabályi felhatalmazása. (pl. közútépítéshez szükséges ingatlanok, műemlékingatlanok esetében)

A gyakorlati tapasztalatok azt mutatják, hogy a beszámoló elkészítésre rendelkezésre álló határidő nem elegendő, figyelemmel arra, hogy arra csak az elfogadott előző éves mérleg és beszámolót követően elkészített előterjesztés szabályos államigazgatási egyeztetése, majd a Kormány döntése után kerülhet sor.

A jelenleg hatályos szabályok szerint az EB tagokat vissza kell hívni, ha az őket delegáló országgyűlési képviselőcsoport megszűnik. Ez bizonytalanságot okozhat a tagok jogállása tekintetében abban az esetben, amikor az általános választásokra figyelemmel a korábbi képviselőcsoportok megszűnnek.

Az általános forgalmi adóról szóló 2007. évi CXXVII. törvény módosítása

A 42. §-hoz

A módosítás célja, hogy a távhőszolgáltatást és a megújuló energiaforráson alapuló hőszolgáltatást 5%-os áfa-kulcs alá sorolja.

A termőföld védelméről szóló 2007. évi CXXIX. törvény módosítása

A 43. §-hoz

A termőföld védelméről szóló 2007. évi CXXIX. törvény rendelkezései sok esetben megnehezítik a munkahelyteremtő beruházások megvalósulását, mivel a belterületbe vont termőföld esetében a helyi önkormányzatnak kell földvédelmi járulékot fizetnie. A termőföld védelmének szempontjait is szem előtt tartva a törvény arra irányul, hogy a munkahelyteremtő beruházások esetében jelentős, 75%-os kedvezményt kapjanak a helyi önkormányzatok a földvédelmi járulék alól.

A távhőszolgáltatás versenyképesebbé tételéről szóló 2008. évi LXVII. törvény módosítása

A 44. §-hoz

Az energiaellátók jövedelemadójából származó bevételből indokolt - szociális helyzet alapján - a lakossági vezetékes gázfogyasztók számára is a támogatási lehetőség megteremtése. A távhőszolgáltatás hatékonyabbá tételét e bevétel mellett a Zöld Beruházási Rendszer forrásai is szolgálják.

A költségvetési szervek jogállásáról és gazdálkodásáról szóló 2008. évi CV. törvény módosítása

A 45. §-hoz

Pontosító, jogtechnikai jellegű módosítások.

Az erdőről, az erdő védelméről és az erdőgazdálkodásról szóló 2009. évi XXXVII. törvény módosítása

A 46. §-hoz

A módosítás az erdővédelmi járulék, az erdőgazdálkodási bírság és az erdővédelmi bírság bevételek költségvetési törvény szerinti központosított bevételként történő elszámolásáról rendelkezik, a hatályos törvények közötti összhang megteremtését szolgálja.

A közlekedéssel összefüggő egyes törvények módosítása

A 47-49. §-hoz

A módosítás megteremti az egyablakos gépjármű-ügyintézés törvényi alapjait, amelynek keretében a műszaki vizsga, a környezetvédelmi vizsgálat és az eredetiségvizsgálat eljárása jelentősen egyszerűsödik. A módosítás megalapozza a Nemzeti Közlekedési Hatóság 2010. évi költségvetési gazdálkodását.

Záró rendelkezések

Hatályba léptető rendelkezések

Az 50-52. §-hoz

Hatályba léptető, hatályon kívül helyező és szövegpontosító rendelkezések.

Az 53. §-hoz

A már megállapított társadalombiztosítási nyugellátás összegének módosításával kapcsolatos szabály technikai jellegű pontosítása.

Az 54. §-hoz

A módosítások egyes feladatoknál a helyi önkormányzatok mozgásterét növelik, kötelezettségeit csökkentik és szűkítik a jegyzők feladatkörét.

Átmeneti rendelkezések

Az 55. §-hoz

Átmeneti rendelkezések.

Az 56. §-hoz

A 2010. évi államháztartási hiánycél tartására érdekében az Állami Számvevőszéknek is részt kell vállalnia a közszféra takarékos gazdálkodásában. A kéthavi külön juttatás forrását a 2009. évi költségvetés jóváhagyásakor már elvonta a Parlament, a módosítás összhangba hozza a jogszabályi feltételeket a meglévő forrásokkal.

Az 57. §-hoz

(1) bekezdéshez:

Az ingatlan térítésmentes tulajdonba adásáról a társadalmi szervezetek által használt ingatlanok tulajdoni helyzetének rendezéséről szóló 1997. évi CXLII. tv. (TÁSZ tv.) szerinti Bizottság jogutódja, az Országgyűlés Emberei Jogi, Kisebbségi, Civil- és Vallásügyi Bizottsága hozott döntést 2007. június 12-én. Ezt a döntést erősítette meg később a Bizottság az 5/2008. (IX. 9.) számú határozatában.

A Bizottság döntésének végrehajtására azonban az állami vagyonról szóló 2007. évi CVI. törvény (Vtv.) 2007. szeptember 25-én történt hatálybalépése, illetve a Vtv.-nek a TÁSZ tv. ingyenes tulajdonba adásra vonatkozó rendelkezésének hatályon kívül helyezése miatt, nem került sor, annak ellenére, hogy 2007. június 12-én a Bizottság az ingatlan térítésmentes tulajdonba adásról jogszerűen hozott döntést.

A jelenleg hatályos szabályok alapján a Bizottság döntése - egyértelmű, nem vitatható és az érintett társadalmi szervezeteket a Bizottság jogszerű döntésének megfelelő arányban, ingyenesen tulajdonjoghoz juttató módon - csak törvényi szintű rendelkezés alapján hajtható végre.

(2) bekezdéshez:

Az állami vagyonról szóló 2007. évi CVI. törvény (vagyontörvény) 36. §-ának (1) bekezdése alapján állami vagyon tulajdonjogát ingyenesen átruházni csak törvény rendelkezése alapján lehet. A hivatkozott 36. § további előírásai szerint - a Nemzeti Vagyongazdálkodási Tanács döntése alapján - ingyenes tulajdonba adásra akkor kerülhetne sor, ha egyben teljesülne az a feltétel is, hogy a kiemelten közhasznú Közalapítvány részére az ingatlanjuttatásra az általa átvállalt állami vagy önkormányzati közfeladat ellátásának az elősegítése érdekében kerül sor, ami jelen esetben nem igazolható. Erre tekintettel a Vtv. 36. § (1) bekezdése alapján az ingyenes ingatlanjuttatás jogalapját más törvényi előírással kell megteremteni, a törvény ezt a célt szolgálja. Tekintettel arra, hogy az ingatlanjuttatás célja az, hogy annak hasznosításából a Közalapítvány a célja szerinti feladatai ellátásához tartós finanszírozási forráshoz jusson, a szigorítás - az egyszeri bevétellel járó értékesítés (juttatott vagyon felélése) - helyett a tartós tulajdonban tartásra és a minél hatékonyabb hasznosításra ösztönöz.

(3) bekezdéshez:

A Pálos Rend Magyarországra történő visszatelepülése érdekében 1934-ben építették fel a mai kolostor épületét, illetve alakították ki a Sziklatemplomot. A főváros ingyenesen biztosította a Sziklatemplom használati jogát, illetve a kolostor építéséhez szükséges telket az egyház részére. A Sziklatemplom 1950-ig működött a Pálos Rend lelkipásztori ellátásában. 1950-ben a templomot bezárták, a szerzeteseket elhurcolták, a kolostor az Állami Balettintézet raktáraként szolgált.

1989-ben a Fővárosi Fürdő Igazgatóság, mint kezelő térítésmentesen átadta az 5413/7 hrsz-ú ingatlan alatt található telekkönyvezetlen ún. Iván-barlangot (Gellérthegyi-barlangot) az Esztergomi Főegyházmegye részére. Átvevő a barlang használatát a Magyar Pálos rend részére átengedte. Az elmúlt 20 évben a Pálos Rend használta a barlangot és finanszírozta azokat a kötelezettségeket (kötelező vizsgálatok, állagvédelmi és karbantartási munkák, a barlang előírt megerősítése, stb.), amelyek a tulajdonost terhelték volna.

A hatályos jogszabályi rendelkezések alapján a barlangok kizárólagos állami tulajdonban állnak és forgalomképtelenek, nem szerepelnek az ingatlan-nyilvántartásban sem. 2008. december 28-án módosult a természet védelméről szóló törvény, eszerint a barlangok vagyonkezelői joga a nemzeti park igazgatóságokat illeti meg.

Így a törvény alapján a Gellérthegyi-barlang vagyonkezelője a Duna-Ipoly Nemzeti Park Igazgatóság. Az Igazgatóság azonban a Sziklatemplomként működő Gellérthegyi-barlangra nem tart igényt, ugyanakkor a Pálos Rend nem rendelkezik a barlang jogszerű használatra vonatkozó megfelelő jogcímmel, illetve ennek igazolására vonatkozó megfelelő dokumentummal, ami a gyakorlati működés során jelentős problémákat vet fel (pl.: pályázatok benyújtása).

A Pálos Rend szolgálatát és anyagi erőfeszítéseit elismerve, amennyiben ezt a barlangok sajátos jogi helyzete nem zárná ki - kizárólagos állami tulajdon, forgalomképtelen jelleg - az (2) bekezdéshez hasonló módon támogatnánk az ingatlan ingyenes tulajdonba adását. Erre azonban a barlangokra vonatkozó említett szabályok miatt nem kerülhet sor. Ezért indokoltnak tartjuk, a lehető legnagyobb mértékű támogatás, garancia nyújtását, vagyis a haszonélvezeti jog alapítására vonatkozó törvényi szintű rendelkezés megalkotását.