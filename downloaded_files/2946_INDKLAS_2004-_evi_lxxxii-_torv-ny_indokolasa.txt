2004. évi LXXXII. törvény indokolása

az ítélőtáblák és a fellebbviteli ügyészi szervek székhelyének és illetékességi területének megállapításáról szóló 2002. évi XXII. törvény kiegészítéséről

-----STARTING---POINT---ALTALANOS--- 

Az ítélőtáblák és a fellebbviteli ügyészi szervek székhelyének és illetékességi területének megállapításáról szóló 2002. évi XXII. törvény (a továbbiakban: táblatörvény) rendelkezett az ítélőtáblák felállításáról, elvégezte a szükséges szervezeti módosításokat a bírósági és ügyészségi szervezeten belül, illetve az egy helyett több ítélőtáblára tekintettel pontosította az eljárási törvényeket.

A táblatörvény alapján 2003. január 1. napjától Budapesten, Szegeden és Pécsett ítélőtáblák létesültek, melyek tényleges működésüket 2003. július 1. napjától kezdték meg. Az ítélőtáblák illetékességi területe lefedi az ország valamennyi megyéjének és a fővárosnak a területét. A három jelenleg már működő ítélőtábla mellett a táblatörvény alapján 2004. július 1. napjától további ítélőtáblák létesültek Debrecenben és Győrött, melyek tényleges működésüket 2005. január 1. napjától kezdik meg. Az új ítélőtáblák illetékességi területe úgy került kialakításra, hogy 2005. január 1-jétől a már működő táblák illetékességi területe csökken az újonnan létesülő táblák területével.

Az ítélőtáblákra átadásra kerülő ügyekről nem a táblatörvény, hanem büntetőügyek esetében a büntetőeljárásról szóló 1998. évi XIX. törvény (a továbbiakban: Be.), míg polgári ügyek tekintetében az Országos Ítélőtábla felállításáról szóló 1999. évi CX. törvény rendelkezett 2003-ban.

Az eljárásjogi szabályok alapján 2003. március 1-jétől a Legfelsőbb Bíróság fokozatosan összesen 5443 másodfokú ügyet adott át az ítélőtáblákra. Az Országos Igazságszolgáltatási Tanács statisztikai adatai szerint az ítélőtáblák az érkezett ügyek több mint kétharmadát a tavalyi év II. félévében befejezték, és a Legfelsőbb Bíróság is feldolgozza várhatóan az idei év második harmadára az ott folyamatban maradt polgári fellebbviteli ügyeket.

Az új ítélőtáblák felállítására tekintettel szabályozni kell az ügyeknek a régi és az új ítélőtáblák közötti megosztását annak érdekében, hogy a folyamatos munkavégzés feltételei az ügyérkezés tekintetében is valamennyi bírói fórumon biztosítottak legyenek, és hogy az állampolgárok ügyeiben minél gyorsabban és hatékonyabban döntés születhessen.

-----STARTING---POINT---RESZLETES---

Az 1. §-hoz

Polgári ügyekben az eljáró ítélőtábla kiválasztásánál a felterjesztés időpontja az irányadó, így az új ítélőtáblák illetékességi területéhez tartozó megyei bíróságok 2004. november 30. napját követően már az új táblákhoz terjesztik fel az ügyeket az eljárás lefolytatása végett. A felterjesztés időpontja az az időpont, amikor az első fokon eljárt bíró a felterjesztésre történő utasítást tartalmazó intézkedését meghozza.

A már működő ítélőtáblákra 2004. november 30-ig felterjesztett és 2005. január 1-jén még folyamatban lévő polgári ügyeket ugyanakkor a módosítás nem érinti, az illetékességi terület változása ellenére ezen ügyeket nem kell átadni a Fővárosi, a Szegedi és a Pécsi Ítélőtábláknak a Győri és a Debreceni Ítélőtáblák részére.

Büntetőügyekben a fellebbviteli tanács elnöke az ügy érkezésétől számított harminc napon belüli határnapra a fellebbezés elbírálására tanácsülést, nyilvános ülést vagy tárgyalást tűz ki, ezért a törvény akként rendelkezik, hogy - ezen határidő betartása érdekében - az új ítélőtáblák illetékességi területéhez tartozó megyei bíróságok ezekhez a táblákhoz azokat az ügyeket terjesztik fel, amelyekben az ítélőtábla eljárását megalapozó határozatot a bíróságok 2004. november 30. napját követően hozták meg. A Fővárosi, Szegedi és Pécsi Ítélőtábláknak az idei évben érkezett ügyek közül azokat az ügyeket kell áttenni a Debreceni, illetve a Győri Ítélőtáblára, melyek 2004. november 30. napját követően érkeztek a jelenleg működő táblákra az új táblák illetékességi területéről.

A korábban hatályos illetékességi szabályok szerint kell elbírálni azokat a polgári és büntetőügyeket, amelyeket az új illetékességi szabályok szerint kellene felterjeszteni, abban az esetben, ha az ügyet az eljárási törvények szerint soron kívül, illetve rövid határidőn (pl. 8 napon) belül kell elbírálni.

A Debreceni és a Győri Ítélőtáblán a 2004. november 1. napjától kinevezett bírák előkészítik az ügyek intézését (kitűzés, felkészülés stb.), azonban határozatot csak 2005. január 1-jét követően hozhatnak az ügyekben.

-----STARTING---POINT---VEGE---

A 2. §-hoz

Az eljárásjogi változásokra történő felkészülés érdekében a törvény a kihirdetését követő 15. napon, azaz október 7-én lépett hatályba.