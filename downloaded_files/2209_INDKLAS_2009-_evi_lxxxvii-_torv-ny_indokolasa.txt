2009. évi LXXXVII. törvény indokolása

az agrárpiaci rendtartásról szóló 2003. évi XVI. törvény módosításáról

-----STARTING---POINT---ALTALANOS--- 

A mezőgazdaság nem gyár, a paradicsom nem anyacsavar. A mezőgazdasági termelés specialitását és fokozott kockázatait figyelembe kell vennie a jogi szabályozásnak. A mezőgazdasági termék a termelési ciklus sajátosságainak megfelelően bizonyos időszakokban nagyobb, más időszakokban kisebb mennyiségben kerül a piacra. Ez a ciklikusság időről-időre túlkínálatot okoz. A mezőgazdasági termékek piacán a keresleti és kínálati viszonyok ily módon történő alakulása miatt a felvásárló kedvezőbb helyzetben van a termelővel szemben. Másrészről az élelmiszeripari termékek előállítása, illetve feldolgozása - részben a kereskedelmi beszerzési politika, részben a termelői árigények kettős szorítása miatt - jelentősen kisebb mértékű nyereségtartalmat biztosít, mint ugyanezen termékek kereskedelme. E hátrányok jogi ellensúlyozására, valamint a termelő és feldolgozó szektor piaci alkuhelyzetének javítása érdekében indokolt annak biztosítása, hogy a szereplők egymással szövetkezve, működésüket és a termékpálya áraival összefüggő meghatározott tevékenységüket az érdekképviseleti szervezetük keretei között egységesen és jogszerűen alakíthassák ki. Az élelmiszer termékpálya biztonságos és átlátható működésének elősegítése érdekében pedig különösen előnyös, ha a termelő és feldolgozó-, valamint a kereskedelmi szervezetek egymással való kapcsolatukat önszabályozás formájában rögzítik, melyre kiemelkedő és elismerendő példa volt a közelmúltban létrejött Élelmiszer Termékpálya Kódex. Sajnálatos azonban, hogy a közreműködőket vezérlő jó szándék versenyjogi aggályokba ütközhet. Mindazonáltal a piaci verseny tisztaságából eredő előnyök szem előtt tartása szempontjából nyilvánvalóan nem eshetnek azonos megítélés alá a mezőgazdasági vagy élelmiszeripari tevékenységet folytató vállalkozások, illetve az útépítő vagy mozdonygyártó vállalkozások működése. Erre tekintettel differenciálni szükséges a terület jogi szabályozását.

Az Alkotmány 70/A. §-ának (3) bekezdése szerint a Magyar Köztársaság a jogegyenlőség megvalósulását az esélyegyenlőtlenségek kiküszöbölését célzó intézkedésekkel is segíti. Ezen alkotmányos előírás magában hordozza az Állam azon kötelezettségét is, hogy a mezőgazdaság területén megélhetésüket kereső állampolgárok esetében a piaci viszonyok asszimetriája során kialakuló feltételek miatt kieső bevételeket más forrásból (segélyek, támogatások) pótolja vissza a vidéki életforma és megélhetés, valamint a termelés fenntartásának biztosítása érdekében. Nyilvánvalóan az így lekötött költségvetési források megtakaríthatóak, ha a jogi szabályozás lehetővé teszi a tisztes jövedelemhez jutást azáltal, hogy jogi kereteket biztosít a szövetkezéssel elérhető kedvező alkupozíció kialakulásához.

A törvény az agrárpiaci rendtartásról szóló 2003. évi XVI. törvény módosítását tartalmazza. Lehetőséget teremt arra, hogy a törvény hatálya alá tartozó terméket termelő, feldolgozó, viszonteladó és forgalmazó szervezetek és személyek együttműködésükre önszabályzó megállapodást kössenek.

-----STARTING---POINT---RESZLETES---

Az 1. §-hoz

Az agrárpiaci rendtartásról szóló 2003. évi XVI. törvény hatályának módosítása szükséges, hogy a törvény által biztosított keretek a teljes termékpályára kiterjedően működhessenek.

A 2. §-hoz

A rendelkezés biztosítja, hogy a termékpálya szereplői a termékpálya vertikális működésének elősegítése érdekében történő együttműködésükkel kapcsolatban önszabályozó megállapodást köthetnek.

A köztársasági elnök által az Országgyűlésnek megfontolásra visszaküldött (ki nem hirdetett), a mezőgazdasági és élelmiszeripari termékek vonatkozásában a beszállítókkal szemben alkalmazott tisztességtelen forgalmazói magatartás tilalmáról szóló törvény majdani kihirdetése után a beszállítók érdekképviselete összehangolt tevékenységet folytathat, ami nem minősül a versenytörvényben foglalt tilalom megsértésének.

-----STARTING---POINT---VEGE---

A 3. §-hoz

Hatályba léptető rendelkezést tartalmaz.