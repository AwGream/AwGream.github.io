2015. évi LXXVIII. törvény indokolása

a tisztességtelen piaci magatartás és a versenykorlátozás tilalmáról szóló 1996. évi LVII. törvény, valamint a gazdasági versenyhivatal eljárásaival összefüggő egyes törvényi rendelkezések módosításáról

-----STARTING---POINT---ALTALANOS--- 

A tisztességtelen piaci magatartás és a versenykorlátozás tilalmáról szóló 1996. évi LVII. törvény (a továbbiakban: Tpvt.) átfogó felülvizsgálatára és módosítására legutóbb 2013-ben került sor. A módosítások 2014. július 1-jei hatálybalépése óta eltelt idő során a Gazdasági Versenyhivatal (a továbbiakban: GVH) működése, eljárásai során az új jogszabályi rendelkezések alkalmazása kapcsán szerzet tapasztalatok szükségessé teszik a Tpvt. egyes rendelkezéseinek felülvizsgálatát, a hatályos eljárási rendelkezések módosítását.

A módosítások célja ennek megfelelően elsődlegesen a GVH eljárására vonatkozó szabályozás módosításával a versenyjogi követelmények maradéktalan és zökkenőmentes, hatékony és eredményes érvényesítésének elősegítése.

Mindemellett a módosítások célja a GVH által folytatott eljárások irataiba történő betekintés, illetve az adatok kezelésének, hozzáférhetősége szabályozásának pontosítása is.

Ugyancsak célként fogalmazódik meg a kis- és középvállalkozásokkal szemben alkalmazott jogkövetkezmények során annak figyelembevétele, hogy az állam vállalkozásokkal szembeni fellépésének a jogkövető magatartásra való nevelés is a célja, amellyel összhangban indokolt lehet az első jogsértés esetében figyelmeztetés alkalmazása, egyes súlyosabb jogsértések kivételével.

A módosítások a közbeszerzési eljárásokhoz kapcsolódóan elkövetett versenyjogi jogsértésekkel szembeni fellépés hatékonyabbá tételét is szolgálni kívánják.

A módosítások által pontosítandók a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény (a továbbiakban: Szakmaközi tv.) által bevezetett, egyes, versenyfelügyeleti eljárásokkal kapcsolatos rendelkezések is, amelyek már nem a Szakmaközi tv.-ben, hanem a Tpvt.-ben kerülnek elhelyezésre.

A törvény pontosítja az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) egyes rendelkezéseit is.

A fenti célkitűzések megvalósítására a törvény az alábbi főbb szabályozási tárgykörökben tartalmaz módosító rendelkezéseket.

I. A vállalkozások összefonódásának ellenőrzése tárgyában a módosítások célja a fúziókontroll hatékonyabbá, átláthatóbbá és kiszámíthatóbbá tétele. A módosítások érintik a vállalkozások összefonódása kapcsán figyelembe veendő nettó árbevétel számítására irányadó rendelkezéseket, az engedélyezés iránti kérelem benyújthatósága időpontjának meghatározásával pótolják a jelenlegi szabályozás hiányosságát, korrigálják az igazgatási szolgáltatási díj megfizetésének kötelezettségére irányadó rendelkezéseket.

A törvény megengedi, hogy az eljáró versenytanács egyedi kérelemre, a körülmények mérlegelésével hozzájáruljon az irányítási jogoknak az engedély megszerzése előtti gyakorolásához, ha az a rendes üzletmenet folytatásához és a befektetés értékének megőrzéséhez feltétlenül szükséges, és amennyiben egy esetleges tiltó vagy az engedélyt feltételhez, illetve kötelezettségszabáshoz kötő határozat esetén is biztosítható az abban foglaltak betartása. A módosítások révén szabályozásra kerül, hogy az ezen engedély iránti kérelem benyújtására milyen időpontig van lehetőség, és a kérelmezőnek milyen módon kell alátámasztania kérelmét.

II. A Tpvt. módosításáról szóló 2013. évi CCI. törvény koncepcionálisan újraszabályozta a személyes adatokhoz és az egyes törvény alapján védett adatokhoz való hozzáférésre, illetve az ezen adatok kezelésére, valamint az iratbetekintésre vonatkozó szabályokat. Az elmúlt időszakban szerzett tapasztalatok szükségessé teszik a szabályozás finomítását, mindenekelőtt a versenyfelügyeleti eljárások gyorsítását szolgáló módosítások révén, szem előtt tartva a védett adatok jogosultjai jogainak védelmét is.

2014. július 1-jével új szabályozási elemként van jelen a Tpvt.-ben az Európai Bizottság és számos más tagállami versenyhatóság által az eljárás lezárásának gyorsítása és egyszerűsítése céljából már sikerrel alkalmazott speciális egyezségi eljárás (settlement) hazai alkalmazásának lehetősége, melynek révén a tényállás feltárása megfelelő szintjének elérése és az ügyfelek együttműködési készségének fennállása esetén a hatóság (eljáró versenytanács) egyezségi kísérletbe bocsátkozhat a felekkel, amelynek során biztosítja a feltárt tényállás, a várható bírság mértéke, a rendelkezésre álló bizonyítékok köre megismerésének lehetőségét. A módosítás pontosítja az egyezségi nyilatkozat visszavonására és az egyezségi nyilatkozatba történő betekintésre irányadó szabályokat.

A módosítás érinti az engedékenységi kérelembe, illetve nyilatkozatba történő betekintés szabályozását is.

III. A kis- és középvállalkozásokról, fejlődésük támogatásáról szóló 2004. évi XXXIV. törvény előírja, hogy a hatósági ellenőrzést végző szervek a kis- és középvállalkozásokkal szemben az első esetben előforduló jogsértés esetén bírság kiszabása helyett figyelmeztetést alkalmaznak. A GVH által lefolytatott eljárásokban ezen intézmény alkalmazására eddig nem kerülhetett sor. A módosítás révén a GVH bírság kiszabása helyett a figyelmeztetés lehetőségével élhet azokkal a kis- és középvállalkozásokkal szemben, amelyek első esetben követtek el jogsértést. A módosítás rögzíti, hogy erre mely esetekben nincs lehetőség (ha a vállalkozás magatartása az Európai Unió jogába ütközik, a jogsértés közbeszerzési eljárás során árak rögzítésére vagy a piac felosztására irányuló megállapodás kötésében nyilvánul meg, vagy a jogsértésre különösen kiszolgáltatott személlyel szemben került sor).

IV. Szükségesnek mutatkozott az Éltv. pontosítása is, figyelemmel arra, hogy a fogyasztók élelmiszerekkel kapcsolatos tájékoztatásáról, az 1924/2006/EK és az 1925/2006/EK európai parlamenti és tanácsi rendelet módosításáról és a 87/250/EGK bizottsági irányelv, a 90/496/EGK tanácsi irányelv, az 1999/10/EK bizottsági irányelv, a 2000/13/EK európai parlamenti és tanácsi irányelv, a 2002/67/EK és a 2008/5/EK bizottsági irányelv és a 608/2004/EK bizottsági rendelet hatályon kívül helyezéséről szóló 2011. október 25-i 1169/2011/EU európai parlamenti és tanácsi rendelet egyes rendelkezéseinek megsértése kapcsán a Gazdasági Versenyhivatal is eljárhat az Éltv. 25. §-ának (3) bekezdése alapján.

V. A módosítás révén ha a közbeszerzésekért vagy az európai uniós források felhasználásáért felelős miniszter a közbeszerzések szabályosságának ellenőrzése során a Tpvt. 11. §-a vagy az Európai Unió Működéséről szóló Szerződés 101. cikke szerinti rendelkezések nyilvánvaló megsértését észleli vagy azt alapos okkal feltételezi, akkor azt jeleznie kell GVH-nak. A közbeszerzésekért felelős miniszter jogosult lesz arra, hogy a GVH-nak megküldje az érintett közbeszerzés, szerződés, illetve szerződésmódosítás ellenőrzése révén rendelkezésére álló bármely adatot, az elsődlegesen a minősített adat védelméről szóló 2009. évi CLV. törvény által szabályozott minősített adatok kivételével.

VI. A mezőgazdaság sajátosságainak versenyjogi szabályozásban történő figyelembevételét lehetővé tevő, és korábban a Szakmaközi tv.-ben elhelyezett, a Tpvt.-be beemelt módosított rendelkezések révén egyértelműbben kerül kimondásra, hogy a különös rendelkezések csak akkor irányadók, ha nem kerülnek alkalmazásra az uniós versenyjogi szabályok.

-----STARTING---POINT---RESZLETES---

Az 1. §-hoz

A jelenleg hatályos jogi szabályozás értelmében az összefonódás engedélyezése iránti kérelem elbírálása során a nettó árbevételt az összefonódást létrehozó nyilvános ajánlati felhívás közzétételének, szerződés megkötésének vagy az irányítási jog megszerzésének időpontjai közül a legkorábbi időpontot megelőző utolsó hitelesen lezárt üzleti évre vonatkozó éves beszámoló vagy egyszerűsített éves beszámoló szerinti nettó árbevétel alapján kell meghatározni. Az összefonódás engedélyezése iránti kérelem benyújtása ugyanakkor (jelentősen késleltetett végrehajtás esetén) időben lényegesen elszakadhat ezen eseményektől. A figyelembe veendő árbevételt indokolt a kérelem benyújtásának időpontjához kötni, annak érdekében, hogy a lehető legaktuálisabb nettó árbevételi adatokon alapuljon az engedélykérési kötelezettség fennállása. Mindemellett a végrehajtást követően (késedelmesen) benyújtott kérelem, illetve hivatalból indított eljárás esetén a nettó árbevételt a végrehajtás időpontjához indokolt kötni, mert az releváns az engedélykérési kötelezettség fennállása szempontjából.

A nettó árbevétel számítására irányadó rendelkezések esetében szükségesnek mutatkozik az a technikai jellegű módosítás is, amely révén a „vállalkozáscsoport” helyébe - összhangban a Tpvt. IV. fejezetében használt terminológiával - az „érintett vállalkozáscsoport” kifejezés lép.

A 2. §-hoz

A Tpvt. 28. §-ának 2014. június 30-ig hatályos (2) bekezdése szerint az engedély iránti kérelmet a nyilvános ajánlati felhívás, a szerződés megkötésének vagy az irányítási jog megszerzésének időpontjai közül a legkorábbitól számított 30 napon belül kellett benyújtani, ami a GVH gyakorlata szerint egyben azt is jelentette, hogy a fenti események valamelyikének megvalósulását megelőzően benyújtott kérelem időelőttinek minősült. A Tpvt. ezen rendelkezése 2014. július 1-jével hatályát vesztette, mert a végrehajtási tilalom egyidejű bevezetésére tekintettel már szükségtelen volt „végső” határidőt előírni a kérelem benyújtására. Továbbra sem lenne azonban célszerű, ha olyan „tervezett” tranzakciókra vonatkozóan is be lehetne nyújtani kérelmet, amelyek mögött nem húzódik meg nyilvános ajánlati felhívás, szerződés vagy az irányítási jog megszerzése, ezért ezt összhangban a 2014. június 30-ig hatályos szabályozással szükséges rögzíteni a Tpvt.-ben.

A 3. §-hoz

Noha főszabály szerint a vállalkozásoknak a Tpvt. szerinti összefonódása a GVH engedélyének hiányában nem hajtható végre, a Tpvt. lehetőséget ad arra, hogy az összefonódás engedélyezése iránti kérelem benyújtására köteles vállalkozás indokolt kérelmére a GVH hozzájáruljon ahhoz, hogy az irányításszerző az irányítási jogát az összefonódás engedélyezésére irányuló eljárást befejező döntés meghozatala előtt is gyakorolja, így különösen, ha az szükséges a befektetése értékének megőrzéséhez. Az ezzel kapcsolatos döntése meghozatala során a GVH-nak figyelemmel kell lennie az ügy összes körülményeire, így különösen az érintett vállalkozásokra és más vállalkozásokra gyakorolt hatásra, valamint az összefonódás versenyre hátrányos lehetséges hatásaira.

A hatályos Tpvt. jelenleg nem tartalmaz eljárási szabályokat a Tpvt. 29/A. § (1) bekezdése szerinti kérelem vonatkozásában, ezért az eddigi gyakorlat fényében is szükséges szabályozni a kérelem benyújtásának határidejét és a kérelem tartalmával kapcsolatos elvárasokat. A törvény abból indul ki, hogy a Tpvt. 24. §-a szerint engedélyköteles összefonódások mögött olyan felelős üzleti döntés áll, amelyet általában megalapoz a céltársaság jogi átvilágítása, melynek során a kérelmező mindazon információk birtokba kerül, amelyek az átmeneti irányításgyakorlás alátámasztásához szükségesek. A törvény ehhez képest kivételesnek tekinti, ha az átmeneti irányításgyakorlást meglapozó körülmények csak utóbb jutnak a kérelmező tudomására.

A 4. §-hoz

A törvény a Tpvt. és a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezéseinek összehangolása során figyelemmel van arra, hogy mivel a Tpvt. több kérdésben speciálisan szabályoz a Ket.-hez képest, ezért szükséges a Ket. egyes rendelkezései versenyfelügyeleti eljárásban való alkalmazhatóságának kizárása. A Ket. 71. § (2) bekezdés a) pontja alkalmazásának kizárása arra figyelemmel szükséges, hogy a Tpvt. ebben a kérdésben a kezdetektől Ket.-től eltérő szabályozási logikát követ [lásd a Tpvt. 64. § (2) bekezdését]. A Ket. ‎157. § (4) bekezdése alkalmazásának kizárása azért indokolt, mert a Tpvt. 75. § szerinti kötelezettségvállalás teljesítését előíró eljárásokban jogsértés nem kerül megállapításra, azonban jelentős költségek merülhetnek fel, amelyeket ilyen esetben indokolt az ügyfelekre terhelni.

Az 5. §-hoz

A Tpvt. 44. § (1) bekezdése kizárja a Ket. 68-69/B. §-nák alkalmazását, ugyanakkor indokolt a versenyfelügyeleti eljárások vonatkozásában is előírni [hasonlóan a Ket. 68. § (3) bekezdésének második mondatához], hogy az iratbetekintési jog költségtérítés ellenében gyakorolható, a vonatkozó kormányrendeletben előírtak szerint.

A 6. és 18. §-hoz

A Tpvt. számos garanciát tartalmaz arra, hogy a védett adatba való betekintés ne eredményezze a jogosult jogainak a sérelmét. Így a Tpvt. 55/B. § (3) bekezdése a védett adatba való betekintést az adat titokban tartásának kötelezettségét tartalmazó írásbeli nyilatkozat megtételének feltételével teszi lehetővé. Ezen túl a Tpvt. 55/B. § (4) bekezdés a) pontja biztosítja az iratról való másolat-, illetve kivonatkészítés jogának korlátozását, végső soron ügyvédkényszer előírását. Minderre figyelemmel szükségtelen és az eljárás elhúzódását eredményezi a jogosult nyilatkozatának beszerzése a védett iratba való betekintés kapcsán, illetve az ügyvédkényszer előírása esetén az érintett felek előzetes meghallgatása, mert az eljáró versenytanács a döntés meghozatala során úgyis az iratbetekintést kérő védekezéshez fűződő jogát értékeli. A fenti törvényi garanciákra is figyelemmel külön jogorvoslati jog biztosítása a védett adatba való betekintés engedélyezése kapcsán nem indokolt.

A 7. §-hoz

A Tpvt. megkülönbözteti a Tpvt. 68. § (4) és (5) bekezdés szerinti hiánypótlást. A törvény tisztázza, hogy az igazgatási díj visszafizetési kötelezettsége csak a Tpvt. 68. § (4) bekezdése szerinti hiánypótlás nem teljesítése miatt áll fenn, hiszen ilyenkor nem kerültek még igénybevételre a GVH erőforrásai.

A 8. §-hoz

A hatályos szabályozás szerint visszatérítendő az igazgatási szolgáltatási díj, ha a GVH Versenytanácsa az eljárást a 62/A. § (1) bekezdése alapján azért szünteti meg, mert a kérelem tárgyát képező tranzakció nem összefonódás vagy nem engedélyköteles. Nem indokolt e megoldás fenntartása, mert a GVH Versenytanácsa a döntését érdemi eljárás lefolytatása során hozza. Ezért célszerű a Tpvt. 62/A. § (5) bekezdésének módosítása.

A 9. §-hoz

A hatályos szabályozás alapján a hivatalból indított eljárásban felmerült eljárási költséget jogsértő magatartás megállapítása esetén a jogsértést megvalósító ügyfél viseli. A törvény 75. §-a lehetővé teszi, hogy ha a hivatalból indult versenyfelügyeleti eljárásban vizsgált magatartás tekintetében az ügyfél kötelezettséget vállal arra, hogy magatartását meghatározott módon összhangba hozza az alkalmazandó jogszabályi rendelkezésekkel, és a közérdek hatékony védelme ilyen módon is biztosítható, az eljáró versenytanács határozatában kötelezővé teheti a vállalás teljesítését anélkül, hogy a határozatban a jogsértés megvalósulását vagy annak hiányát megállapítaná. A kötelezettségvállalással zárult eljárásban tehát jogsértés nem kerül megállapításra, ugyanakkor indokolt, hogy a felmerült eljárási költségek viselésére a kötelezettségvállalást tett ügyfél legyen köteles.

A 10. §-hoz

A Tpvt. nem tartalmaz külön rendelkezést a 29/A. § (1) bekezdése szerinti kérelemre a Tpvt. 72. § (2) bekezdése alapján hozott döntés határidejére vonatkozóan. Ezért arra a Ket. szerinti 8 napos határidő az irányadó, ami azonban - figyelme véve a versenyfelügyeleti eljárás Tpvt. 47. § szerinti megoszlását a vizsgáló és az eljáró versenytanács között - nem elégséges az ilyen kérelem elbírálásához. Indokolt továbbá annak kimondása a Ket.-ben alkalmazott hasonló megoldásokra is figyelemmel [vö. Ket. 29. § (4) bekezdés b) pontja vagy 44. § (5) bekezdése], hogy az összefonódás engedélyezése iránti kérelemről való döntés vagy az arra irányuló eljárás megszüntetése esetén már szükségtelen dönteni a 29/A. § szerinti kérelemről.

A 11. és 15. §-hoz

Az engedékenységi politika és az egyezségi eljárás sikere érdekében, vagyis azért, hogy a kérelmezőnek, illetve az egyezségi eljárásban résztvevő ügyfélnek ne kelljen attól tartania, hogy közreműködő magatartása miatt az őt terhelő bizonyítékok révén túlzott hátrányos következmények érik (pl. az érintettek csak vele szemben indítanak kártérítési pert), a törvény alapján az ilyen módon a hatóság kezelésébe került iratok megismerését korlátokhoz köti. A törvény differenciált védelmet biztosít magának az engedékenységi kérelemnek és nyilatkozatnak, valamint az egyezségi nyilatkozatnak, illetve az egyéb, az engedékenységi kérelemmel együtt vagy annak keretében szolgáltatott bizonyítékoknak. Az engedékenységi kérelmet és nyilatkozatot, illetve az egyezségi nyilatkozatot csak a többi ügyfél ismerheti meg olyan módon, hogy azokról másolat nem, csak feljegyzés készíthető. A törvény az engedékenységi kérelem és nyilatkozat, illetve az egyezségi nyilatkozat védelmét úgy biztosítja, hogy közben az eljárás figyelemmel legyen a Ket. 1. § (2) bekezdésébe foglalt egyszerűség és a Ket. 7. §-ba foglalt költségtakarékosság és hatékonyság követelményére.

A 12-14. §-hoz

A kis- és középvállalkozásokról, fejlődésük támogatásáról szóló 2004. évi XXXIV. törvény (a továbbiakban: Kkv. törvény) 12/A. § (1) bekezdése szerint a hatósági ellenőrzést végző szervek kis- és középvállalkozásokkal szemben az első esetben előforduló jogsértés esetén - az adó- és vámhatósági eljárást és a felnőttképzési tevékenységet folytató intézmények ellenőrzésére irányuló eljárást kivéve - bírság kiszabása helyett figyelmeztetést alkalmaznak, illetve kötelesek megvizsgálni a Ket. 94. § (1) bekezdés a) pontjában szabályozott eljárás alkalmazásának lehetőségét. Nincs lehetőség a bírságtól való eltekintésre, ha a) a jogsértés emberi életet, testi épséget vagy egészséget sért vagy veszélyeztet, b) a bírság kiszabásának alapjául szolgáló tényállás megvalósulásával környezetkárosodás következett be, c) a tizennyolcadik életévüket be nem töltött személyek védelmét célzó jogszabályi rendelkezés megsértésére került sor, vagy d) a jogsértésre a személyeknek koruk, hiszékenységük, szellemi vagy fizikai fogyatkozásuk miatt különösen kiszolgáltatott, egyértelműen azonosítható csoportjához tartozó személlyel szemben került sor.

A bíróság gyakorlata szerint (Fővárosi Közigazgatási és Munkaügyi Bíróság 5.K.29.645/2013/10.) a versenyfelügyeleti eljárásban nem alkalmazható a Kkv. törvény 12/A. § (1) bekezdése, mert a GVH a versenyfelügyeleti eljárása során nem hatósági ellenőrzést folytat. A törvény célja, hogy a Kkv. törvénnyel összhangban a Tpvt. biztosítsa az eljáró versenytanács számára is annak lehetőségét, hogy kis- és középvállalkozásokkal szemben az első esetben előforduló jogsértés esetén - kivéve az Európai Unió jogába való ütközés esetét, illetve a törvényben meghatározott eseteket - bírság kiszabása helyett figyelmeztetés kerülhessen alkalmazásra.

A 16. és 21. §-hoz

A Szakmaközi tv. a módosításáról szóló 2012. évi CLXXVI. törvény által beiktatott rendelkezéseiben kimondta, hogy mezőgazdasági termék vonatkozásában nem állapítható meg a Tpvt. 11. §-ában meghatározott tilalom megsértése, ha a Tpvt. 11. §-a szerinti megállapodásból eredően a gazdasági verseny torzítása, korlátozása vagy megakadályozása a gazdaságilag indokolt, méltányolható jövedelem eléréséhez szükséges mértéket nem haladja meg, és e jövedelem megszerzésétől a megállapodás által érintett piac szereplője nincs elzárva, továbbá az Európai Unió Működéséről szóló Szerződés 101. cikkének alkalmazására nem került sor. A törvény szerinti mentesülési feltételek fennállását az agrárpolitikáért felelős miniszter állapítja meg, akinek állásfoglalását a Tpvt. 11. §-ában szereplő tilalom mezőgazdasági termék vonatkozásában történő megsértésének vizsgálata során a GVH-nak be kell szerezni és az abban foglaltak alapján kell eljárnia. A Szakmaközi tv. a mezőgazdasági termék vonatkozásában folyamatban lévő eljárás kapcsán rendelkezett a bírság kiszabásának eljáró versenytanács általi felfüggesztéséről is.

A módosítás révén a szabályozás egyértelműbben tartalmazza, hogy a Szakmaközi tv. immáron Tpvt.-be beemelt rendelkezései csak akkor irányadók, ha nem kerülnek alkalmazásra az uniós versenyjogi szabályok, még hangsúlyosabban kifejezve a hazai és az uniós versenyjogi szabályozás közötti összhangot a tagállamok közötti kereskedelmet érintő ügyekben, amelyekre az uniós versenyjog érvényesítendő a hazai hatósági eljárásban is.

A 17. §-hoz

Átmeneti rendelkezések.

A 19. §-hoz

Az élelmiszerláncról és hatósági felügyeletéről szóló 2008. évi XLVI. törvény (a továbbiakban: Éltv.) kapcsán rendez hatásköri kérdéseket. Az Éltv. módosításáról szóló 2015. évi XLVI. törvény hatályon kívül helyezte az Éltv. 10. § (2)-(4) bekezdését, amelyek előírták, hogy az élelmiszer-jelölés és az alkalmazott jelölési módszer, továbbá az élelmiszerek megjelenítése (formája vagy alakja, csomagolása, bemutatásának módja, kellékei) nem tévesztheti meg a végső fogyasztót a törvényben meghatározott tulajdonságok vonatkozásában, valamint rögzítették, hogy az élelmiszer-jelölés és az alkalmazott jelölési módszer nem tulajdoníthat az élelmiszernek betegség megelőzésére, gyógyítására vagy kezelésére vonatkozó tulajdonságokat, illetve nem keltheti ezen tulajdonságok meglétének benyomását. Ezeket a rendelkezéseket megfelelően alkalmazni rendelte az Éltv. az élelmiszerekre vonatkozó reklámokra is. E rendelkezések megsértése esetén az eljárás lefolytatására a fogyasztókkal szembeni tisztességtelen kereskedelmi gyakorlat tilalmáról szóló törvényben meghatározott hatóság volt jogosult az ott meghatározott szabályok szerint. Az Éltv. 10. § (2)-(4) bekezdésének helyébe a fogyasztók élelmiszerekkel kapcsolatos tájékoztatásáról, az 1924/2006/EK és az 1925/2006/EK európai parlamenti és tanácsi rendelet módosításáról és a 87/250/EGK bizottsági irányelv, a 90/496/EGK tanácsi irányelv, az 1999/10/EK bizottsági irányelv, a 2000/13/EK európai parlamenti és tanácsi irányelv, a 2002/67/EK és a 2008/5/EK bizottsági irányelv és a 608/2004/EK bizottsági rendelet hatályon kívül helyezéséről szóló 2011. október 25-i 1169/2011/EU európai parlamenti és tanácsi rendelet tisztességes tájékoztatási gyakorlatokról szóló 7. cikkének (1), (3) és (4) bekezdése lépett, amely hasonló tartalmú előírásokat tartalmaz.

Az Éltv. 10. § (2)-(4) bekezdésének hatályon kívül helyezése kapcsán nem került rendezésre az a kérdés, hogy mely hatóság jogosult eljárni az Éltv. 10. §-a 2015. május 5-ig hatályos rendelkezéseit ezen időpont előtt megsértő vállalkozásokkal szemben.

Minderre tekintettel indokolt, hogy az Éltv. kiegészüljön egy, az Éltv. módosítása ellőtt jogsértő magatartást tanúsított vállalkozásokkal szemben fellépő hatóságok hatáskörét rögzítő rendelkezéssel, megteremtve a 2015. május 5. előtt a fogyasztókat megtévesztő, félrevezető vállalkozások elleni eljárások megfelelő jogszabályi hátterét.

A 20. §-hoz

A közbeszerzési eljárásokhoz, illetve az európai uniós források felhasználásához kapcsolódóan elkövetett versenyjogi jogsértésekkel szembeni fellépés hatékonyabbá tétele érdekében előírásra kerül, hogy ha a közbeszerzésekért vagy az európai uniós források felhasználásáért felelős miniszter a közbeszerzési eljárások, szerződések, illetve szerződésmódosítások közbeszerzési-jogi ellenőrzése során a Tpvt. 11. §-a, vagy az Európai Unió Működéséről szóló Szerződés 101. cikke szerinti rendelkezések nyilvánvaló megsértését észleli vagy azt alapos okkal feltételezi, akkor a Tpvt. bejelentésre vagy panaszra vonatkozó szabályai szerint a GVH-nak megtett jelzés során - a minősített adat kivételével - jogosult a GVH-nak átadni az érintett közbeszerzés, szerződés, illetve szerződésmódosítás ellenőrzése révén rendelkezésére álló bármely adatot. Ezt követően az adatok GVH általi kezelése során a Tpvt. rendelkezései az irányadók.

-----STARTING---POINT---VEGE---

A 22. §-hoz

Hatályba léptető rendelkezések.