2018. évi CXXXVIII. törvény indokolása

az állami magasépítési beruházások megvalósításáról

-----STARTING---POINT---ALTALANOS--- 

A 2018-ban kezdődő kormányzati ciklus új állami magasépítési koncepció mentén kívánja egységesen kezelni az állami magasépítési beruházások megvalósítását. A Kormány elkötelezett az állami magasépítési beruházások összehangolt megvalósítása mellett, ennek érdekében célul tűzte ki az állami magasépítési beruházások kivitelezésének egységes rendszerét. A törvény az e célhoz szükséges eszközrendszert és intézményi rendszert határozza meg.

Az állami magasépítési beruházások új rendszerben történő előkészítéséhez és megvalósításához nemcsak az állami beruházások új koncepciójának kidolgozására van szükség, hanem olyan szervezet létrehozására is, mely képes garantálni az állami érdekek teljes körű szem előtt tartása mellett a központi költségvetési forrásból megvalósuló mind esztétikailag, mind funkcionálisan kiemelkedő értéket képviselő építési beruházások költséghatékony, határidőre történő megvalósítását.

Az állam a Kormány rendeletében meghatározott összeghatár felett a magasépítési beruházásokat új, a felelősségi köröket egyértelműen meghatározó struktúrában valósítsa meg, ehhez a beruházás valós bekerülési költségének meghatározása után kerüljön csak biztosításra a megvalósításhoz szükséges pénzügyi forrás, továbbá kerüljön kijelölésre egy száz százalékos állami tulajdonban álló gazdasági társaság, a Beruházási Ügynökség, amely önálló költségvetési forrással rendelkezik, közreműködik a beruházások előkészítési folyamatában és lefolytatja a beruházások kivitelezési szakaszát.

-----STARTING---POINT---RESZLETES---

Az 1. §-hoz

A törvény értelmező rendelkezéseinek meghatározása, amely bevezeti a törvényi normaszövegben és a végrehajtási rendeletben gyakran előforduló fogalmak jelentését. A törvény tartalmazza a magasépítési beruházás fogalmát, a rendelkezés bevezeti továbbá többek között az állami magasépítési beruházás, valamint a kormányzati magasépítési beruházás fogalmát.

A 2. §-hoz

A törvény hatályát megállapító rendelkezés.

A 3. §-hoz

A jogszabályhely utal arra, hogy a nem törvényi szinten szabályozandó rendelkezések kiadásáról a Kormány rendeletében gondoskodik.

A 4. §-hoz

A törvény létrehozza a Beruházási Ügynökséget. A rendelkezés kinyilvánítja, hogy a Beruházási Ügynökség az állam 100%-os tulajdonában álló, részvénytársasági formában működő, közfeladatot ellátó gazdasági társaság, amelynek kijelölésére a Kormány kap felhatalmazást. A rendelkezés biztosítja, hogy a Beruházási Ügynökség központi költségvetési forrásból működik. A Beruházási Ügynökség a költség-, illeték- és igazgatási szolgáltatási díjmentességét indokolt megteremteni. A Beruházási Ügynökség hatékony működése érdekében a § biztosítja, hogy az Ügynökség az állami magasépítési beruházással összefüggésben bármely érintett hatóságtól, közigazgatási szervtől, közműszolgáltató, közműnyilvántartó és energiaszolgáltató társaságtól, a beruházás előkészítőjétől, egyéb állami tulajdonban álló társaságtól, az érintett állami magasépítési beruházás megvalósításában közreműködő bármely szervezettől tájékoztatást kérhet, illetve az érintett szerv részére intézkedés megtételét javasolhatja.

Az 5. §-hoz

Meghatározza a Beruházási Ügynökség főbb feladatait példálózó felsorolással, amelyek mind célzottan a kormányzati magasépítési beruházások koordinált, eredményes megvalósítását szolgálják.

A 6. §-hoz

A törvény értelmében a kormányzati magasépítési beruházások előkészítésével kapcsolatos feladatokat - ideértve különösen a terveztetést és engedélyeztetést - jellemzően más szerv fogja elvégezni, mint a kivitelezési feladatokat. Ebből a helyzetből következik, hogy az előkészítés keretében megkötött szerződések, beszerzett engedélyek, illetve elkészíttetett tervek, dokumentáció, illetve azok felhasználási joga tekintetében a törvény erejénél fogva az előkészítő helyébe lép az építtetőként eljáró személy, a Beruházási Ügynökség annak érdekében, hogy az Ügynökség ezeket fel tudja használni.

A 7. §-hoz

A jogszabályhely rendelkezik a kormányzati magasépítési beruházás megvalósításához szükséges ingatlan biztosításának a lehetőségeiről.

A 8. §-hoz

A Beruházási Ügynökség tulajdonosi joggyakorlására vonatkozó rendelkezéseket tartalmazza. A § értelmében a Beruházási Ügynökség által az állam 100%-os tulajdonában álló, az Ügynökség tulajdonosi joggyakorlása alatt álló ingatlanon felépített új építmény a földterület jogi sorsát osztva, az állam 100%-os tulajdonába kerül. A Beruházási Ügynökség a megvalósított fejlesztést befejezetlen beruházásként adja át az új, kijelölt tulajdonosi joggyakorlónak.

A 9. §-hoz

A jogszabályhely rendelkezik arról az esetről, ha az állami tulajdonban álló, a kormányzati magasépítési beruházással érintett ingatlan más személy, szerv vagyonkezelésében áll.

A 10. §-hoz

A Beruházási Ügynökség által ellátott feladatok költségvetésével kapcsolatos rendelkezéseket állapítja meg.

A 11. §-hoz

A törvény előírja, hogy a Kormány eltérő döntése kivételével, ha a helyi önkormányzat e törvény végrehajtására kiadott rendeletben meghatározott értékhatárt meghaladó becsült értékű magasépítési beruházást központi költségvetési támogatás felhasználásával valósít meg, a magasépítési beruházás megvalósítása során a Beruházási Ügynökség a Kormány e törvény végrehajtására kiadott rendeletben meghatározott feladatokat kizárólagos joggal látja el, amely feladataihoz közreműködőt vehet igénybe.

A jogszabályhely kimondja, hogy a Beruházási Ügynökség a központi költségvetési támogatás felhasználásával megvalósuló önkormányzati magasépítési beruházás keretében végzett feladatai elvégzése során a beruházással érintett helyi önkormányzat nevében és javára jár el.

-----STARTING---POINT---VEGE---

A 12. §-hoz

A Kormány rendeletalkotásra vonatkozó felhatalmazó rendelkezéseit tartalmazza.

A 13-14. §-hoz

A törvény hatályba léptető és átmeneti rendelkezése.

A 15-17. §-hoz

A jogszabályhelyek az e törvény 10. §-ával összefüggésben, az államháztartásról szóló 2011. évi CXCV. törvény módosítására irányulnak.