2009. évi CXXXVI. törvény indokolása

a szabálysértésekről szóló 1999. évi LXIX. törvény, a büntetőeljárásról szóló 1998. évi XIX. törvény, valamint a Büntető Törvénykönyvről szóló 1978. évi IV. törvény módosításáról

-----STARTING---POINT---ALTALANOS--- 

1. A törvény a tulajdon elleni szabálysértések felderítésének javítása érdekében módosításokat hajt végre a hatásköri és illetékességi szabályok körében. Egyrészt általános illetékességi szabállyá az elkövetés helyét teszi, másrészt a tulajdon elleni szabálysértések esetén pedig a rendőrség közreműködésére van lehetőség.

1.1. A jelenlegi szabályozás, azaz az elkövető lakóhelye szerinti illetékesség az elkövető érdekeit jobban szolgálja, azt biztosítja, hogy az elkövető a legkisebb munkakieséssel és időveszteséggel tudjon a szabálysértési hatóság előtt megjelenni. A lakóhely szerinti illetékesség azonban a felderítés hatékonyságát gátolja akkor, ha a lakóhely nem azonos az elkövetés helyével. Emellett ez az illetékességi szabály kevésbé szolgálja a sértett, mint az elkövető érdekeit. Indokolt tehát az illetékességi szabályok módosítása úgy, hogy az eljárás lefolytatására az a szabálysértési hatóság legyen illetékes, amelynek a területén a szabálysértést elkövették. Az elkövetés helye fontos lehet olyan cselekmények esetén, ahol bonyolultabb bizonyítási eljárás lefolytatására van szükség, különös tekintettel a helyismeretre.

1.2. 2006. június 1-jét megelőzően a tulajdon ellen elkövetett szabálysértések értékhatára tízezer forint volt. Ez azt jelentette, hogy minden 10 000 Ft-ot meghaladó összegű tulajdon elleni cselekmény bűncselekmény volt.

A Büntető Törvénykönyvről szóló 1978. évi IV. törvény (a továbbiakban: Btk.) és más büntetőjogi tárgyú törvények módosításáról szóló 2007. évi XXVII. törvény 20 000 Ft-ban határozta meg a szabálysértések felső értékhatárát. Ez a módosítás azt eredményezte, hogy a 20 000 Ft-ot meg nem haladó értékre elkövetett szabálysértési ügyekben a jegyzőnek kell szabálysértési eljárást lefolytatnia.

Mára világossá vált, hogy ez kiemelkedő problémát jelent a tulajdon elleni szabálysértések körében, hiszen az elkövető kilétének megállapítása érdekében szükséges felderítési jellegű bizonyítási cselekmények elvégzéséhez a jegyző nem rendelkezik kellő speciális szakismerettel és kellő apparátussal. Ennek okán a tulajdon elleni szabálysértések elkövetőinek jelentős része ismeretlen marad.

Megállapítható ezért, hogy a jegyző csak abban az esetben a megfelelő szabálysértési hatóság az eljárás lefolytatásához, ha az elkövető kiléte megállapítható, és a tényállás egyszerű, különösebb bizonyítás lefolytatása nem indokolt.

Az eredményes felderítő tevékenységhez szükséges az elkövető kilétének megállapítása, az elkövető és a tanúk meghallgatása, a tárgyi bizonyítási eszközök megszerzése, valamint a helyszín megszemlélése, ruházat, csomag és jármű átvizsgálásának az elvégzése. Ennek elvégzésére a rendőrség felkészült, mivel a vagyon elleni bűncselekmények nyomozását vagy felderítését is e szerv végzi, különbség a tulajdon elleni szabálysértésekhez viszonyítva csak az értékhatár tekintetében van.

A rendőrség az a szerv, amely a legnagyobb felkészültséggel rendelkezik a jogellenes cselekmények felderítéséhez. A rendőrség a közbiztonság és a belső rend védelmének fő szerve, a rendőrök minden esetben részesülnek olyan képzésben, amely a bűncselekmények és szabálysértések megelőzésére, illetve felderítésére vonatkozik.

2. A törvény olyan szigorítást is tartalmaz, amely abba az irányba hat, hogy a szabálysértési eljárásban kiszabott szankció - elsősorban a pénzbírság - végrehajtására a lehető leghatékonyabban kerüljön sor, és a szankcionált személy ne kerülhesse el a szabálysértést megvalósító magatartásának következményeit.

A szabálysértési eljárásban kiszabott pénzbírság önkéntes megfizetésének elmulasztása esetén az általános végrehajtás hatékonyabbá tétele érdekében a pénzbírság meg nem fizetése esetén a törvény törli a közvetlen letiltást, és a pénzbírság meg nem fizetését követően haladéktalanul adók módjára történő végrehajtást rendel el. Ezzel az eddigi tapasztalatok alapján meglehetősen alacsony hatékonyságú közvetlen letiltás jogintézménye megszüntetésre kerül, amely gyorsítja a végrehajtási folyamatot.

3. A törvény módosítja a büntetőeljárásról szóló 1998. évi XIX. törvény (a továbbiakban: Be.), valamint a Btk. egyes rendelkezéseit.

Az Alkotmánybíróság a 2009. június 9-én meghozott, 61/2009. (VI. 11.) AB határozatában a Be. azon rendelkezései kapcsán állapított meg alkotmánysértést, amelyek az eljárás során keletkezett iratról adható másolatra (Be. 70/B. §) és az államtitok és a szolgálati titok megismerésére (Be. 70/C. §) tartalmaznak szabályokat.

Az Alkotmánybíróság határozatában foglaltaknak megfelelően 2009. október 31-ig az alkotmányellenes helyzetet meg kell szüntetni, és egyrészt a Be.-ben biztosítani kell, hogy terhelt az eljárás jogerős befejezését követően is kaphasson másolatot az iratokról, másrészt az AB határozatban kifejtett iránymutatástól függetlenül lehetővé kell tenni, hogy a terhelten kívüli egyéb büntetőeljárásban részt vevő személyek is a jogerős bírói határozattal lezárt ügyeken kívül, a nyomozás, az eljárás megszüntetésével, a vádemelés részbeni mellőzésével befejezett eljárásoknál is kapjanak az iratokról másolatot.

A módosítások oka másrészt a 2009. évi LXXX. törvény (a továbbiakban: Btk.-novella), amely 2010. május 1. napjával jelentősen átalakítja a Btk. szankciótani rendszerét, erre figyelemmel szükséges a Be. súlyosítási tilalomra vonatkozó és egyéb rendelkezéseinek újraszabályozása.

-----STARTING---POINT---RESZLETES---

Az 1. §-hoz

Az 1999. évi LXIX. törvény (a továbbiakban: Sztv.) meghatározza azokat az eszközöket, amelyeket az önkéntes teljesítés hiányában a pénzbírság befizetése érdekében alkalmazni lehet. A pénzbírságot meg nem fizetőkkel szemben első lépésként a közigazgatás általános szabályai szerint történő behajtásra, illetve adók módjára történő behajtásra van lehetőség.

A törvény úgy módosítja az Sztv. 17. § (1) bekezdését, hogy kikerül a rendelkezésből a közigazgatás általános szabályai szerint történő behajtás, ami a letiltást jelenti. Ennek indoka az, hogy az adók módjára történő behajtás letiltással veszi kezdetét, ezért szükségtelen ennek az intézkedésnek a lehetőségét két alkalommal biztosítani.

A 2. §-hoz

A 2. § pontosításokat hajt végre a járművezetéstől eltiltás kezdő időpontja és a beszámítás tekintetében.

1. Jelenleg nem az Sztv., hanem a szabálysértésekről szóló 1999. évi LXIX. törvény végrehajtásáról szóló 11/2000. (II. 23.) BM rendelet (a továbbiakban: R.) határozza meg a járművezetéstől eltiltás kezdő időpontját. Az R. a járművezetéstől eltiltást kiszabó határozat jogerőre emelkedését jelöli meg mint az eltiltás kezdetét. E szabályozáson a törvény sem változtat, csupán az R. rendelkezését törvényi szintre emeli.

2. A hatályos Sztv. rendelkezik arról, hogy az eltiltás tartamába be kell számítani azt az időt, amelynek tartamára az eljárás alá vont személy vezetői engedélyét a szabálysértéssel összefüggésben elvették, illetve bevonták. Be kell számítani azt az időt is, amikor büntetőeljárás indult a cselekmény miatt, azonban a büntetőeljárás feltételei nem állnak fenn, és az ügyet átteszik szabálysértési eljárás lefolytatása céljából a szabálysértési hatósághoz. E szabályon a törvény annyiban változtat, hogy pontosítja az Sztv. megfogalmazását, és az engedély visszavonásáról rendelkezik. Ha az engedély a helyszínen elvételre került, akkor az engedély elvételére szükségtelen utalni, mert az engedély visszavonásáról szóló határozatban a visszavonás időpontját a hatóság az elvétel időpontjával azonos időpontban határozza meg.

A 3. §-hoz

A sértetti érdekek hatékonyabb érvényesülése érdekében a törvény új 24/A. §-sal egészíti ki az Sztv.-t, amely lehetőséget biztosít arra, hogy az elkövető a szabálysértéssel okozott kárt megtérítse.

Ha az elkövető a kárt megtéríti, akkor a kiszabható büntetési tétel felső határa a felére csökken. Ez a szabályozás amellett, hogy a sértett érdekeit szolgálja, a büntetés enyhítésével arra ösztönzi az elkövetőt, hogy mielőbb térítse meg a szabálysértéssel okozott kárt. A törvény két korlátot is megállapít. Az egyik korlát az, hogy a közlekedési szabálysértéssel okozott kár megtérítése nem eredményezheti a büntetési tétel felső határának a csökkenését. Ennek indoka az, hogy közlekedési szabálysértések esetén a kár megtérítése a baleseti károsult kártérítését jelenti, de az ilyen cselekmények jellegéből adódóan a közlekedési szabálysértés mint jogsértő magatartás a közúti járművezetéstől eltiltás alkalmazását is lehetővé teszi. A kár megtérítésével tehát nem történhet meg a jogsértés teljes „jóvátétele”.

A másik korlát az, hogy kizárólag a határozat meghozataláig történő kártérítés eredményezi a büntetési tétel felső határának a csökkenését. E rendelkezés kifejezetten azt szolgálja, hogy az elkövető mielőbb döntsön arról, hogy megtéríti-e a kárt. Ha az elkövető a határozat meghozatalát követően dönt arról, hogy megtéríti a kárt, nincs lehetőség e kedvezmény igénybe vételére.

A 4. §-hoz

A törvény meghatározza, hogy a bíróság és a szabálysértési hatóság konkrétan mely adatokat közli a központi szabálysértési nyilvántartás részére.

Az 5. §-hoz

A törvény módosítja az Sztv. 38. § (1)-(3) bekezdését, amely az illetékességi szabályokról rendelkezik. A hatályos szabályozás szerint az eljáró szabálysértési hatóság illetékességét alapvetően az elkövető lakóhelye alapozza meg. Az eljárás gyorsabb és eredményesebb lefolytatása indokolhatja a kivételes illetékességi szabályok alkalmazását. Eszerint az illetékességet megalapozhatja az elkövető tartózkodási helye, munkahelye, szolgálati helye, az elkövetés helye vagy a cselekmény felderítésének a helye.

A hatályos illetékességi szabályok az elkövetőnek kedveznek jobban, hiszen a legkisebb időveszteség és munkakiesés árán tud az illetékes hatóság előtt megjelenni. A lakóhely szerinti illetékesség azonban a felderítés hatékonyságát gátolja akkor, ha a lakóhely nem azonos az elkövetés helyével. Emellett ez az illetékességi szabály kevésbé szolgálja a sértett érdekeit, mint az elkövetőét. Indokolt tehát az illetékességi szabályok módosítása úgy, hogy az eljárás lefolytatására az a szabálysértési hatóság legyen illetékes, amelynek a területén a szabálysértést elkövették. Az elkövetés helye fontos lehet olyan cselekmények esetén, ahol bonyolultabb bizonyítási eljárás lefolytatására van szükség, különös tekintettel a helyismeretre.

A továbbiakban is lehetőség lesz azonban kivételes illetékességi szabályok alkalmazására, ha ez az adott eljárás eredményesebb és gyorsabb lefolytatását biztosítja.

Az illetékességi szabályok megváltoztatásának célja az, hogy a szabálysértések felderítési eredményessége javuljon.

A 6. §-hoz

A szabálysértéssel okozott kár értékének megállapításához szakértő hivatalból nem rendelhető ki, figyelemmel arra, hogy annak díja a szabálysértési értékhatárnál esetenként magasabb is lehet. A törvény szerint csak akkor kötelező a szakértő kirendelése, ha azt az eljárás alá vont személy vagy a sértett kéri, és az eljárási költséget megelőlegezi.

A 7. §-hoz

A törvény kiegészíti az Sztv.-t egy új 70/A. §-sal, amely meghatározza a határidő számításának szabályait.

1. A határidő az az időtartam, amely alatt egy eljárási cselekményt el kell vagy el lehet végezni. A határidők meghatározása egyrészt garanciális, eljárási biztosíték jellegű, másrészt az eltelésükhöz bizonyos jogkövetkezmények fűződnek. Emellett gazdaságossági érdekeket is szolgálnak, az ügyek elhúzódásának megakadályozását célozzák.

A határidőt a törvény határozza meg, és a törvény alapján a szabálysértési hatóság, illetőleg a bíróság állapítja meg. A határidő tartamának megállapítása történhet órában, napban, hónapban és évben egyaránt.

Az órákban megállapított határidőbe minden megkezdett óra egész órának számít. A napokban megállapított határidőbe nem számít bele a kezdőnap. Például a szabálysértési hatóság határozatával szembeni kifogás benyújtására megállapított nyolc napos határidő esetében ez azt jelenti, hogy a közlést követő kilencedik napon is be lehet nyújtani a kifogást.

A hónapokban vagy években megállapított határidő azon a napon jár le, ami a számánál fogva megfelel a kezdőnapnak. Ha viszont ilyen nap a lejárati hónapban nincs, akkor a határidő a hónap utolsó napján jár le. Például az augusztus 31-én megállapított egy hónapos határidő szeptember 30-án jár le. Ha a határidő utolsó napja munkaszüneti nap, akkor a határidő a következő munkanapon jár le.

A beadványokat a határidő utolsó napján a hivatali munkaidő alatt vagy ezt követően éjfélig postán is fel lehet adni, míg a hatóság előtt teljesíthető eljárási cselekménynek a hivatalos munkaidő alatt lehet csak eleget tenni.

2. A határnap az eljárási cselekmény elvégzésére meghatározott időpont. A határnapot a törvény nem határozza meg, azt mindig a szabálysértési hatóság, illetőleg a bíróság állapítja meg.

A 8. §-hoz

Az Alkotmánybíróság a 86/2009. (IX. 24.) AB határozatában megállapította, hogy az Sztv. nem biztosít jogorvoslati lehetőséget a rendbírsággal sújtott személy számára arra az esetre, ha a bírósági eljárás során kerül sor rendbírság kiszabására. A törvény az AB határozatában foglaltaknak megfelelően biztosítja a jogorvoslati lehetőséget.

A 9. §-hoz

A 83. § (1) bekezdés b) pontjának módosítására azért került sor, mivel a törvény kizárja a kár értékének megállapításához a szakértő kirendelését - kivéve, ha az eljárás alá vont személy vagy a sértett azt kéri, és az eljárási költséget megelőlegezi -, egyéb esetekben azonban erre lehetőség van.

A 10. §-hoz

Abban az esetben, ha a tulajdon elleni szabálysértések miatt a feljelentést a rendőrségnél teszik meg, biztosítani kell, hogy halaszthatatlan eljárási cselekményeket a rendőrség tegyen, ha arra a felderítés érdekében szükség van. Ennek keretében gondoskodik az ismeretlen elkövető kilétének felderítéséről, az eljárás alá vont személy, a tanúk kikérdezéséről, a tárgyi bizonyítási eszközök beszerzéséről. Szintén a rendőrség kompetenciája a helyszín megszemlélése, ruházat, csomag és jármű átvizsgálása, valamint a lefoglalás. A felsorolt cselekmények közül a rendőrség dönti el, hogy melyek azok, amelyeket meg kell tennie. A rendőrség ezen eljárási cselekmények elvégzése után teszi át az ügyet a jegyzőhöz vagy a bírósághoz.

A 11. §-hoz

Ha az eljárás alá vont a határozat meghozataláig az okozott kárt nem téríti meg, a szabálysértési határozatban erre kötelezni kell.

A 12. §-hoz

A törvény módosítja a szabálysértési hatóság határozatának tartalmi követelményeit. Ennek indoka, hogy annak tartalmaznia kell, az eljárás alá vont személy a sértett részére az okozott kár összegét fizesse meg.

A 13. §-hoz

A törvény rögzíti, hogy az okozott kár értékének megfizetése a sértett részére történik.

Az Sztv. 111. § (2) bekezdésének módosítása indokolt amiatt is, hogy a törvény megszünteti a közvetlen letiltás szabálysértési hatóság részéről történő elrendelésének a lehetőségét. Az erre történő utalást a (2) bekezdésben mellőzni kell, valamint szükséges kiegészíteni az okozott kár megfizetésének elmulasztása esetén, annak adók módjára történő behajtásával.

A 14. §-hoz

A bíróság által kiszabott pénzbírság és egyéb pénzösszeg végrehajtásáról a jegyző gondoskodik. Itt szükséges rendelkezni arról, hogy az okozott kár megtérítésének végrehajtása is a jegyző feladata.

A 15. §-hoz

A hatályos Sztv. nem teszi lehetővé a tudomásul vett helyszíni bírság helyszínen történő megfizetését, kötelezően előírja, hogy az elkövetőnek készpénz-átutalási megbízást kell adni. A törvény e szabályozáson annyiban változtat, hogy lehetővé teszi a helyszíni bírságnak a helyszínen bankkártyával történő megfizetését. A helyszíni bírság megfizetésének e módja lehetőség, így ha a helyszíni bírságot kiszabó hatóság nem tudja biztosítani a bankkártyával történő befizetést, akkor továbbra is a készpénz-átutalási megbízás a befizetés módja.

A 16. §-hoz

1. A tulajdon elleni szabálysértések elkövetőivel szemben - a „terménylopás” kivételével, amelynél a törvény ezt megszünteti - jelenleg nincs lehetőség elzárás büntetés alkalmazására, az eljáró szabálysértési hatóság kizárólag pénzbírságot szabhat ki.

2. A hatályos Sztv. alapján a tulajdon elleni szabálysértések miatti eljárás a jegyző hatáskörébe tartozik. E szabályozás hibája, hogy olyan hatóság hatáskörébe utalja az eljárások lefolytatását, amely hatóság nem rendelkezik apparátussal - az ismeretlen elkövető kilétének megállapítása érdekében - a törvény által lehetővé tett bizonyítási cselekmények elvégzéséhez.

A jegyző csak abban az esetben a megfelelő szabálysértési hatóság az eljárás lefolytatásához, ha az elkövető kiléte megállapítható, és a tényállás egyszerű, különösebb bizonyítás lefolytatása nem indokolt.

Ismeretlen elkövető esetén az elkövető kilétének megállapítására, illetve komolyabb bizonyítást igénylő szabálysértések esetén a bizonyítási cselekmények lefolytatására a jegyző nem rendelkezik kellő speciális szakismerettel ahhoz, hogy szakértőket hallgasson meg, vagy szemlét folytasson le.

A rendőrség az a szerv, amely a legnagyobb felkészültséggel rendelkezik a jogellenes cselekmények felderítéséhez. A rendőrség a közbiztonság és a belső rend védelmének fő szerve, a rendőrök minden esetben részesülnek olyan képzésben, amely a bűncselekmények és szabálysértések megelőzésére, illetve felderítésére vonatkozik, ezért a törvény e feladatok elvégzésére lehetőséget biztosít a rendőrség részére.

3. A Büntető Törvénykönyvről szóló 1978. évi IV. törvény (Btk.) hatályos szabályozása szerint az, aki ugyanolyan vagy hasonló jellegű tulajdon elleni szabálysértések révén rendszeres haszonszerzésre törekszik, bűncselekményt követ el. Az üzletszerűen elkövetett szabálysértés tehát - ha a Btk. ezt az egyes tényállásoknál minősítő körülményként szabályozza (pl. lopás, sikkasztás, csalás) - bűncselekménynek minősül.

Ez azt jelenti, hogy ha valaki egy hónapon belül háromszor követ el egyenként 20 000 Ft-ot meg nem haladó értékre lopást, és lényegében ezzel fedezi megélhetését, az nem három szabálysértést, hanem három rendbeli bűncselekményt követ el.

Az üzletszerűség tehát már ma is bűncselekménnyé minősíti a szabálysértést. Ennek a megoldásnak azonban az a hátránya, hogy az elkövetésnek rendszeresnek, azaz rövid időközönként ismétlődőnek kell lennie.

A törvény visszatér az ún. érték-egybefoglaláshoz. Az érték-egybefoglalás azt jelenti, hogy ha a cselekmények elkövetése között egy év nem telt el, akkor össze kell adni az egyes elkövetési értékeket, ha a cselekményeket együttesen bírálják el. Ha ennek eredménye az, hogy az elkövetési érték a szabálysértési értékhatárt (20 000 Ft-ot) meghaladja, a cselekmény bűncselekménynek minősülne. Ezzel biztosítható, hogy a nem üzletszerű, de ismételt elkövetés is szigorúbban legyen büntethető, egyben egyértelművé teszi azt is jogalkalmazók szánára, hogy a lopás vétsége mindegyik esetben megvalósul, azonban ha az üzletszerűség fennáll, úgy az állapítandó meg.

Ha mind az üzletszerűség, mind az érték-egybefoglalás feltételei fennállnak, akkor az üzletszerűen történő elkövetés állapítható meg.

Abban az esetben, ha a tulajdon elleni szabálysértési feljelentést a rendőrségnél teszik meg, az eljárás megindítására a rendőrség rendelkezik hatáskörrel, de annak lefolytatása továbbra is a jegyző hatásköre marad.

A 17-18. §-hoz

Az Alkotmánybíróság a 2009. június 9-én meghozott, 61/2009. (VI. 11.) AB határozatában a Be. azon rendelkezései kapcsán állapított meg alkotmánysértést, amelyek az eljárás során keletkezett iratról adható másolatra (Be. 70/B. §) és az államtitok és a szolgálati titok megismerésére (Be. 70/C. §) tartalmaznak szabályokat.

Az alkotmányellenesség oka az, hogy bár a Be. támadott rendelkezései a terhelt eljárásjogi helyzetét a terhelti státuszban a Be. 43. § (1) bekezdésében meghatározott változásokra (gyanúsított, vádlott, elítélt) tekintet nélkül rendezik, az eljárás jogerős befejezését követően nem biztosítják az elítélt számára a rendkívüli jogorvoslati eljárások kezdeményezéséhez az iratok megismerését, illetve e tekintetben a Be. nem tartalmaz megfelelő és egyértelmű rendelkezéseket. Ezáltal sérül a fegyveregyenlőség egyik alapeleme, a felkészülés lehetőségének biztosítása - hiszen az iratok az ügyész számára rendelkezésre állnak -, azaz sérül a tisztességes eljáráshoz való jog.

Az Alkotmánybíróság határozatában foglaltaknak megfelelően egyrészt biztosítani kell, hogy a terhelt az eljárás jogerős bírói határozattal történő befejezését követően is másolatot kaphasson az iratokról, másrészt a Be. 70/B. § és 70/C. § szabályozását alapul véve azt is lehetővé kell tenni, hogy a terhelt, továbbá a terhelten kívüli egyéb, büntetőeljárásban részt vevő személyek nemcsak a jogerős bírói határozattal lezárt ügyek esetén, hanem a nyomozás vagy az eljárás megszüntetésével, illetőleg a vádemelés részbeni befejezésével befejezett, lezárt eljárásoknál is másolatot kapjanak az iratokról.

A büntetőeljárás során keletkezett iratokból másolat adásáról szóló 10/2003. (V. 6.) IM-BM-PM együttes rendelet 5. § (1) bekezdése szerint a másolatot fénymásoló, írógép vagy - a jogosult beleegyezése esetén - más technikai eszköz segítségével kell elkészíteni.

E rendelkezés természetesen vonatkozik a jelen módosítással beiktatott rendelkezésre is, tehát az e rendelkezés alapján kiadott másolatokat is el lehet készíteni a hivatkozott rendelet szerint a jogosult beleegyezése esetén más technikai eszközzel.

A 19. §-hoz

1. A súlyosítási tilalom több eljárásjogi alapelv, így a védelemhez való jog és a jogorvoslati jogosultság elvének érvényre juttatását szolgálja. A súlyosítási tilalom a terhelt és védő számára egyfajta garanciát jelent arra nézve, hogy a vádlott terhére bejelentett fellebbezés hiányában a terheltre nézve súlyosabb joghátrányt tartalmazó határozat nem születhet.

A megjelölt alkotmányossági alapelvek érvényesülésének biztosításán túl a súlyosítási tilalom a bírói gyakorlat egységét is biztosítja. Kizárja annak lehetőségét is, hogy a fellebbezés eredményeként szubjektív, mérlegelésen alapuló határozat szülessen.

A hatályos Be. 354. § (4) bekezdése - figyelemmel a Btk. szerinti rangsorra - a büntetési és intézkedési nemeket súly szerinti sorrendbe állítja, és ennek alapulvételével határozza meg bűnösség megállapítása esetén a másodfokú bíróság súlyosítási tilalomból következő döntési korlátait.

A kialakult gyakorlat szerint súlyosabb büntetés kiszabására irányult a fellebbezés, amely:

- önálló büntetés helyett főbüntetés alkalmazására, például járművezetéstől eltiltás helyett pénzbüntetés kiszabására irányult,

- súlyosabb büntetési nem alkalmazására, így például pénzbüntetés helyett közérdekű munka alkalmazásra irányult.

A jelenlegi szankciótani rendelkezések mellett ez egyértelmű szabályt jelentett, mivel a főbüntetések sorrendje súlyossági sorrendet is jelent, azaz a legsúlyosabb főbüntetés a szabadságvesztés, ezt követi a közérdekű munka és a legenyhébb főbüntetési nem a pénzbüntetés.

Ugyancsak a súlyosabb büntetés kiszabására irányult az a fellebbezés, amely

- a büntetési tétel keretei között súlyosabb főbüntetés vagy

- új mellékbüntetés alkalmazására, illetőleg az alkalmazott mellékbüntetés mértékének növelésére irányult.

2. A Btk.-novella 2010. május 1. napjával átalakítja a Btk. szankciótani részét. A törvény indokolása kiemeli, hogy a törvény csaknem teljesen felszámolja a hatályos Btk.-ban meglévő, a büntetési nemek együttes, illetve egymás mellett történő kiszabására vonatkozó korlátokat.

Ezzel a hatályos Btk. által mellékbüntetésként szabályozott szankciók önálló alkalmazásának teljes körű megteremtésén túl a törvény megsokszorozza a büntetések és intézkedések lehetséges kombinációit.

A Be. a büntetések és intézkedések egymáshoz viszonyított súlyát a Btk. Általános Részének rendelkezéseihez igazodva állapítja meg, ebből következően a Btk. szankciótanának módosítása szükségessé teszi a Be. súlyosítási tilalomra vonatkozó rendelkezésének újraszabályozását és az új Btk. szerinti szabályokhoz való igazítását.

A Btk.-novella következményeként a Btk. a főbüntetés megjelölés helyett a büntetések elnevezést használja, továbbá a Btk.-módosítás a korábban mellékbüntetésnek számító foglalkozástól eltiltást, járművezetéstől eltiltást, kiutasítást, ebben a sorrendben a büntetések között helyezte el. Itt kiemelendő, hogy a mellékbüntetések büntetések közötti elhelyezése miatt a korábbi sorrend megbomlott, mivel a korábbi mellékbüntetések (foglalkozástól eltiltás, járművezetéstől eltiltás, kiutasítás) egyenrangúak.

A Btk. szankciótanát érintő módosítás (a szabadságvesztés kivételével) sorrendet nem jelenthet, mivel a Btk.-módosítás a korábbi mellékbüntetéseknek büntetésként történő meghatározásán túlmenően arról is rendelkezik, hogy bizonyos korlátozásokkal a büntetések egymás mellett is kiszabhatók. Ennek értelmében a büntetések közötti eddigi sorrend meghatározása is értelmezhetetlenné vált. Ezzel összhangban a Btk.-t módosító törvény indokolása is rámutat arra, hogy a jövőben lehetővé válik többfajta eltiltást tartalmazó büntetés (például foglalkozástól eltiltás és járművezetéstől eltiltás) együttes kiszabása, sőt, ezek közül bármelyik, de akár a kettő együtt is kiszabható pénzbüntetéssel kombinálva.

A súlyosítási tilalom hatályos szabályozása szerint nincs annak jelentősége, hogy a vádlott miként értékeli az adott büntetés vagy intézkedés kiszabását, a súlyosítási tilalom a Btk. által megállapított büntetések sorrendjét tartja szem előtt. Mindezekre figyelemmel a hatályos szabályozásra alapított bírói gyakorlat azt is lehetővé teszi például, hogy a másodfokú bíróság - a vádlott terhére bejelentett fellebbezés hiányában - pénzbüntetés helyett önálló büntetésként a vádlottat a jogászi foglalkozástól egy évre eltiltsa. Ez nyilvánvalóan súlyosabb az elítéltre nézve, azonban a pénzbüntetés főbüntetés, míg a foglalkozástól eltiltás mellékbüntetés.

A súlyosítási tilalom új szabályozása során továbbra is fenn kell tartani azt az elvet, miszerint nem annak van jelentősége, hogy valamely büntetés vagy intézkedés alkalmazását a vádlott miként értékeli, például a javítóintézeti nevelést súlyosabbnak tartja, mint a pénzbüntetést. Ellenkező esetben a súlyosítási tilalom elvesztené jelentőségét, a védelemhez való jog és a jogorvoslati jogosultság elve is megszűnne e körben, továbbá olyan joggyakorlat alakulna ki, amely sértené a jogbiztonság elvét, hiszen teljes egészében a jogalkalmazóra bízná annak megítélését, hogy mely joghátrány súlyosabb az elítéltre nézve.

A büntetések együttes alkalmazása alóli kivételek megállapításánál a büntetés jellege (azaz nem sorrendje) az irányadó szempont. Így szabadságvesztés mellett nem lehet közérdekű munkát elrendelni, kiutasítás mellett nem szabható ki közérdekű munka vagy pénzbüntetés.

3. A törvény a szankciótani módosításhoz igazodva szakít a korábbi, büntetések közötti sorrenddel, és kimondja, hogy közérdekű munka, pénzbüntetés, foglalkozástól eltiltás, járművezetéstől eltiltás, kiutasítás helyett szabadságvesztést, annak felfüggesztése, illetve részbeni felfüggesztése mellett sem szabhat ki a másodfokú bíróság a terhelt terhére bejelentett fellebbezés hiányában. E rendelkezésből következik az, hogy nincs akadálya annak, hogy a másodfokú bíróság a vádlott terhére bejelentett fellebbezés hiányában pénzbüntetés helyett közérdekű munkát szabjon ki.

A törvény e rendelkezésével függ össze, hogy a terhelt terhére bejelentett fellebbezés hiányában felfüggesztett szabadságvesztés helyett részben felfüggesztett szabadságvesztést sem szabhat ki a jogorvoslatot elbíráló bíróság, mivel a részben felfüggesztett szabadságvesztés lényege, hogy a szabadságvesztés fele részének végrehajtása függeszthető fel próbaidőre, azaz egy része ténylegesen végrehajtandó. Ebből következően nyilván súlyosabb a vádlottra nézve.

Továbbra is a súlyosítási tilalomba ütközik, ha a másodfokú bíróság felfüggesztett szabadságvesztés helyett végrehajtandó szabadságvesztést szabna ki a terhelt terhére bejelentett fellebbezés hiányában.

A törvény a hatályos szabályozás azon rendelkezését sem módosítja, amely szerint a jogorvoslatot elbíráló bíróság a terhelt terhére bejelentett fellebbezés hiányában végrehajtandó szabadságvesztés helyett hosszabb tartamú szabadságvesztést annak felfüggesztése mellett sem szabhat ki. Ezzel függ össze a törvény azon szabálya, hogy a terhelt terhére bejelentett fellebbezés hiányában végrehajtandó szabadságvesztés helyett hosszabb tartamú szabadságvesztés annak részbeni felfüggesztése esetén sem alkalmazható.

A fenti szabályokból következik az is, hogy a terhelt terhére bejelentett fellebbezés hiányában részben felfüggesztett szabadságvesztés helyett rövidebb tartamú végrehajtandó szabadságvesztés sem szabható ki.

Természetesen a súlyosítási tilalomba ütközik, ha a másodfokú bíróság az elsőfokú bíróság által alkalmazott büntetések számát meghaladó további büntetéseket szabna ki a terhelt terhére bejelentett fellebbezés hiányában. Annak azonban nincs akadálya, hogy a másodfokú bíróság a szabadságvesztés kivételével az elsőfokú bíróság által kiszabott büntetések helyett más büntetéseket szabjon ki, a büntetések száma azonban nem növekedhet.

A törvény továbbra is fenntartja a hatályos szabályozás azon rendelkezését, miszerint a másodfokú bíróság a terhelt terhére bejelentett fellebbezés hiányában nem szabhat ki az elsőfokú bíróság által nem alkalmazott mellékbüntetést. Így ha az elsőfokú bíróság közügyektől eltiltást, kitiltás mellékbüntetést nem szabott ki, azt a másodfokú bíróság sem alkalmazhat.

4. Az új szankciótani reform érinti a katonai mellékbüntetéseket is, ezek közül kettőt, a lefokozást, valamint a szolgálati viszony megszüntetését a korábbi szabályozástól eltérően katonai büntetésként jeleníti meg. A katonai büntetések bevezetésével egyidejűleg szükséges az erre irányadó súlyosítási tilalom szabályainak meghatározása. A törvény szerint a másodfokú bíróság a vádlott terhére bejelentett fellebbezés hiányában nem szabhat ki lefokozás, szolgálati viszony megszüntetése helyett szabadságvesztést, annak felfüggesztése, illetve részbeni felfüggesztése mellett sem. Itt kell utalni arra, hogy a katonai büntetések szintén egyenrangúak. Figyelemmel arra, hogy a szankciótant érintő módosítás csupán a katonai mellékbüntetések számát csökkenti, így a katonai mellékbüntetésekre irányadó új rendelkezés bevezetése szükségtelen, különös tekintettel arra, hogy a súlyosítási tilalom új szabályozása nem érinti a hatályos rendelkezésnek a mellékbüntetésekre vonatkozó szabályát, azaz a másodfokú bíróság a vádlott terhére bejelentett fellebbezés hiányában nem szabhat ki az elsőfokú bíróság által nem alkalmazott mellékbüntetést.

A 20-21. §-hoz

A Btk.-novella a szankciótani reform keretében újraszabályozza a büntetések és mellékbüntetések rendszerét. A 2010. május 1. napjától hatályos új szankciórendszer szerint a korábbi mellékbüntetések közül a foglalkozástól eltiltás, a járművezetéstől eltiltás, a kiutasítás büntetés lesz, és csak azok maradnak mellékbüntetések (közügyektől eltiltás, a kitiltás), amelyek kizárólag más büntetés mellett szabhatók ki. Ezen rendelkezésekre figyelemmel szükséges a tárgyalás mellőzésével folytatott eljárás új szankciótani rendelkezésekhez való igazítása.

A 22. §-hoz

A törvényben foglaltak szerint a feltételes szabadság megszüntetésének kötelező esetei bővülnek azzal, hogy a törvénybe visszakerül a feltételes szabadság megszüntetése kötelező esetének korábbi szabályozása, miszerint kötelező megszüntetni a feltételes szabadságot, ha az elítéltet a feltételes szabadság tartama alatt elkövetett bűncselekményéért végrehajtandó szabadságvesztésre ítélik.

A 23. §-hoz

A Büntető Törvénykönyv módosításáról szóló 2009. évi LXXX. törvény értelmében a foglalkozástól eltiltás, a járművezetéstől eltiltás és a kiutasítás már nem mellékbüntetés, azonban a jövőben is kiszabhatóak szabadságvesztés mellett.

A módosítás kimondja, hogy szabadságvesztés büntetések összebüntetésbe foglalása esetén több azonos tartalmú foglalkozástól eltiltás, járművezetéstől eltiltás vagy kiutasítás közül azt kell végrehajtani, amelyik az elítéltre hátrányosabb.

A mellékbüntetések nem foglalhatók összbüntetésbe, így eltérő szabályozás hiányában minden egyes ítéletben kiszabott mellékbüntetést egymásra tekintet nélkül, külön-külön kellene végrehajtani. Ez azonban nem teljesen esne egybe a jogalkotói szándékkal, ezért a mellékbüntetésekre eltérő szabályozást tartalmaz.

Összbüntetésbe foglaláskor a mellékbüntetések esetében az abszorpció elve érvényesül. A mellékbüntetések közül - ha azonos tartalmúak - az elítéltre nézve hátrányosabbat kell végrehajtani.

A 24. §-hoz

Az érték-egybefoglalás bevezetéséhez szükséges módosítani a Btké. ide vonatkozó rendelkezését is, miszerint nem szabálysértés, hanem bűncselekmény valósul meg, ha több ugyanolyan cselekményt együttesen bírálnak el. Indokolt azonban meghatározni egy határidőt, amelyen belül kell az adott cselekményeket elkövetni a rendelkezés alkalmazhatóságához, ellenkező esetben azok az elkövetők, akik esetében az eljárás lefolytatására hatáskörrel rendelkező szabálysértési hatóságok késlekednek, rosszabbul járnak. A törvény ezért egy éven belül elkövetett cselekmények esetében teszi lehetővé az érték-egybefoglalás alkalmazását.

A 25. §-hoz

A törvény úgy rendelkezik, hogy a szabálysértési törvényre vonatkozó rendelkezéseket a hatálybalépést követően elkövetett szabálysértésekre kell alkalmazni.

A törvény a már elfogadott, Btk.-t, illetve Be.-t módosító törvények rendelkezéseivel kapcsolatban szövegpontosításokat, javításokat tartalmaz, mind a Btk.-t, mind a Be.-t érintően.

A törvény rendelkezik a Be. súlyosítási tilalmat szabályozó 354. § (4) bekezdésének módosítása kapcsán, annak alkalmazhatóságáról. E rendelkezést a következő indokok teszik szükségessé.

A súlyosítási tilalomra vonatkozó eljárási szabályokat csak akkor lehet alkalmazni, ha azok összhangban állnak a büntető anyagi jogi szabályokkal. A 2010. május 1-jén hatályba lépő új szankciótani rendelkezésekhez igazodó eljárási szabályok csak azokban az ügyekben alkalmazhatóak, amelyekben az ügydöntő határozat alapját az új büntető anyagi jogi rendelkezések képezték, ellenkező esetben az eljárási jogi rendelkezések nem értelmezhetők.

-----STARTING---POINT---VEGE---

A 26. §-hoz

1. A törvény úgy rendelkezik, hogy az Sztv.-re vonatkozó rendelkezések 2010. január 1-jén, illetve január 2-án lépnek hatályba.

A 86/2009. (IX. 24.) AB határozat megállapította, hogy az Sztv. nem biztosított jogorvoslati lehetőséget arra az esetre, ha a szabálysértési hatóság az eljárást a felelősségre vonás mellőzésével fejezi be. Az Sztv. lehetővé teszi az eljárás során a cselekmény súlyának mérlegelését s a cselekmény csekély súlya esetén kivételes elbírálás alkalmazását. Ennek két esetét ismeri: a figyelmeztetést, valamint a felelősségre vonás mellőzését. Mindkét esetben megállapításra kerül az eljárás alá vont személy felelőssége, ezért a törvény az Sztv. 12. §-át hatályon kívül helyezi. Szintén hatályon kívül helyezi az Sztv. 111. § (3) bekezdését, mivel megszünteti a közvetlen letiltás szabálysértési hatóság részéről történő elrendelésének a lehetőségét. Az adók módjára történő behajtás elrendelésére történő utalás bekerül a 111. § (2) bekezdésébe. A törvény hatályon kívül helyezi az Sztv. 146. § (1) bekezdés első fordulatát, mivel a törvény szerinti módosítás értelmében a Btk. 195. § (2) bekezdése szerint bűncselekményt követ el, aki kiskorú személyt szabálysértés elkövetésére rábír.

2. A törvény a Be. egyes szakaszainak, illetve a Btk. módosítása hatálybalépésének napjaként a kihirdetést követő harmincadik napot jelöli meg. Ez alól egyik kivétel a törvény 19-21. §-a. A Büntető Törvénykönyvről szóló 1978. évi IV. törvény módosításáról szóló 2009. évi LXXX. törvény 2010. május 1-jével változtatja meg a szankciórendszer szabályait, és ugyanezen időponttól szünteti meg az alkoholisták kényszergyógyítását. Erre figyelemmel a törvénynak azok a szabályai, amelyek a Be.-nek a súlyosítási tilalomra vonatkozó rendelkezéseit érintik, 2010. május 1-jén lépnek hatályba, és ezzel egyidejűleg hatályát vesztik a Be. 99. §-ának az alkoholisták kényszergyógyításával összefüggő rendelkezései.