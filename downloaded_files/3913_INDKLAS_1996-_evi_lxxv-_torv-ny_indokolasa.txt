1996. évi LXXV. törvény indokolása

a munkaügyi ellenőrzésről

-----STARTING---POINT---ALTALANOS--- 

1. A feketegazdaság visszaszorítására irányuló jogalkotási feladatok kormányzati koordinációjáról szóló 2119/1995. (V. 3.) Korm. határozat a jogalkotási feladatok összehangolt előkészítését írta elő. Ennek megfelelően a Kormány az 1091/1995. (IX. 27.) Korm. határozatában rögzítette a feketegazdaság elleni jogalkotási feladatok konkrét cselekvési programját, Ennek egyik lényeges területe az ún. feketefoglalkoztatás, illetve munkavállalás, így a Kormány által meghatározott komplex feladatkör közvetlenül érinti a munkaügyi ellenőrzés intézményrendszerét.

Az 1992-ben hatályba lépett munkajogi tárgyú szabályok - követve a piacgazdaság követelményeit - a korábbiakhoz képest alapjaiban változtatták meg a foglalkoztatás jogi kereteit. A legtöbb munkavállalót érintő Munka Törvénykönyve (a továbbiakban: Mt.) szabályozási elve szerint a jogalkotó csak az alapvető munkafeltételeket - ún. minimálstandardokat - rögzíti, és a munkajogi szabályozás kiemelkedően fontos tényezőjévé a felek megállapodásait kívánja tenni, különös tekintettel a kollektív szerződésekre. Mivel a munkajogviszony alanyainak magánjogi mellérendeltsége a munkavállalók eltérő gazdasági pozíciója miatt a gyakorlatban számos esetben nem érvényesül, elengedhetetlen, hogy az állam - közrendvédelmi kötelességéből eredően- az alkalmazás, a foglalkoztatás garanciális tartalmi elemeit rögzítő szabályok betartását ellenőrizze, azok megszegését szankcionálja.

2. A munkaügyi ellenőrzésről a 124/1990. (XII. 30.) Korm. rendelet mellett, munkaügyi tárgyú ellenőrzésre vonatkozó normák más jogszabályokban is találhatók. Így a foglalkoztatás elősegítéséről és a munkanélküliek ellátásáról szóló 1991. évi IV. törvény (a továbbiakban: Flt.), a külföldiek magyarországi munkavállalásának engedélyezéséről szóló, többször módosított 4/1991. (X. 17.) MüM rendelet, valamint a munkavédelemről szóló 1993. évi XCIII. törvény (a továbbiakban: Mvt.) tartalmaz e tárgyban rendelkezéseket.

A munkaügyi ellenőrzésről szóló kormányrendelet hatósági ellenőrzést vezetett be, amelyet - bizonyos kivétellel - az Országos Munkabiztonsági és Munkaügyi Főfelügyelőség megyei (fővárosi) szervezetében működő felügyelők látnak el. Az ellenőrzés tárgyköre viszonylag széles, azonban a rendeletből éppen az illegális, illetve a szabálytalan foglalkoztatás, valamint munkavállalás ellenőrzésének rögzítése hiányzik. A külföldiek magyarországi munkavállalásának engedélyezését szabályozó MüM rendelet értelmében a vonatkozó szabályok megtartása tekintetében a munkaügyi központok végeznek hatósági ellenőrzést, amelynek keretében jogosultak az Flt. 7. § (4) bekezdésében foglalt jogkövetkezmények alkalmazására, valamint a 3/1996. (IV. 5.) MüM rendelet alapján rendbírság kiszabására. Végezetül - sajátos tárgya miatt - a munkaügyi ellenőrzés rendszerén belül önálló helyet foglal el, a munkavédelmi ellenőrzés.

A munkaügyi ellenőrzés tehát nem merőben új intézmény a hazai jogrendben, és a Javaslat rendeltetése az, hogy a szervezeti és eljárási széttagoltságot, a felesleges párhuzamosságokat lehetőség szerint kiküszöbölje, ugyanakkor az ellenőrzés tárgykörét a fentiekben rögzített feladatoknak megfelelően kibővítse.

3. A munkaügyi ellenőrzésről szóló törvény célja, hogy az Alkotmányban megfogalmazott elvek alapján a foglalkoztatásra vonatkozó jogszabályokban megállapított kötelességek megtartása állami ellenőrzésének tárgyát, személyi és szervezeti kereteit, az eljárás rendjét, valamit e kötelességek megszegésének jogkövetkezményeit meghatározza. A korábbiakban leírtak szerint a munkaügyi ellenőrzés során kiemelt jelentőségű a feketefoglalkoztatás, illetve munkavállalás visszaszorítása, azonban a jövőben sem kerülhet indokolatlanul háttérbe az egyéb munkaügyi szabályok megtartásának vizsgálata, különös tekintettel a munkavállalók és érdekképviseleti szerveik jogainak védelmére.

-----STARTING---POINT---RESZLETES---

Az 1. §-hoz

1. A Javaslat a törvény szervi és tárgyi hatályát szélesen vonja meg. A szervi hatályt illetően a Javaslat az Mt. 73. §-ára támaszkodik, amelynek értelmében a munkáltató az lehet, aki jogképes. Ezért a - törvény tárgyi hatályára is figyelemmel - a foglalkoztató fogalma kiterjed a természetes személyre, a jogi személyre, valamint a jogi személyiséggel nem rendelkező gazdasági társaságra egyaránt.

A munkaügyi ellenőrzés tárgyi hatálya az ún. foglalkoztatásra irányuló jogviszonyokra terjed ki. A munkaügyi ellenőrzésről szóló törvény alkalmazása szempontjából - az alább bemutatandó kivételekkel - foglalkoztatásra irányuló jogviszonynak minősül minden olyan jogviszony, amelyben a szolgáltatás tárgya a foglalkoztató részére ellenérték fejében végzett munka.

A Javaslat szerint nem foglalkoztatásra irányuló jogviszony keretében történik

a) a Polgári Törvénykönyvről szóló 1959. évi IV. törvényben (a továbbiakban Ptk.) szabályozott vállalkozási szerződés, valamint megbízási szerződés alapján teljesített munkavégzés, továbbá

b) a gazdasági társaságokról szóló 1988. évi VI. törvényben (a továbbiakban Gt.) szabályozott közkereseti társaság és betéti társaság tagjának személyes közreműködése, továbbá a korlátolt felelősségű társaság tagjának munkavégzésben megnyilvánuló mellékszolgáltatása.

ad a) A Ptk. 389. §-a a korábbiakhoz képest részletesebben határozza meg a vállalkozási jogviszony fogalmi elemeit, különös tekintettel annak tárgyára. a vállalkozás de iure alapvetően eredménykötelem, amely azt jelenti, hogy a felek a szerződésszerű teljesítés esetén mintegy szabadulnak a kötelemből. A vállalkozási szerződés alapján tehát olyan jogviszony keletkezik, amely önmegszüntető jellegű. Ezzel szemben a foglalkoztatásra irányuló jogviszonyok meghatározó típusának minősülő munkajogviszony esetében a munkavállaló nem egy de iure eredmény szolgáltatására vállal kötelezettséget, hanem a munkaszerződésben megállapodott munkakörben és munkahelyen, a munkaviszonyra vonatkozó szabályban megállapított munkaidőn belül - főszabályként a munkáltató utasításának megfelelően - általában munka végzésére. Annak ellenére, hogy a munkajogviszony és a vállalkozói jogviszony elhatárolása egyes esetekben nem feltétlenül egyértelmű, támpontul szolgálhatnak az alábbiak:

- a foglalkoztatásra irányuló jogviszony létesítésére vonatkozó jognyilatkozat (munkaszerződés, kinevezés) írásbafoglalása minden esetben kötelező;

- a jelzett jognyilatkozatoknak törvény által meghatározott kötött, ún. szükséges tartalmi elemekkel kell rendelkezniük, míg a vállalkozási szerződésben a jogviszony szempontjából lényeges megállapodási elemek számottevően különböznek a foglalkoztatásra irányuló jogviszonyt keletkeztető jognyilatkozatok tartalmától, különös tekintettel pl. a teljesítési határidőre;

- az a természetes személy, aki vállalkozási szerződések által rendszeres gazdasági tevékenységet folytat - azaz önállóan, saját neve alatt jelenik meg a gazdasági forgalomban - külön törvény alapján, ezt a tevékenységét vállalkozói igazolvány birtokában gyakorolhatja.

Némileg nehezebb a megbízási jogviszony és a munkajogviszony elhatárolása, ugyanis - szemben a vállalkozási jogviszonnyal - egyik sem eredménykötelem. A megbízott kötelezettségvállalása azonban a megbízó által rábízott ügy ellátására, ennek érdekében történő tevékenység kifejtésére irányul. Ebből adódóan a megbízó - esetleges korrekciós jellegű - utasításai ellenére, a megbízott jogviszonybeli alá-fölérendeltsége hiányzik, és ez abban is kifejeződésre jut, hogy a megbízási jogviszonynak nem tartalmi eleme a megbízott rendelkezésre állási kötelessége. A megbízási jogviszony tárgya mindebből következően jó néhány munkatevékenység vonatkozásában fogalmilag kizárt.

ad b) A közkereseti társaság tekintetében a Gt. 56. §-a szerint a társasági szerződésben meg kell határozni a tagok személyes közreműködésének módját. Mivel a Gt. 94. § (2) bekezdésének értelmében a betéti társaságra is a kkt. szabályait kell alkalmazni - ha a Gt. másképpen nem rendelkezik -, a szabály a bt.-re is vonatkozik. A személyes közreműködés alapján történő munkavégzés kifejezetten a társasági jogviszonyhoz kötődő társasági jogi intézmény, és így nem azonos a korlátolt felelősségű társaságnál ismert mellékszolgáltatással. Ebből következően a személyes közreműködés mellett, más tevékenység ellátására, akár polgári jogi megbízási jogviszonyt vagy akár munkajogviszonyt is létesíthet a társasággal. A személyes közreműködés mellett, más tevékenység ellátására, akár polgári jogi megbízási jogviszonyt vagy akár munkajogviszonyt is létesíthet a társasággal. A személyes közreműködésért a Gt. 69. §-a szerint a tagot díjazás illeti meg. Ez azonban jogi természetét tekintve nem munkabér. A díjazás ugyanis megállapítható egy meghatározott összegben, vagy az elért eredmény százalékában, és kifizetésének esedékességében is a tagok megállapodása az irányadó.

A korlátolt felelősségű társaságok vonatkozásában a Gt. 167. §-a rendelkezik a tag „egyéb vagyoni értékű” szolgáltatásáról (mellékszolgáltatás), amely munkavégzésben is megnyilvánulhat. A társasági szerződésnek ebben az esetben is tartalmaznia kell, hogy a tag a társaság részére szolgáltatott személyes közreműködést milyen jogviszony alapján - pl. munkajogviszony, megbízási jogviszony - vagy mellékszolgáltatásként végzi. A mellékszolgáltatásért kikötött ellenérték jogi természetét tekintve szintén nem minősül munkabérnek.

A Javaslat értelmében a felügyelő jogosult a foglalkoztató és a részére munkát végző közötti jogviszony minősítésére. Ez közelebbről azt jelenti, hogy a felügyelő a vizsgált jogviszony tartalmi jegyei alapján határozhatja meg a felek között fennálló jogi kapcsolatot. Mivel az ellenőrzés az államigazgatási eljárás általános szabályai szerint folytatódik le, és az államigazgatási eljárás általános szabályairól szóló 1957. évi IV. törvény 26. § (1) bekezdése értelmében a közigazgatási szerv köteles a határozathozatalhoz szükséges tényállást tisztázni, indokoltnak tűnik, a bizonyítási teher egyértelmű rögzítése. A Javaslat 1. § (4) bekezdése értelmében, ezért amennyiben a foglalkoztatásra irányuló jogviszony minősítésével kapcsolatban vita merül fel, a foglalkoztatónak kell bizonyítania, hogy a részére végzett munka a (3) bekezdésben említett jogviszonyok alapján, illetve ellenérték nélkül történt.

A Javaslat a fegyveres erőknél, rendvédelmi szerveknél és a nemzetbiztonsági szolgálatoknál eltérést engedélyez a törvény szabályainak alkalmazására. Az ágazati miniszter a 3. § alkalmazása és a szervezet tekintetében állapíthat meg eltérő szabályokat. ez azt jelenti, hogy nem a Javaslat 2. §-ában megjelölt szerv végzi az ellenőrzést. Az eltérést az indokolja, hogy speciális szervezetekről van szó, ahol többféle jogviszonyban történik a foglalkoztatás.

A 2. §-hoz

A Javaslat egyik célkitűzése az volt, hogy lehetőség szerint megszüntesse az ellenőrzés során tapasztalható indokolatlan párhuzamosságokat. A munkaügyi ellenőrzést ennek megfelelően a munkavédelemről szóló 1993. évi XCIII. törvényben, valamint a bányászatról szóló 1993. évi XLVIII. törvényben meghatározott szervezetek látják el.

A 3. §-hoz

1. A Javaslat a munkaügyi ellenőrzést, mint állami hatósági ellenőrzést szabályozza. A munkaügyi ellenőrzés állami jellegéből következően az ellenőrzés alapvetően az állam által meghatározott kötelességek betartására szorítkozik. Ezért a munkaügyi ellenőrzés főszabályként nem általában „a munkaviszonyra vonatkozó szabályban”, hanem csak a jogszabályban foglalt kötelességek betartására terjed ki. Ez a megoldás egyébiránt összhangban van a nemzetközi egyezményekben foglaltakkal is. Az ILO 81. számú egyezménye a munkaügyi ellenőrzés kapcsán a „törvényes rendelkezéseknek” az érvényre juttatását fogalmazza meg, abból a megfontolásból, hogy például a kollektív szerződésből származó kötelességek megsértése esetére a munkavállalói oldal számára a munkaügyi ellenőrzés igénybevételén kívül egyéb eszközök is rendelkezésre állnak. Természetesen az ILO-egyezményben megfogalmazottaktól a munkavállalói oldal javára történő eltérő szabályozás is kialakítható.

A Javaslat követi az ILO-egyezmény rögzítetteket és főszabályként a munkaügyi jogszabályokban foglalt kötelességek megsértését szankcionálja. Vannak azonban olyan területek, ahol a felek egyensúlyi helyzetének fenntartása indokolttá teszi, hogy a jogszabályban foglalt kötelességek betartásának ellenőrzésén túl, az ellenőrzés a munkaviszonyra vonatkozó szabályokra is kiterjedjen. Ezért a Javaslat a 3. § (1) bekezdés d) és e) pontjaiban bizonyos tekintetben lehetővé teszi a kollektív szerződésben foglalt kötelességek betartásának ellenőrzését.

2. Az ellenőrzés konkrét tárgyait illetően a Javaslat részben követi a hatályos kormányrendeletben foglaltakat, azonban rendeltetésének megfelelően annál jóval szélesebb. Így kiemelt jelentőséget kapott az alkalmazás, illetve a foglalkoztatás jogszerűségének vizsgálata, azaz az illegális foglalkoztatás visszaszorítása [3. § (1) bekezdés a) pont]. E mellett a Javaslat fokozott jelentőséget tulajdonít a munkavállalók választott képviselői védelmének 3. § (1) bekezdés i) pont. Ezen túlmenően a Javaslat általában is megköveteli a munkavállalók érdekképviseleti szerveire vonatkozó szabályok betartását [3. § (1) bekezdés h) és j) pontok].

A munkaügyi ellenőrzés, az ellenőrzést végző szervek erre vonatkozó terve alapján főszabályként hivatalból történik, azonban a Javaslat lehetőséget ad arra, hogy meghatározott területek ellenőrzése bejelentésre folytatódjon le.

A 4. §-hoz

A munkaügyi ellenőrzés, hatékonysága jelentős mértékben függ a felügyelők jogkörétől, illetve cselekvési lehetőségeitől. A Javaslat ezért eléggé tág jogkört biztosít a felügyelők számára. Ennek megfelelően a felügyelő minden külön engedély és előzetes bejelentési kötelesség nélkül a foglalkoztatónál, illetve annak bármely munkahelyén, telephelyén ellenőrzést tarthat. Ennek során a felügyelő jogosult belépni a munkahelyre, illetve akadályoztatása esetén a rendőrség segítségét igénybevenni. A felügyelőnek joga van az ellenőrzéshez szükséges valamennyi nyilvántartás megtekintésére, azokról másolatok készítésére. Jogosult továbbá a foglalkoztatásra irányuló jogviszony létesítéséhez szükséges jognyilatkozat alakszerűségének ellenőrzésére. A fekete foglalkoztatás visszaszorítása érdekében elengedhetetlen, hogy a felügyelő a foglalkoztató és a részére munkát végző közötti jogviszonyt, annak tartalmi elemei alapján minősítse. A felügyelő jogosult továbbá az ellenőrzés során az ellenőrzéssel összefüggésben hang- és képfelvétel készítésére, a munkahelyen tartózkodó személyektől az ellenőrzéshez szükséges felvilágosítás kérésére, meghallgatására, valamint személyi azonosságuk igazoltatással történő megállapítására.

Az 5. §-hoz

A felügyelő a munkaügyi ellenőrzés során a foglalkoztató számára fontos üzemi, üzleti titkok birtokába juthat, illetve szolgálati titok, valamint a foglalkoztatóra vonatkozó egyéb információk is rendelkezésére állhatnak. A felügyelő ezért köteles valamennyi információt megőrizni, illetve - jogszabály eltérő rendelkezése hiányában - harmadik személlyel nem közölhet olyan adatot, amely az ellenőrzéssel összefüggésben jutott tudomására.

A munkaügyi ellenőrzést végző szerv a foglalkoztató nyilvántartásairól készített másolatot, valamint az ellenőrzéssel kapcsolatos hang- és képfelvételt csak ellenőrzési tevékenységével összefüggésben használhatja fel. E dokumentumokat köteles az eljárás jogerős befejezését követő három éven belül megsemmisíteni.

A 6-7. §-hoz

1. A Javaslat célja, hogy differenciált szankciórendszert állapítson meg, amely tekintetbe veszi az adott kötelességszegés jellegét, illetve súlyát. A felügyelő az ellenőrzés során tapasztalt szabálytalanságok megszüntetése érdekében meghatározott intézkedéseket tehet. Így felhívhatja a foglalkoztató figyelmét a szabályok megtartására, illetve kötelezheti a foglalkoztatót a szabálytalanság meghatározott határidőn belül történő megszüntetésére. Lényeges eleme a Javaslatban foglalt intézkedési rendszernek, a további foglalkoztatás megtiltása, ha az alkalmazás vagy a foglalkoztatás jogszabályba ütközik és a sérelem rövid határidőn belül nem orvosolható. Abban az esetben, ha a jogszabály megsértése olyan jellegű, a felügyelő e határozatának az azonnali hatályú végrehajtását is elrendelheti.

2. A felügyelő az intézkedések mellett meghatározott jogkövetkezmények alkalmazására jogosult. Így szabálysértési eljárást folytathat le azzal a külön jogszabályban meghatározott szabálysértést megvalósító személlyel szemben, aki a jogszabály megsértésért felelős; külön jogszabályban foglaltak szerint rendbírságot szabhat ki; kötelezheti a foglalkoztatót az Flt. 7. § (4) bekezdésében meghatározott fizetési kötelességének teljesítésére.

3. Merőben új eleme a munkaügyi ellenőrzésnek az ún. munkaügyi bírság intézménye. Lényege szerint a bírság kiszabása objektív alapozású, azaz vétkességre való tekintet nélkül is kiszabható, továbbá magát a foglalkoztatót - mint ilyet - sújtja. A munkaügyi bírságot az ellenőrzést lefolytató felügyelő írásbeli javaslata alapján az illetékes megyei (fővárosi) felügyelőség vezetője szabja ki. Megállapításának feltétele, hogy a jogszabály megsértése több munkavállalót érintsen. E feltétel hiányában is kiszabható a munkaügyi bírság a Javaslat 3. § (1) bekezdésének b), h), i), j) pontjaiban foglaltak megsértéséért.

A munkaügyi bírság mértékét a Javaslat differenciáltan határozza meg. Első alkalommal és egy jogszabályi rendelkezés megszegése esetén ötvenezer forinttól egymillió forintig terjed, több jogszabályi rendelkezés megsértése esetén, valamint a korábbi bírságot kiszabó határozat jogerőre emelkedésétől számított három éven belül újabb jogsértés esetén ötvenezertől hárommillió forintig terjedhet.

A munkaügyi bírság kiszabása önmagában nem zárja ki a szabálysértési eljárás lefolytatását, illetve szabálysértési bírság kiszabását. A Javaslatnak azonban nem célja, hogy egymással párhuzamosan több szankciót indokolatlanul alkalmazzon, ezért egy ellenőrzés során ugyanazon jogszabályi rendelkezés megsértéséért a felügyelő szabálysértési eljárást nem folytathat le, továbbá rendbírságot nem szabhat ki, ha az illetékes megyei (fővárosi) szerv vezetőjének javaslatot tett munkaügyi bírság kiszabására és ennek alapján a bírság kiszabására ténylegesen is sor kerül.

A 8. §-hoz

Lényeges annak a kérdésnek a tisztázása, hogy a munkaügyi ellenőrzés során a felügyelő milyen eljárás keretei között járhat el. A munkaügyi ellenőrzésre - a hatályos szabályozáshoz hasonlóan - az államigazgatási eljárás általános szabályairól szóló 1957. évi IV. törvény rendelkezései alkalmazandók. Természetesen amennyiben a törvény külön más eljárást nevesít [lásd a Javaslat 6. § (1) bekezdésének d) pontját] a felügyelő eljárására az ott rögzítettek az irányadók.

-----STARTING---POINT---VEGE---

A 9. §-hoz

1. A munkaügyi ellenőrzésről szóló törvény kihirdetését követő 30 napon belül lép hatályba és rendelkezéseit csak a hatályba lépést követően indult ügyekben kell alkalmazni. E szabálytól eltérően határozza meg a Javaslat a munkaügyi bírság kiszabásának első határidejét. Ennek megfelelően munkaügyi bírság kiszabása csak e törvény hatálybalépése után elkövetett jogszabálysértések esetén lehetséges.

2. A Javaslat a munkaügyi ellenőrzés hatékonysága érdekében maga is több új jogintézményt definiál. Indokolt ugyanakkor a már más jogszabályokban megtalálható, és a jogalkalmazás számára is egyértelmű fogalmakat átvenni. Ezért a Javaslat a munkahely fogalmát végeredményben az Mvt. 87. § 5. pontjában foglaltakkal azonos módon határozza meg. Kivétel azonban a munkahely fogalma alól a bedolgozó munkavégzés céljára szolgáló lakóhelye, vagy más, általa, a munkavégzés céljára biztosított lakóhelyiség.

A Javaslat 3. § (1) bekezdés e) pontjában foglaltak miatt szükségesnek mutatkozik meghatározni annak a munkabérnek a fogalmát, amelynek biztosítására a munkaügyi ellenőrzés kiterjed.