2017. évi CCV. törvény indokolása

egyes agrárszabályozási tárgyú törvényeknek az általános közigazgatási rendtartásról szóló törvénnyel összefüggő és más célú módosításáról

-----STARTING---POINT---ALTALANOS--- 

A módosítást egyrészt a szakmai tapasztaltok, valamint az időközben bekövetkezett jogszabályváltozások, másrészt pedig az általános közigazgatási rendtartásról szóló 2016. évi CL. törvény (a továbbiakban: Ákr.) hatálybelépésével való összhang biztosítása indokolták.

A törvénymódosítások egyrészről az Ákr.-től való eltérést vagy párhuzamos szabályozásokat deregulálják, másrészről az Ákr. által megengedett szükséges eltéréseket szabályozza.

-----STARTING---POINT---RESZLETES---

Az 1-2. §-hoz

Az illetékekről szóló 1990. évi XCIII. törvény 26. § (1) bekezdés p) pont pc) alpontja szerint a mentesség feltétele, hogy a szerző a termőföldet egyéni vállalkozóként, mezőgazdasági őstermelőként vagy családi gazdálkodóként mező-, illetve erdőgazdasági tevékenység céljára hasznosítsa. Agrárpolitikai szempontból azonban annak nincs jelentősége, hogy az illető milyen gazdálkodási formában hasznosítja a földet (azaz egyéni vállalkozóként, mezőgazdasági őstermelőként vagy családi gazdálkodóként), hanem a hangsúly a mező-, illetve erdőgazdasági tevékenység célú hasznosításon van. A gyakorlatban pedig problémát jelentett több gazdálkodónak, hogy a megvásárolt földön ültetvénytelepítést végzett, viszont az ültetvény termőre fordulásáig nem váltotta ki az őstermelői igazolványát (hiszen addig árbevétele sem származott), azonban a NAV az Itv. alapján szankcionálta. Más gazdálkodó a saját lovai számára vásárolt legelőt, de önmagában a lótartás nem igényelte az őstermelői státusz fenntartását, így már nem felet meg az Itv. menteségi feltételének. Minderre tekintettel indokolt, hogy az illetékmentesség feltételeként az Itv. 26. § (1) bekezdés p) pont pc) alpontjában a mező-, illetve erdőgazdasági tevékenység céljára való hasznosítás jelenjen meg, az adózási (gazdálkodási) forma elhagyásával.

A szabályt a folyamatban lévő ügyekre is alkalmazni kell.

A 3. §-hoz

Az állattenyésztésről szóló 1993. évi CXIV. törvény (a továbbiakban: Átv.) 7. § (3) bekezdése módosításának indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása, amelyet jelenleg miniszteri rendeleti szintű szabályozás tartalmaz.

A 4. §-hoz

Az Átv. 18. § kiegészítő módosításának indoka - az Ákr. 8. § (3) bekezdésével összhangban, - hogy az Átv. jelenleg nem tartalmazza a módosítással érintett engedélyezési eljárást, valamint nyilvántartás vezetésére vonatkozó szabályozást; a törvény ezt módosítja.

Az 5. §-hoz

Az Átv. 20. § módosításának indoka - az Ákr. 8. § (3) bekezdésének megfelelően - a miniszteri szintű eljárási szabályok törvényi szintű szabályozása (figyelemmel arra, hogy az Átv. nem tartalmaz kormányrendeleti szintű felhatalmazó rendelkezést). A módosítás továbbá az Ákr. 20. § (2) bekezdése szerinti, a tenyésztő szervezeti elismerési eljárásban szükséges eltérést szabályozza.

A 6. §-hoz

Az Átv. 23. § módosításának indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása, amelyet jelenleg miniszteri rendeleti szintű szabályozás tartalmaz.

A 7. §-hoz

Az Átv. 27. § módosításának indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása (amelyet jelenleg miniszteri rendeleti szintű szabályozás tartalmaz), valamint az Ákr. 26. § (2) bekezdése alapján törvényi eltérés szabályozása a kapcsolattartás módja vonatkozásában.

A 8. §-hoz

Az Átv. 28. § módosításának indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása, amelyet jelenleg miniszteri rendeleti szintű szabályozás tartalmaz.

A 9. §-hoz

Az Átv. 30. § módosításának indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása, amelyet jelenleg miniszteri rendeleti szintű szabályozás tartalmaz.

A 10. §-hoz

Az Átv. kiegészítő módosítással érintett, új 30/A. §-a szabályozási indoka - az Ákr. 8. § (3) bekezdésével összhangban - az eljárásjogi rendelkezések törvényi szintű szabályozása, valamint az Ákr. 35. § (2) bekezdése, valamint 43. § (3) bekezdés f) pontja szerinti törvényi eltérés szabályozása (figyelemmel az eltéréssel érintett eljárások speciális jellegére).

A 11. §-hoz

Az Átv. 49. §-a módosítását az Átv. 28. § (2) bekezdése indokolja, melynek megfelelően szükséges a nyilvántartást vezető szerv kijelölésére vonatkozó felhatalmazó rendelkezés szerepeltetése.

A 12. §-hoz

A szövegcserés módosítások pontosító jellegűek.

A 13. §-hoz

Hatályát veszti a vízgazdálkodásról szóló 1995. évi LVII. törvény 33/A. § (1) bekezdésének b) pontja, mert az hivatkozott rendelkezésben szereplő adatokat elegendő az agrárpolitikáért felelős miniszter számára biztosítani.

A 14-15. §-hoz

A 2018. január 1-jével hatályba lépő, Ákr.-rel való összhang megteremtése miatt szükséges módosítások.

A 16. §-hoz

Az Inytv. jelenleg hatályos 40. § (1) bekezdése alapján a kérelem elutasításának volt helye, ha az ügyfél a hiánypótlási felhívás ellenére nem pótolta a megjelölt hiányosságokat. az elutasítás tényét az érintett ingatlan tulajdoni lapjára fel kell jegyezni. Az Ákr. 47. § (1) bekezdése szerint ilyen esetben az eljárás megszüntetésének van helye, így annak érdekében, hogy a hiánypótlás elmulasztása miatti megszüntetése ezután is szerepelhessen a tulajdoni lapon, indokolt az ingatlan tulajdoni lapján feltüntetendő tények felsorolásának kiegészítése az eljárás megszüntetésével.

A 17. §-hoz

Az Inytv.-nek a termőföld védelméről szóló 2007. évi CXXIX. törvénynek (a továbbiakban: Tfvt.) e törvényben szereplő, a földminősítési eljárásokat érintő módosításai miatt szükséges módosítása, mely a rendelkezés pontosítását jelenti.

A 18. §-hoz

A törvény az ingatlan-nyilvántartás okirati elvére, valamint a kérelemhez kötöttség elvére tekintettel rögzíti, hogy az ingatlan-nyilvántartási eljárás során a kérelmet kizárólag írásban lehet előterjeszteni.

A 19. §-hoz

Az ingatlan-nyilvántartási eljárások speciális jellege, így például a beadvány tulajdoni lapon történő széljegyzése (és ehhez kapcsolódóan a rendkívül fontos, Ptk.-ban rögzített rangsortartás elvének érvényesülésének érdekében) indokolja, hogy a kérelmet kizárólag az ingatlanügyi hatóság előtt (a megfelelő informatikai infrastruktúrával rendelkező ügyfélszolgálaton) lehessen előterjeszteni, ezért a törvény kizárja annak lehetőségét, hogy a kérelmet kormányablaknál is be lehessen nyújtani.

A törvény az ingatlan-nyilvántartásban érvényesülő okirati elvre tekintettel rögzíti, hogy a benyújtott okiratokat másolatban nem lehet benyújtani, valamint az okiratoknak az ügyfél nyilatkozatával történő pótlásának nincs helye - az Ákr. 64. és 65. §-a a fenti, általánostól eltérő rendelkezésekre lehetőséget adnak.

Az Ákr. 35. § (3) bekezdésére tekintettel szükséges az Inytv. szabályainak módosítása annak érdekében, hogy a kérelem visszavonására - az Ákr. fenti rendelkezéséhez igazodva - a döntés véglegessé válásáig legyen lehetőség.

Az Ákr. a jogerő helyett bevezeti a véglegesség jogintézményét. Erre tekintettel az Inytv.-ben valamennyi esetben pontosítás szükséges, ha a törvény - hatósági döntések vonatkozásában - a jogerő kifejezést használja. A fentivel megegyező tartalmú módosítás a törvényben több helyen is szerepel, a későbbiekben az indokolásban ez nem kerül kiemelésre.

A 20. §-hoz

Szükséges annak deklarálása, hogy ha a kérelem elutasításra kerül, és az ugyanazon jog bejegyzése iránt benyújtott új kérelemhez módosított tartalmú okirat kerül benyújtásra, úgy a kérelmet az ingatlan-nyilvántartási eljárásban új kérelemnek kell tekinteni, mivel ellenkező esetben az Ákr. 46. § (1) bekezdés b) pontja alapján az eljárás megszüntetésének lenne helye.

A 21. §-hoz

Az ingatlan-nyilvántartás vezetésében problémát jelent, hogy egy-egy földrészleten belüli alrészletek jelzése miként változik akkor, ha két, azonos művelési ágú alrészlet kerül összevonásra. Ezen esetkörre jelent megoldást az új d) pont, mely alapján az ingatlanügyi hatóság kétséget kizáróan meg tudja állapítani az ingatlan alrészleteinek összevonást követő változását.

A 22. §-hoz

E rendelkezés tartalmazza az egyik, Ákr.-hez nem köthető olyan módosítást, mely a földnek minősülő ingatlanokkal kapcsolatos ingatlan-nyilvántartási intézkedéseket szélesíti az ügyfelek számára. A jelenleg hatályos szabályozás alapján ugyanis a földnek minősülő ingatlanok esetében a mezőgazdasági igazgatási szerv (MISZ) által határozattal jóváhagyott, záradékolt adásvételi szerződés alapján történik a tulajdonjog bejegyzés.

A MISZ döntése ellen bírósági jogorvoslati utat biztosít a mező- és erdőgazdasági földek forgalmáról szóló 2013. évi CXXII. törvény (Földforgalmi törvény), így - és arra tekintettel, hogy nincs csak rendkívüli jogorvoslati út - előfordulhat az az eset, hogy a tulajdonjog bejegyzés már megtörtént akkor, amikor a bíróság a jóváhagyó határozat hatályon kívül helyezi vagy megváltoztatja.

Ebben az esetben a jelenlegi szabályozás szerint annak ellenére sem kerület sor a - mint utólag a bíróság döntése nyomán kiderül - jogosulatlanul szerző tulajdonos tulajdonjogának törlésére, az ellen külön, az ingatlan-nyilvántartás elleni jogorvoslati eljárásban kerülhetne sor. Ráadásul a jelenleg hatályos szabályozás alapján, ha a MISZ saját hatáskörben visszavonja a döntését, vagy arra ügyészi felhívás érkezik, a tulajdonjog törölhető, elmondható tehát, hogy a jelenlegi szabályozás az ügyfelek számára a lehető legkézenfekvőbb jogorvoslati utat diszkriminálja.

A törvény ezen problémakört oldja fel azzal, hogy a bírósági döntés alapján is sor kerülhessen a Ptk. szerinti törlésre.

A 23. §-hoz

A rendelkezés indoka az, hogy általa - az Ákr. ügyintézést áttekinthetőbbé és egyszerűbbé tevő törekvéseivel összhangban - egyértelművé válik, hogy az engedményezett követeléssel a törvény rendelkezése alapján az engedményesre átszálló jelzálogjognak az új jogosult javára való bejegyzéséhez egyfelől nem alkalmazhatóak a jelzálogjog alapításának bejegyzésére irányuló szabályok (hiszen már megalapított jelzálogjog új jogosultra való átszállásának bejegyzéséről van szó), másfelől a bejegyzéshez nincs szükség a követelés átruházását tartalmazó kötelmi jogi szerződés csatolására. Ilyen esetben értelemszerűen elegendő a bejegyzéshez, ha a felek az engedményezés tényét, illetve annak megtörténtét tartalmazó okiratot csatolnak, ebben az esetben az ilyen tartalmú megállapodásról szóló okirat szolgál a bejegyzés alapjául. Nincs azonban feltétlenül szükség ahhoz, hogy az engedményezés bejegyzése alapjául szolgáló okirat mindkét fél említett tartalmú jognyilatkozatát magában foglalja, elegendőnek minősül ezért az is, ha az engedményes a kérelméhez az engedményezőnek a fentiekkel azonos tartalmú egyoldalú jognyilatkozatáról szóló okiratot csatolja a jogosulti minőségének bejegyzéséhez. Ezeket a rendelkezéseket célszerű kiterjeszteni minden más olyan esetre is, amikor valamely már megalapított, bejegyzett jelzálogjognak az azt megszerző, vagy rá átszálló új jogosultját kell az ingatlan-nyilvántartásba bejegyezni.

A 24. §-hoz

Az Inytv. jelenleg hatályos rendelkezései nem rögzítik, hogy egyes okiratok felhasználhatóságával kapcsolatban az igazságügyért felelős miniszter állásfoglalása az irányadó, az okirat tartalmi megfelelőségének megítélés azonban ezen esetekben is az ingatlanügyi hatóság feladata.

A 25. §-hoz

Az Ákr. 50. § (6) bekezdése értelmében, ha törvény vagy kormányrendelet valamely eljárási cselekmény teljesítésének határidejéről nem rendelkezik, a hatóság, az ügyfél és az eljárás egyéb résztvevője azonnal, de legkésőbb nyolc napon belül gondoskodik arról, hogy az eljárási cselekményt teljesítse vagy a végzést meghozza. Az Inytv. módosítása a hiánypótlási felhívásra vonatkozó határidőkre vonatkozó szabályokat pontosítja.

A 26. §-hoz

Az Inytv. jelenleg hatályos 40. § (1) bekezdése alapján a kérelem elutasításának volt helye, ha az ügyfél a hiánypótlási felhívás ellenére nem pótolta a megjelölt hiányosságokat. Az Ákr. 47. § (1) bekezdése szerint ilyen esetben az eljárás megszüntetésének van helye. A fentiekre tekintettel szükséges az Inytv. összhangba hozása az Ákr. rendelkezéseivel.

A 27. §-hoz

A kialakult joggyakorlat alapján több jelzés érkezett az európai öröklési bizonyítványok (a továbbiakban: EÖB) ingatlan-nyilvántartási elfogadhatóságával kapcsolatos problémáról. Tudomásunkra jutottak olyan esetek, amelyekben a német bíróság által kiállított EÖB alapján kérték a földhivataltól az örökösök tulajdonosként! bejegyzését. Az ingatlanügyi hatóság hiánypótlást rendelt el, mert az EÖB nem tartalmazta az ingatlan pontos megjelölését (település neve, helyrajzi szám) és a bejegyzéssel érintett tulajdoni hányadot. A német bíróság ugyanakkor elutasította, hogy ők az EÖB-ben feltüntessék a hagyatéki vagyontárgyakat. Erre az Európai Öröklési Rendelet (a továbbiakban: EÖR) és a német jog szerint sem kötelesek. Ezáltal az örökösök tulajdonhoz való joga sérül, amelyet magyarországi eljárásban nem lehet orvosolni, miután a magyar közjegyző joghatósága az EÖR szerint kizárt magyarországi ingatlan vonatkozásában is, ha az örökhagyó utolsó szokásos tartózkodási helye másik tagállamban volt. A fenti gyakorlat akár kötelezettségszegési eljáráshoz is vezethet Magyarország ellen.

Ami a probléma jogi hátterét illeti, az EÖR-ben a korábbi helyzethez képest paradigmaváltás történt: megszűnt a magyar közjegyzők/bíróságok kizárólagos joghatósága a magyarországi ingatlanok öröklésével kapcsolatban. Ha az ingatlan-tulajdonos örökhagyónak másik EU-tagállamban volt az utolsó szokásos tartózkodási helye, ezen másik EU-tagállam bírósága/hatósága dönt a magyarországi ingatlan örökléséről is. Az EÖR előírja a joghatósággal rendelkező EU-tagállam bíróságai/hatóságai által hozott határozatok kölcsönös elismerését és végrehajtását. A kölcsönös elismerés, végrehajtás megkönnyítésére az EÖR bevezette az EÖB-t, amelyet el kell ismerni a többi tagállamban, hitelesen bizonyítja a benne foglaltakat, illetve érvényes jogcímet képez a hagyaték tárgyát képező vagyontárgyak nyilvántartásba bejegyzéséhez a többi tagállamban (69. cikk). Az EÖB tartalmáról egy taxatív felsorolás rendelkezik (68. cikk), amely alapján kidolgozták magát az EÖB-nyomtatványt. A 68. cikk l) pontja szerint az EÖB tartalmazza „az örökösöket megillető örökrészt, valamint adott esetben valamely adott örököst megillető jogok és/vagy vagyontárgyak felsorolását”. A vagyontárgyak felsorolása nem kötelező, a bizonyítvány-nyomtatványnak is csak opcionális pontja a vagyontárgyak felsorolása (csillaggal jelöltek a kötelezően kitöltendő pontok).

Az EÖR hatálya ugyanakkor nem terjed ki az ingatlannal vagy ingósággal kapcsolatos jogok nyilvántartásba vételére, beleértve az e nyilvántartásba vételre vonatkozó jogi követelményeket is (1. cikk l) pont). A (18) preambulumbekezdés magyarázata szerint a nyilvántartás helye szerinti tagállam jogának (ingatlan esetén a lex rei sitae-nek) kell meghatároznia, hogy milyen jogi feltételekkel és hogyan kell elvégezni a bejegyzést.

Tudomásunk szerint azonban a német belső jog szerint kiadott Erbschein hagyományosan nem tartalmazza a hagyatéki vagyontárgyak felsorolását. Ezen a gyakorlaton nem kellett változtatniuk az EÖR hatálybalépésével sem, mert az nem teszi kötelezővé a hagyatéki vagyontárgyak felsorolását az EÖB-ben sem, az csak opcionális pont. Ez nem jelenti azt, hogy a földhivatal ne kérhetné az elhelyezkedésre, helyrajzi számra vonatkozó adatokat, ezt a EÖR is megengedi. A probléma az, hogy az Inytv. 40/B. § (2) bekezdése szerint ezen adatokat az EÖB-t kiállító szervtől akarja az ingatlanügyi hatóság beszerezni, amely ilyen kiegészítésre nem köteles, ezért patthelyzet alakul ki, ami sérti az örökösök tulajdonhoz való jogát. A hiányzó adatokat álláspontom szerint elegendő lenne a bejegyzési kérelmet előterjesztő kérelmezőtől kérni; ha az általa megadott adatok megegyeznek a közhiteles ingatlan-nyilvántartással (abban is az örökhagyó van tulajdonosként bejegyezve), nem szükséges annak német bíróság általi kimondása, hogy a megjelölt magyarországi ingatlannak is az EÖB-ben feltüntetett személyek az örökösei.

Mindazonáltal annak érdekében, hogy az EÖB a rá vonatkozó jogszabályok alapján is megállapítható hiányossága ne vonja magára az ingatlan-nyilvántartási eljárásban az azonnali elutasítás jogkövetkezményét, továbbra is hatályban marad - megfelelő kiegészítéssel az Inytv. 40/B. § (1) és (2) bekezdése, mely alól az ingatlan pontos megjelölése a fentiek alapján kivételt képez.

A 1329/2014/EU bizottsági végrehajtási rendelet 5. melléklet V. formanyomtatványa (és annak mellékletei: I-VI.) tartalmazzák az európai öröklési bizonyítvány formanyomtatványát.

Tekintettel arra, hogy az európai öröklési bizonyítvány az EU valamennyi hivatalos nyelvén, hivatalos formában (formanyomtatvány) rendelkezésre áll, vagyis a formanyomtatvány szövege beazonosítható az adott uniós nyelvet nem beszélő ügyintéző számára is, így szükségtelen terhet jelentene az ügyfelek számára, ha a teljes európai öröklési bizonyítvány fordítását megkövetelné a hatóság. Ugyancsak az ügyfelek érdekét szolgálja, hogy ha európai öröklési bizonyítvány alapján történik a bejegyzés, akkor a jogi képviselet nem kötelező.

A 28. §-hoz

Az Inytv. jelenleg hatályos 45. § (3) bekezdése alapján, ha törvény soron kívüli változásvezetést ír elő, eltérő törvényi rendelkezés hiányában az ügyintézési határidő tizenöt nap. A közbenső intézkedést legkésőbb az arra okot adó körülmény felmerülésétől számított öt napon belül kell megtenni.

Mivel sommás eljárás esetén az ügyintézési határidő mindössze nyolc nap, nem lenne életszerű a jelenlegi szabályozás - tehát a külön rögzített határidők - fenntartása.

A 29. §-hoz

Az Inytv. jelenleg hatályos 46. §-a alapján a beadványt soron kívül kell elintézni, ha arról törvény rendelkezik, vagy ha az ingatlanügyi hatóság az ügyfél kérelmére indokolt esetben a beadvány soron kívüli elintézését írásban engedélyezi. Az e kérdésben való döntés ellen nincs jogorvoslat. A beadvány soron kívüli elintézése esetén az ugyanarra az ingatlanra vonatkozó, megelőző beadványokat felül kell vizsgálni, és ha bármelyik elintézésének akadálya van, a soronkívüliség nem végrehajtható.

Mivel az Ákr. nem teszi lehetővé, hogy jogszabály bizonyos eljárás során korlátozza a jogorvoslati lehetőséget, szükséges az Inytv. ez irányú módosítása.

A 30. §-hoz

Az Ákr. 48. §-a alapján a hatóság felfüggeszti az eljárást, ha az előkérdés bíróság hatáskörébe tartozik, vagy az ügyben külföldi szervet kell megkeresni. Továbbá, törvény lehetővé teheti az eljárás felfüggesztését, ha az előkérdés más szerv hatáskörébe tartozik, vagy ugyanannak a hatóságnak az adott üggyel szorosan összefüggő más hatósági döntése nélkül megalapozottan nem dönthető el.

Az Ákr. 50. § (1) bekezdése értelmében, ha törvény eltérően nem rendelkezik, az ügyintézési határidő az eljárás megindulásának napján kezdődik. Mivel az Ákr. megadja a lehetőséget arra, hogy törvény az általánostól eltérő időpontot határozzon meg az ügyintézési határidő kezdeteként, az Inytv. kiegészítésében meghatározásra kerül, hogy az ügyintézési határidő a függőben tartásra okot adó körülmény megszűnését követően kezdődik. Erre tekintettel hatályon kívül helyezésre kerül az Inytv. 47/A. § (4) bekezdése, mivel ez az ügyintézési határidő tekintetében visszautal a felfüggesztésre.

A 31. §-hoz

A kiegészítés az ingatlan-nyilvántartási eljárás gyorsabb intézése érdekében szükséges. A Ptk.-ban lefektetett rangsor elvének megfelelő eljárások érdekében ugyanis egy-egy elintézetlen eljárás az adott tulajdoni lapon rangsorban hátrébb álló kérelmek elbírálását is megakasztja, így az egy-egy eljárás szüneteltetése nem csak a kérelemhez köthető ügyfélkört érintené, hanem a további kérelmek előterjesztőit is.

A 32. §-hoz

A rendelkezés indoka az, hogy a javára szóló elidegenítési és terhelési tilalommal nem érintett jelzálogjog jogosultja is értesülhessen arról, ha a jelzálogjogával terhelt ingatlan tulajdonjogát más személy szerzi meg, ehhez az információra ugyanis szüksége van ahhoz, hogy zálogjogát a tulajdont szerző új jogosulttal szemben - annak csődje vagy felszámolása esetén az e tárgyban induló eljárás során - érvényesíteni tudja. A döntés szóban történő közlésének kizárását az Ákr. 85. § (4) bekezdése lehetővé teszi.

A 33. §-hoz

Szövegpontosítás, mely az ingatlanügyi hatóságok eddig kialakult gyakorlatát rögzíti annak érdekében, hogy a döntés saját hatáskörben történő kijavításáról, módosításáról, visszavonásáról az eredeti kérelem rangsorában lehessen határozatot hozni.

A 34. §-hoz

Szövegpontosító rendelkezés.

A 35. §-hoz

A módosítás az Ákr. 46. § (2) bekezdés miatt szükséges. Ennek értelmében a hatóság a kérelmet visszautasíthatja, ha azt nem az előírt formában terjesztették elő. Ha a kérelmező a kérelmét öt napon belül az előírt formában ismételten előterjeszti, a hatóság az eljárást teljes eljárásban folytatja le, azzal, hogy a kérelmet az eredeti benyújtáskor előterjesztettnek kell tekinteni, de az ügyintézési határidőt az ismételt benyújtást követő naptól kell számítani. Az Ákr. fenti rendelkezésére tekintettel biztosítani kell az Inytv.-ben, hogy a kérelem megőrzi eredeti ranghelyét, ha a kérelmet ismételten, az előírt formában nyújtják be.

A 36-37. §-hoz

A módosítások az Inytv.-nek az Ákr.-rel, valamint a közigazgatási perrendtartásról szóló 2017. évi I. törvény rendelkezéseinek való megfelelése érdekében szükségesek.

A 38. §-hoz

Az Inytv. jelenleg hatályos rendelkezései jogok bejegyzése, tények feljegyzése esetén nem teszik lehetővé felügyeleti eljárás lefolytatását. Ezt a speciális szabályt az Ákr. rendelkezései nem teszik lehetővé, ezért szükséges a felügyeleti eljárásra vonatkozó részletes szabályok kialakítása.

A 39. §-hoz

Az ingatlan-nyilvántartásból és a földhasználati nyilvántartásból történő közös adatszolgáltatás lehetőségének megteremtése annak érdekében, hogy ha az ügyfél tulajdoni lap másolatot kér mező-, erdőgazdasági hasznosítású földnek minősülő földrészletről az ingatlanügyi hatóságtól, ezen adatszolgáltatás keretében már tájékoztatást kapjon arról is, van-e a földhasználati nyilvántartásba bejegyzett földhasználója az érintett ingatlannak.

A 40. §-hoz

A törzskönyv a település teljes területéről készített, speciális és e törvényben rögzített szempontok szerint összeállított összesítő. A törzskönyv összesített adatai teljes képet adnak a település területének fekvésenkénti, azon belül művelési ágankénti, minőségi osztályonkénti adatairól, a művelés alól kivett területek nagyságáról, valamint megállapíthatóak belőle a település területéből a mezőgazdasági területnek (szántó, rét, legelő, szőlő, gyümölcsös, kert művelési ágak), valamint termő területnek (a fentiek kiegészülve az erdő, nádas, fásított terület és halastó adatokkal) tekintendő területek összesített adatai is. A törzskönyv az alapja a Tfvt.-ben szabályozott, a termőföld más célú hasznosítására vonatkozó engedélyezés során az átlagos, az átlagosnál gyengébb vagy jobb termőföld meghatározásának is, így elengedhetetlen az ingatlanügyi hatóság földvédelmi hatósági tevékenységéhez.

A 41. §-hoz

Szövegcserés módosítások.

A módosítás annak érdekében szükséges, hogy egyértelmű legyen, az ingatlan-nyilvántartási döntés azonnal végrehajthatónak minősül. Az ingatlan-nyilvántartási eljárás során ugyanis a meghozott határozat rendelkezései az érintett tulajdoni lapon azonnal átvezetésre kerülnek, így a határozat végrehajtottá válik.

A 42. §-hoz

Hatályon kívül helyező rendelkezések.

A 43. §-hoz

A növényvédelmi gépekre és azok műszaki felülvizsgálatára vonatkozó nyilvántartást a törvény értelmében a Magyar Növényvédő Mérnöki és Növényorvosi Kamara (a továbbiakban: Kamara) fogja vezetni. A Kamaránál jelenleg is létezik a növényvédelmi gépekre és azok felülvizsgálatára vonatkozó nyilvántartás, célszerű ezért, hogy az Éltv. a Kamarát hatalmazza fel ennek a feladatnak az ellátására. A felülvizsgálati díjak megállapításához indokolt a Magyar Növényvédő Mérnöki és Növényorvosi Kamaráról szóló 2000. évi LXXXIV. törvény módosítása is, mellyel a Kamara felhatalmazást kap a növényvédelmi szolgáltatási díj, ezzel együtt a felülvizsgálat díjának alsó és felső határának megállapítására. Ezzel megakadályozható lehet az indokolatlanul magas felülvizsgálati díj megállapítása. Ugyanakkor ez a felhatalmazás a növényvédelmi szaktanácsadás díját is behatárolja, ami most sok esetben - a növényvédő szer árába beépítve - külön tételként nem jelenik meg.

A 44. §-hoz

A növényfajták állami elismeréséről, valamint a szaporítóanyagok előállításáról és forgalomba hozataláról szóló 2003. évi LII. törvény (a továbbiakban: Vetőmagtv.) 1. § (2) bekezdés b) pontjának újraszabályozásának indoka az Európai Unió közösségi fajtakatalógusa alapján a jogszabály tárgyi hatályának pontosítása.

A 45. §-hoz

A Vetőmagtv. által a növénytermesztési hatóság számára megállapított feladatokra a földművelésügyi hatósági és igazgatási feladatokat ellátó szervek kijelöléséről szóló 383/2016. (XII. 2.) Korm. rendelet 11. alcíme jelöli ki az eljáró hatóságokat. Növénytermesztési hatóságként 2017. január 1-jétől a földművelésügyi miniszter a növényfajták állami elismerésével kapcsolatos eljárásokban az alábbi feladatmegosztásban jár el: a földművelésügyi miniszter hatáskörébe a növényfajták állami elismerése, az elismerés meghosszabbítása, visszavonása, állami elismerésre bejelentett növényfajta egyedi szaporításának engedélyezése tartozik. A hatáskörök alapján kerültek újraszabályozásra a növényfajta elismeréshez kapcsolódó eljárások, valamint pontosításra került az állami elismerés iránti eljárás kezdeményezésére jogosultak köre.

A 46. §-hoz

A növényfajta állami elismeréséhez szükséges vizsgálatok - az Ákr. 50. § (2) bekezdésével összhangban - nem képezik részét a közigazgatási hatósági eljárásnak. A vizsgálatok a közigazgatási hatóság által hozott döntést megalapozzák, tekintettel arra, hogy a növénytermesztési hatóság az állami elismeréshez szükséges vizsgálatok alapján hoz döntést.

A NÉBIH, mint fajtavizsgálatokat végző szerv feladata marad továbbra is nyilvántartás vezetése az állami elismerésben részesített növényfajtákról, Nemzeti Fajtajegyzék közzététele. A Fajtaminősítő Bizottság a továbbiakban a fajtavizsgálatot végző szerv részére ad szakmai javaslatot.

Törvényi szinten kerültek szabályozásra továbbá - az Ákr. 8. § (3) bekezdésével összhangban - az állami elismerés megszűnésének esetei.

A 47. §-hoz

Újraszabályozás keretében - az Európai Unió közösségi fajtakatalógusával összhangban - pontosításra kerülnek a fajtajegyzékek pontos megnevezése.

2017. január 1. napját követően a megyeszékhely szerinti járási hivatalok hatáskörébe tartozó, szaporítóanyagokra (erdészeti, szőlő, gyümölcs, dísznövény) vonatkozó feladatok tekintetében pontosításra kerülnek a forgalmazáshoz szükséges feltételek (így különösen a minősítésre és a nyilvántartásba vételre vonatkozóan; valamint a VP erdészeti támogatási jogcím jogosultsági feltételei vonatkozásában nevesítésre került a mikorrhizált erdészeti szaporítóanyag).

A módosítás továbbá a forgalmazott szaporítóanyagért való felelősségi kört egyértelműsíti.

A 48. §-hoz

A vámhatóság javaslatára a törvény tartalmazza a szaporítóanyagok harmadik országból való behozatala esetére a nyilvántartás meghatározott adataihoz való hozzáférés jogát.

A 49. §-hoz

A törvényben a zárt körzet kialakításának engedélyezési eljárása az Ákr. 50. § (2) bekezdésével összhangban kerül újraszabályozásra.

Az 50. §-hoz

A szőlő-, gyümölcs- és erdészeti szaporítóanyag előállítására szolgáló törzsültetvény létesítése engedélyezése iránti eljárás vonatkozásában a törvényben pontosításra kerül, hogy a növénytermesztési hatóság a Kormány által kijelölt minősítő szerv által minősített törzsültetvényről engedélyezi szaporítóanyag előállítását.

Az 51. §-hoz

A hatósági feladatok 2017. január 1-től a járásokra utalt hatáskörre, valamint az azokat felügyelő kormányhivatali és központi szakmai irányító szervre tagolódnak. A szántóföldi növényfajok vetőmagjának minősítésének eljárása a közigazgatási hatósági eljárások rendszerére figyelemmel kerül részletes szabályozásra, összhangban a 383/2016. (XII. 2.) Korm. rendelet által meghatározott hatásköri szabályokkal. Az eljárás szabályozásával egyidejűleg kerül meghatározásra az Ákr. 43. § (3) bekezdés f) pontjára figyelemmel a hatósági eljárásban a törvényi eltérés.

Az 52. §-hoz

A nyilvántartást vezető szerv vonatkozásában újraszabályozás keretében pontosításra kerül a nyilvántartás adattartalma (amelyet a Vetőmagtv. korábban két helyen, ellentétes adattartalommal szabályozott).

Az 53. §-hoz

A fajtavizsgálatot végző szerv, valamint a növénytermesztési hatóság, az általuk végzett fajtavizsgálatokkal, valamint eljárásokkal kapcsolatban igazgatási szolgáltatási díjat állapíthat meg, figyelemmel arra, hogy 2017. január 1. napját követően a vizsgálatot végző szerv, valamint az engedélyt kiadó hatóság elvált egymástól.

Az 54. §-hoz

A 2017. január 1. napját követően megváltozott hatásköri szabályokra figyelemmel szükséges a fajtavizsgálatot végző szerv, valamint a nyilvántartást vezető szerv kijelölésére vonatkozó felhatalmazó rendelkezés szerepeltetése.

Az 55. §-hoz

A szövegcserés módosításokat a növényfajta állami elismerésének eljárásában a bejelentő helyébe lépő kérelmező, valamint az eljárásokra és szervekre vonatkozó, 2017. január 1. napját követő faladat-lehatárolások által indokolt pontosítások Vetőmagtörvényben való következetes megjelenítése indokolja.

Az 56. §-hoz

A hatályon kívül helyező rendelkezéseket a növényfajta állami elismerésének eljárásában a bejelentő helyébe lépő kérelmező, valamint az eljárásokra és szervekre vonatkozó, 2017. január 1. napját követő faladat-lehatárolások által indokolt pontosítások Vetőmagtörvényben való következetes megjelenítése indokolja.

Az 57. §-hoz

Mivel a jelenlegi törvénymódosítás elsődleges célja egy, kizárólag az agrártámogatásokra alkalmazandó sui generis eljárásrend kialakítása, ezért szükséges volt a közigazgatási eljárásokban alkalmazandó alapelvek rögzítése. Ezekben a szakaszokban (3/A-3/B. §) a mezőgazdasági és vidékfejlesztési támogatási szervre vonatkozó alapelvek kerültek rögzítésre, úgymint az egyes ügyfelek közötti egyenlő elbánás alapelve, a hatáskörrel való visszaélés tilalma, az ügyféllel való együttműködés követelménye, jóhiszemű illetve jogszabályi keretek közötti eljárás elvének deklarálása.

Ebben a szakaszban kerültek meghatározásra a mezőgazdasági és vidékfejlesztési támogatási szerv hatáskörére (3/D-3/E. §) illetve illetékességére (3/G. §) illetve joghatóságára (3/F. §) vonatkozó általános eljárási szabályok meghatározására. Továbbá ez a szakasz rendelkezik a mezőgazdasági és vidékfejlesztési támogatási szerv előtti eljárás nyelvhasználatról is (3/C. §).

Az 58. §-hoz

Az ügyfelet megillető, illetve terhelő garanciális eljárási jogok és kötelezettségek kerülnek szabályozásra a rendelkezésben.

Az 59. §-hoz

Meghatározza, hogy ki vehet részt ügyintézőként a mezőgazdasági és vidékfejlesztési támogatási szerv előtti eljárásban. Továbbá itt kerül szabályozásra az eljárási kódexből is ismert megkeresés intézménye.

A 60. §-hoz

Az Eljárási törvény jelenleg hatályos 9. §-a törvényben használt fogalmakat tartalmazza, amelyeket az uniós jogszabályi változásokból eredően teljes mértékben felül kellett vizsgálni. Számos - főként a 2007-2013 időszak vidékfejlesztési intézkedéseihez kapcsolódó - fogalom törlésre került (p.: helyi akciócsoport, nemzeti vidéki hálózat), míg néhány fogalomnak az uniós elnevezése vagy uniós jogszabályi háttere került pontosításra (pl.: tanúsító szerv, kifizető ügynökség, mezőgazdasági vagyoni értékű jog).

A 61. §-hoz

Ebben a szakaszban [11. § (1) bekezdés] pontosításra került a törvény hatálya, így az a módosításokat követően kiterjed az Európai Unió általános költségvetése keretében hozott intézkedésekben való részvétellel kapcsolatos, az irányítási, valamint a végrehajtási feladatokat ellátó szervek, illetve szervezetek hatáskörébe tartozó eljárására is. A 11. § (1a) bekezdése és a 11. § (4) bekezdés c) pontja jogtechnikai okokból módosul.

A 62. §-hoz

Mivel az agrártámogatási ügyek nem hatósági eljárások, így azokra az általános eljárási kódex szabályai csupán kiegészítő jelleggel alkalmazandóak, így a 12. § (3) bekezdésében ez került rögzítésre, továbbá az, hogy a mezőgazdasági és vidékfejlesztési támogatási szerv kizárólagos hatásköre a hozzá akkreditált támogatási eljárásokban.

A 12. § (6) bekezdésében pedig az elektronikus kapcsolattartás szabályai kerültek elvi szinten meghatározásra.

A 63. §-hoz

A Kormány közigazgatás átszervezésének eredményeként létrejövő új szervezeti struktúrának megfelelő pontosítások kerültek átvezetésre az Eljárási törvény 14. §-ban.

A 64-79. §-hoz

Ezek a szakaszok az Eljárási törvény III. fejezetében szereplő adatkezelési és nyilvántartási szabályok módosítására irányulnak. Ezek a módosítások a Kincstár szakmailag alátámasztott módosítási igényeit tartalmazzák.

A 80. §-hoz

Az eljárás megindítására vonatkozó szabályok megállapítását tartalmazza az Eljárási törvény új 32/A. §-a.

A 81-83. §-hoz

Az Eljárási törvény általános eljárási szabályokat tartalmazó IV. fejezete került kiegészítésre illetve pontosításra a mezőgazdasági és vidékfejlesztési támogatási szerv előtti eljárásban felhasználható iratokra illetve az azokkal kezelésére vonatkozó szabályokkal.

A 84. §-hoz

Az Eljárási törvény módosítása értelmében az ügyféllel való kapcsolattartás szabályait az új 36/A. § tartalmazza.

A 85. §-hoz

A mezőgazdasági és vidékfejlesztési támogatási szervhez történő kérelembenyújtás szabályi kerülnek e szakaszban meghatározásra. Az agrártámogatási ügyeknél lényegi kérdés az ügyfelek a mezőgazdasági és vidékfejlesztési támogatási szerv által rendszeresített nyomtatványt postai úton történő benyújtásának a fenntartása. Számos - főként nemzeti forrásból finanszírozott - jogcím tekintetében az ügyfelek részére az Eüsztv-ben rögzített elektronikus ügyintézés kivitelezhetetlen, és indokolatlanul nagy adminisztrációs terhet okoz, mivel ezen ügyfélkör Ügyfélkapus hozzáféréssel jellemzően nem rendelkezik. Ezen jogcímek túlnyomórészt ugyanis vagy az adott agrárágazati zavarok leküzdésére irányuló ad hoc támogatási programok, amelynek végrehajtását nem lehet a kifizető ügynökség elektronikus rendszerének az aktualizálásától függővé tenni, vagy olyan több lépésből álló kérelmezési folyamatot tartalmazó jogcímek (pl.: állatjóléti jogcímek), amelyeknek az elektronikus úton való kezelése az adott ügyfél részére indokolatlanul nagy adminisztrációs terhet róna.

A 86. §-hoz

Az Eljárási törvény kérelemre vonatkozó alaki jogi kritériumait határozza meg, így rendelkezik a kérelem benyújtására vonatkozó határidő megtartottságáról, a kérelem minimális tartalmáról és a kérelem visszavonásáról.

Új elemként szabályozásra kerül a támogatásról való lemondás és a támogatási jogosultság megszüntetése is.

A 87. §-hoz

A nyilvánvaló hiba kijavítására vonatkozó rendelkezés kibővítésre került annak érdekében, hogy a kérelem akár az ügyfelek közreműködésével is rövid időn belül kijavítható legyen annak érdekében, hogy az eljárás mielőbb pozitívan lezárásra kerülhessen

A 88. §-hoz

Az Eljárási törvény új 40/A. §-ban az eljárás felfüggesztésre vonatkozó szabályok kerülnek meghatározásra.

A 89. §-hoz

Az Eljárási törvény új 40/B. §-ban az eljárás megszüntetésére vonatkozó szabályok kerülnek meghatározásra.

A 90. §-hoz

A hiányos kérelmekkel kapcsolatos eljárási cselekmények meghatározására szolgál, így ebben kerül szabályozásra a hiánypótlás intézménye, illetve az eljárás során tett ügyfélnyilatkozatok eljárásjogi jelentősége.

A 91. §-hoz

Az ügyintézési határidő számítására vonatkozó rendelkezéseket tartalmazza ezen szakasz. Az agrártámogatások tekintetében fontos kiemelni, hogy az uniós társfinanszírozási programok esetén az egyes uniós jogszabályok a magyar általános eljárási kódextől eltérő időtartamokat határoznak meg az egyes eljárási cselekmények elvégzésére, így az általános szabályoktól való eltérés fenntartása ezen jogcímek tekintetében feltétlenül indokolt.

A 92. §-hoz

A kérelem visszavonásának egy speciális esetét tartalmazza továbbá az Eljárási törvény módosuló 43. § (2) bekezdése, továbbá technikai pontosításokat tartalmaz.

A 93. §-hoz

A tényállás tisztázás garanciális szabályait határozza meg az Eljárási törvény új 43/B. §-a.

A szintén új 43/C. §-ban a végrehajtásban közreműködő szervek kerültek meghatározásra, mivel számos agrártámogatás esetében a támogatási döntés egyéb hatóság által nyújtott adatokon, megadott állásfoglaláson alapul.

A 94. §-hoz

Ugyancsak a mezőgazdasági és vidékfejlesztési támogatási szerv tényállás tisztázási kötelezettségének teljesítéséhez kapcsolódik ez a szakasz is.

Az Eljárási törvény jogszerű földhasználatot megalapozó rendelkezése kiegészül a kényszerhasznosítás jogcímével, míg a jegyző általi hatósági bizonyítván kiállításának időtartama azért került törlésre a 44. § (7) bekezdés j) pontjából annak érdekében, hogy a hatósági bizonyítvány az egységes kérelmek benyújtását követően is igazolni tudja a jogszerű földhasználat tényét.

A 95. §-hoz

Az Eljárási törvény jogutódlásra vonatkozó egyes rendelkezéseit pontosítja.

A 96. §-hoz

A kötelezettség átadás intézményének deklarálása esetlegesen még jelenleg is működő EMVA illetve EHA eljárásokban.

A 97-98. §-hoz

A hatósági tanúra, illetve a jegyzőkönyvre vonatkozó garanciális eljárási elemek kerülnek meghatározásra.

A 99-101. §-hoz

A döntés kötelező elemei, valamint a döntés közlésére és véglegessé válására vonatkozó eljárási szabályok kerülnek meghatározásra a fent hivatkozott szakaszokban.

A 102. §-hoz

A hatósági bizonyítványra vonatkozó külön szabályok kerültek meghatározásra ebben a szakaszban.

A 103. §-hoz

Ebben a szakaszban kerül felsorolásra, hogy mely döntések ellen nincs helye fellebbezés benyújtására. Illetőleg a kérelem érdemi vizsgálat nélkül elutasítási okai is kibővítésre kerültek.

A 104. §-hoz

A döntés kijavítására vonatkozó szabályok kerültek ebben a szakaszban meghatározásra.

A 105. §-hoz

Az általános eljárási szabályokhoz igazodva a mezőgazdasági és vidékfejlesztési támogatási szerv azon jogának deklarálása, hogy a bírósági felülvizsgálattal érintett döntését az érdemi ellenkérelem előterjesztéséig visszavonhassa.

A 106-107. §-hoz

Az agrártámogatási ügyekben hozott elsőfokú döntések ellen benyújtott fellebbezésekre vonatkozó, általános eljárási szabályoktól eltérő rendelkezések kerültek ezen szakaszokban meghatározásra.

A 108-109. §-hoz

Az agrártámogatások kapcsán alkalmazandó felügyeleti eljárás és a semmisség szabályai kerültek meghatározásra ezen szakaszokban.

A 110. §-hoz

Hatósági szerződésre vonatkozó rendelkezések meghatározása.

A 111. §-hoz

Az adóvégrehajtásra vonatkozó jogszabály módosítások következtében e törvényben explicit rendelkezni kell arról, hogy intézkedésben való jogosulatlan részvétel alapján megállapított és fennálló tartozás adók módjára behajtandó köztartozásnak minősül, és azt az e törvényben meghatározott kivételekkel az állami adóhatóság a rá irányadó szabályok szerint hajtja be.

A 112-113. §-hoz

Egyes támogatási jogcímek esetén előfordulhat, hogy az ügyfelet pénzvisszafizetés terheli, így szükséges az Eljárási törvényben a mezőgazdasági és vidékfejlesztési támogatási szerv végrehajtásához való jogának az elévüléséről is rendelkezni.

A 114. §-hoz

A kölcsönös megfeleltetés (a továbbiakban: KM) specializáltságára tekintettel szükséges meghatározni a KM feltételek megsértése miatt alkalmazott eljárás kezdő időpontját.

A 115. §-hoz

A felhatalmazó illetve a jogharmonizációs rendelkezések pontosításra kerültek.

A 116. §-hoz

Jogharmonizációs záradék.

A 117. §-hoz

Átmeneti rendelkezés.

A 118. §-hoz

Az Eljárási törvény jelen módosítással érintett szövegcserés módosításait tartalmazza.

A 119. §-hoz

Az Eljárási törvény jelen módosítással hatályon kívül helyezendő szakaszait tartalmazza.

A 120. §-hoz

A Tfvt.-ben már szereplő fogalom-meghatározások pontosítása, melyet a gyakorlati tapasztalatok, a jogalkalmazó szervek javaslatai, a kapcsolódó jogszabályok rendelkezései, illetve a társminisztériummal folytatott egyeztetések indokoltak.

A 121-122. §-hoz

Az újrahasznosítási eljárás tekintetében kibővítésre került azon tevékenységek köre, amelyek esetében az újrahasznosítást nem kell az ingatlanügyi hatóság felé bejelenteni, illetve meghatározásra került azon esetek köre is, amikor nincs szükség újrahasznosítási eljárásban a talajvédelmi terv benyújtására. Mindezek az újrahasznosítást tervezők vagy azt elvégzők tevékenységének egyszerűsítését szolgálják.

A 123. §-hoz

A mező- és erdőgazdasági földek forgalmáról szóló 2013. évi CXXII. törvény (a továbbiakban: Földforgalmi tv.) 13. § (3) bekezdése rendelkezést tartalmaz arra, hogy ha a földet megszerző tulajdonos a saját használatot vállalja, úgy számára a más célú hasznosítás csak az itt meghatározott esetekben lehetséges. Ezen rendelkezés okán a Tfvt. kiegészítése szükséges azzal, hogy a fenti vállalás esetében hogyan történhet meg az érintett termőföld más célú hasznosításának engedélyezése.

A 124. §-hoz

A termőföld más célú hasznosítása iránti kérelem benyújtásával csatolandó okiratok körének pontosítása a törvényben szereplő módosító rendelkezések miatt.

A 125. §-hoz

A termőföldnek minősülő ingatlanok belterületbe vonása a termőföldek más célú hasznosításának speciális formája, mely egyedi szabályozást igényel. A törvény szerint ezen speciális rendelkezések kiegészülnek azzal, hogy a belterületbe vonás csak akkor engedélyezhető, ha a kérelemben és a képviselőtestületi döntésben szereplő ingatlanok azonosak, megakadályozva ezzel azt, hogy a „részletekben” történjen meg a belterületbe vonás.

A 126. §-hoz

A fogalom-meghatározás pontosítása miatt módosítás.

A 127. §-hoz

A határidőre meg nem fizetett járulék és bírság törlésére vonatkozó szabályozás pontosítása.

A 128-133. §-hoz

Az ingatlanügyi hatóság által lefolytatott földminősítésre és földminősítési eljárásra vonatkozó rendelkezések pontosítása, a földminősítési eljárás, valamint a földminősítő igazolvány kiadásának díjára vonatkozó rendelkezések módosítása. A földminősítési mintatér elhelyezését biztosító használati jog megállapítására vonatkozó szabályozás kiegészítése, melyek célja a jogszabályi rendelkezések összhangjának megteremtése. A földminősítés részletes szabályait a földminősítés részletes szabályairól szóló 47/2017. (IX. 28.) FM rendelet tartalmazza.

A 134. §-hoz

A talajvédelmi tervet érintő, a törvényben eddig szereplő módosítások miatti pontosító rendelkezés, mely rögzíti, hogy az ültetvény telepítéshez, valamint a termőföld eredeti állapotba történő helyreállításához talajvédelmi terv benyújtása szükséges.

A 135. §-hoz

A törvény módosítja a Tfvt. IV. fejezetének címét, igazodva a gyümölcs ültetvények telepítésének korábbi engedélyezési kötelezettsége helyetti bejelentési kötelezettségre egyszerűsödő eljáráshoz.

A 136. §-hoz

A Tfvt. 58/A. § (1) bekezdés a területnagyságot 2500 m2-re csökkentve hozzáigazítja a támogatási rendszerekben alkalmazott minimális területnagysághoz. A törvény nevesíti az adatok körét kiegészítve a szükséges alrészlet adattal.

A Tfvt. 58/A. § (2) és (3) bekezdésben tett pontosítás a Tfvt. 58/A. § (1) bekezdésben tett módosítás miatt szükséges.

A módosítás öt éves időkorlátot vezet be a módosuló Tfvt. 58/A. § (5) bekezdésében.

A 137. §-hoz

A Tfvt. 58/B. § a)-d) pontokban leírt besorolási kategóriák meghatározását változatlanul hagyva a törvény III. és IV. sorszámot rendel a c) illetve d) pontokhoz az egyértelmű számozás érdekében. A módosítás továbbá az osztályba sorolás szövegszerű megfogalmazásának pontosítását is jelenti.

A 138. §-hoz

A Tfvt. 59. § (1) bekezdése átvezeti a területcsökkentést a támogatási rendszerhez igazodva, illetve már nem tartalmazza a telepítéshez kötelező termőhelyi kataszteri besorolást.

A (2) bekezdés előírja, hogy milyen gyümölcsfajta ültetési anyaga használható fel telepítésre.

A (3) bekezdés a telepítési szándék bejelentését követően a talajvédelmi terv érvényességi idejéig teszi lehetővé a telepítést.

A (4) bekezdés a telepítésre, termőre fordulásra, kivágásra és az újratelepítésre ír elő bejelentési kötelezettséget.

Az (5) bekezdés meghatározza az engedélyezési eljárás szükségességét a kísérleti célú gyümölcs ültetvények telepítéséhez.

A 139. §-hoz

A Tfvt. 60. § feljogosítja a telepítési hatóságot, hogy a bejelentéshez kötött tevékenységek valódiságát helyszínen ellenőrizhesse.

A 140. §-hoz

A Tfvt. 61. § (1) bekezdése egyértelműen meghatározza a gyümölcsültetvény kataszter adattartalmát, az (1a) és (1b) bekezdések módosítása pontosító jellegű.

A Tfvt. 61. § (3) bekezdésében foglalt rendelkezés általános jogosultságot biztosít a telepítési hatóság részére az ültetvény-kataszterből történő adatszolgáltatáshoz.

A 141. §-hoz

A Tfvt. 64. § (3) bekezdése lehetőséget ad a bírság ismételt kiszabására.

A 142. §-hoz

A Tfvt. 66. § (1) bekezdése kiegészül a gyümölcs termőhelyi katasztert vezető szervvel és az ingatlanügyi hatósággal.

Az (1a) bekezdésének újraszabályozásával egyidejűleg nem lép hatályba a 2017. évi L. törvény hivatkozott bekezdése.

A (2) bekezdés kiegészülő h) és i) pontjaiban meghatározásra kerülnek a termőhelyi kataszterre, a telepítés bejelentésre és az ültetvénykataszterre vonatkozó eljárás felhatalmazó rendelkezések.

A 143. §-hoz

A Tfvt. 74. §-a a korábban be nem jelentett ültetvények bejelentésére szankciómentes időszakként egy éves türelmi időt biztosít.

A 144-145. §-hoz

Szövegcserés módosítások, illetve hatályon kívül helyező rendelkezések.

A 146. §-hoz

Fogalmi pontosítás.

A 147-149. §-hoz

Az Ákr. hatályba lépésével összefüggő módosítás.

A 150. §-hoz

A kárenyhítési rendszerbe bevitt földterületek kapcsán fontos volt rögzíteni a kárenyhítési hozzájárulás közteher jellegét, ugyanis így teljesen egyértelmű, hogy ezen területekre az önkormányzatok külön helyi adót már nem vethetnek ki.

A 151. §-hoz

Hosszas szakmai egyeztetést követően döntés született arról, hogy az ún. nem termő ültetvények után ne kelljen kárenyhítési hozzájárulást fizetniük a termelőknek, továbbá, hogy ezen területek a kárenyhítő juttatás mértékének megállapításánál se kerüljenek figyelembevételre.

Ennek megfelelőn módosítani szükséges a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvényt (a továbbiakban: Mkk törvény) 11. § (4) bekezdését.

A 152. §-hoz

Az Mkk törvényben továbbá szükséges volt meghatározni, hogy az agrárkár-megállapító szerv eljárására az Eljárási törvény IV. fejezete szerinti eljárási szabályok alkalmazandóak

A 153. §-hoz

Az Mkk törvény módosított 11. § (4) bekezdését a 2018. kárenyhítési évtől kezdődően indokolt alkalmazni, ezért szükséges volt egy átmeneti rendelkezés megalkotása

A 154. §-hoz

Hatályon kívül helyező rendelkezés.

A 155-156. §-hoz

A hegyközségi tanács szőlészeti szekciójába és a borászati szekciójába tartozó küldöttek választásához szükséges pontosítás, amely szerint a küldöttet maguk közül kell megválasztani, a szőlészeti szekcióba a részletezett összeférhetetlenségi szabályok figyelembevételével.

A 157. §-hoz

A módosítás célja, hogy egységes szabályozást biztosítson a horgászat folyatásához szükséges okmányok terén. A kiegészítés révén a nyilvántartott halgazdálkodási vízterületen elkövetett, halvédelmi bírság kiszabásával járó jogszabály-sértések miatt állami horgászjegyét elvesztő személy hatékonyan kizárható a haltermelési létesítményen (halastavon) folytatható horgászatból is, így az állami horgászjegy halgazdálkodási hatóság általi bevonása eléri az e szankciótól elvárt hatást.

A 158. §-hoz

Az előző módosítás technikai jellegű, a halfogásra jogosító okmányok meglétének ellenőrzését szolgáló kiteljesítése. Ha haltermelési létesítményen is elvárt az állami horgászjegy a horgászati tevékenység folytatásához, akkor annak előírása is szükséges, hogy ezen okmányt a horgászati tevékenységet folytatni kívánó személy magánál tartsa.

A 159. §-hoz

Az első módosítás technikai jellegű, a halászati őrzés gyakorlatát szolgáló kiteljesítése. Ha haltermelési létesítményen is elvárt az állami horgászjegy a horgászati tevékenység folytatásához, akkor az ahhoz kapcsolódó elvárások betartásának ellenőrzését az ott eljáró halászati őr részére lehetővé kell tenni.

A 160-161. §-hoz

Az első módosítás technikai jellegű, a halgazdálkodási hatóság által kiszabható szankciók kiterjesztését szolgáló kiegészítése. Ha haltermelési létesítményen is elvárt az állami horgászjegy a horgászati tevékenység folytatásához, akkor annak előírása is szükséges, hogy ezen okmány hiányában haltermelési létesítményen horgászati tevékenységet folytató személy ellen indított eljárásban milyen szankciót alkalmazhat az illetékes halgazdálkodási hatóság.

A 162. és 164. §-hoz

A föld tulajdonjogának és a földhasználati jogosultság Földforgalmi tv. alapján történő megszerzésének a feltétele, hogy a földszerző vállalja, miszerint a föld használatát nem engedi át másnak, azt maga használja. A kiegészítő rendelkezések e vállalás megsértésével kötött szerződések esetében mondják ki a semmisség jogkövetkezményét. Így megfelelve azon jogalkotói célnak, hogy a Földforgalmi tv. hatálya alatt történő földszerzés során mindaddig, amíg a földszerző a föld tulajdonjogával illetve földhasználati jogosultsággal rendelkezik, megfeleljen a Földforgalmi tv. 13. § (1) bekezdése szerinti saját használat követelményének.

A 163. §-hoz

Annak érdekében, hogy 2018. január 1. napjától a mezőgazdasági igazgatási szerv a 80 napos ügyintézési határidőt a tulajdonszerzés hatósági jóváhagyása iránti eljárásban tartani tudja a Fétv.-nek az Ákr. módtv.-el hatályba lépő új 36. §-ának az (1) bekezdéssel történő kiegészítése indokolt, két okból is. Egyrészt a kamarai állásfoglalás kiadására rendelkezésre álló 15 napos határidő a mező- és erdőgazdasági földek forgalmáról szóló 2013. évi CXXII. törvény (Földforgalmi tv.) alapján további 15 nappal meghosszabbítható, és amennyiben erre sor kerül, figyelembe véve a Földforgalmi tv.-ben meghatározott egyéb eljárási határidőket, a 80 napos ügyintézési határidőt nem tudja tartani a hatóság. Fontos az eljárás felfüggesztésének lehetővé tétele azért is, mert a kamara állásfoglalása nélkül a mezőgazdasági igazgatási szerv nem folytathatja az eljárását, így adott esetben a 15+15 napos ügyintézési határidőt is túllépheti a kamara, az a mezőgazdasági igazgatási szerv ügyintézési határidejében fog beleszámítani.

A 165. §-hoz

A Fétv. értelmében a mezőgazdasági igazgatási szerv erdőnek minősülő földre kötött haszonbérleti szerződés vonatkozásában, a használati megosztás benyújtása esetén köteles vizsgálni, hogy a szerződés valamely önálló erdőgazdálkodási egység területére vonatkozik-e. Az Evt. 20. § (2) bekezdése értelmében erdőnek minősülő földet magában foglaló földrészlet használati megosztásáról szóló megállapodással a földrészleten található erdőnek minősülő föld tekintetében átlagosan 30 méternél keskenyebb, vagy egy hektárnál kisebb kiterjedésű földterület kialakulását eredményező használati rend nem alakítható ki. A Fétv. 71. § új (9a) bekezdése alatt részletezett térképi kimutatás révén tudja a tárgyi feltételt a hatóság megvizsgálni.

A 166. §-hoz

A Fétv. 86. §-ában utalás történt a 36. § (1) bekezdés a) pontjában foglaltak alkalmazására, azonban ez a rendelkezés már hatálytalan, illetve 2018. január 1. napjával a 36. § alatt hatályba lépő új rendelkezés a hatósági ellenőrzési eljárásban nem alkalmazható. Mindezek okán a rendelkezés újraszabályozásával indokolt volt a „36. § (1) bekezdés a) pontjában” utalás elhagyása.

A 167. §-hoz

A joggyakorlatban nehézséget jelentett, hogy a mezőgazdasági üzemközpont létét nem a földműves-nyilvántartásba vételtől, hanem tévesen a mezőgazdasági üzemközpontnak minősülő ingatlan feletti jogosultság megszerzésének kezdő időpontjától számították.

A 168. §-hoz

A törvény az általános közigazgatási rendtartásról szóló törvény és a közigazgatási perrendtartásról szóló törvény hatálybalépésével összefüggő egyes törvények módosításáról szóló 2017. évi L. törvény módosítását tartalmazza az alábbiak szerint.

b) ponthoz: a jelenleg hatályos Inytv. szerint, ha a kérelmező, ha a kérelmező a hiánypótlási felhívásra nem nyilatkozott, az ingatlanügyi hatóság a kérelem teljesíthető részének helyt ad, a többi részét pedig elutasítja. Az Ákr. 47. § (1) bekezdés b) pontjára tekintettel az eljárás megszüntetésének van helye, ha a kérelmező a pótlásra történő felhívás ellenére nem pótolja a hiányosságokat. A fentiekre tekintettel a hiánypótlási felhívás eredménytelensége esetén a kérelem részben teljesíthető, az eljárás részben történő megszüntetésének van helye, így a tulajdoni lapra nem a kérelem visszautasításának tényét, hanem a kérelem elutasításának, vagy az eljárás - részben vagy egészben történő - megszüntetésének tényét kell feljegyezni. Meg kell jegyezni, hogy a kérelem érdemi vizsgálat nélküli elutasítását - amelynek részben a helyébe lép a kérelem visszautasításának jogintézménye - a hatályos szabályozás szerint az ingatlan tulajdoni lapján nem lehet feltüntetni.

c) ponthoz: az Ákr. 86. § (1) bekezdése rendezi a kérdést, így az Inytv. 52/A. § szabályozása szükségtelen.

d) ponthoz: A kérdéssel a Kp. vonatkozó rendelkezései foglalkoznak, ezért az Inytv. 58. § (1) bekezdésének hatályon kívül helyezése szükséges.

e) ponthoz: az Inytv. 28. § (1) bekezdés újraszabályozása szükséges, mivel az Ákr. a hatósági igazolás jogintézményét nem ismeri.

f) a kérelem visszautasítására az Ákr. alapján csak szűk körben van lehetőség, az Inytv. 39. § (2) bekezdése szerinti esetekben nem visszautasítási, hanem elutasítási ok áll annak hátterében, hogy a kérelem csak részben teljesíthető, így a módosítás nem indokolt.

g) ponthoz: az Inytv. tárgyi rendelkezéseinek hatályon kívül helyezése indokolt, mivel ezeket az Ákr. szabályai rendezik.

h) ponthoz: A kérdéssel a Kp. vonatkozó rendelkezései foglalkoznak, ezért az Inytv. 58. § (4) bekezdésének hatályon kívül helyezése szükséges.

i) ponthoz: tekintettel arra, hogy a kérdést a közigazgatási perrendtartásról szóló 2017. évi I. törvény 40. § (1) bekezdése rendezi, szükséges az Inytv. 59. §-ának újraszabályozása. A 2017. évi L. törvény nem megfelelően szabályozza e bekezdést, ezért indokolt, hogy a 148. § l) pontja ne lépjen hatályba.

j) ponthoz: az Inytv. jelenleg hatályos 27/A. §-a alapján az eljárás megindításáról az ingatlanügyi hatóság azt az ügyfelet értesíti, akinek az ingatlan-nyilvántartásba bejegyzett tulajdonjogának törlését, illetve akivel szemben vételi jog bejegyzését kérik. Az értesítés mellőzhető, ha a tulajdonjog törlése jogerős hatósági határozaton vagy bírósági döntésen alapul.

Az Inytv. fenti rendelkezésének hatályon kívül helyezése nem támogatható. Megalkotásának legfőbb indoka az volt, hogy az ingatlan mindenkori tulajdonosa értesüljön arról, hogy a tulajdonában álló ingatlan vonatkozásában tulajdonjog bejegyzés iránti eljárás indult meg. Ez a rendelkezés gátat szab annak, hogy az ingatlan vonatkozásában hamis, hamisított okiratokkal, vagy egyéb csalárd módon lehessen tulajdonjog bejegyzés iránti eljárást indítani az ingatlan tulajdonosának tudta nélkül. Az értesítés az ügyfelek érdekeit védi, jelentős adminisztratív terhet nem okoz, így hatályon kívül helyezése nem indokolt.

k) ponthoz: az Inytv. hatályon kívül helyezni kívánt rendelkezése az Ákr. szabályaihoz képest kiegészítő rendelkezést tartalmaz, hatályon kívül helyezése nem indokolt.

l) ponthoz: a módosítás tartalma támogatható, azonban szövegpontosító jellegű további módosítás szükséges, amelyet a törvény tartalmaz.

m) ponthoz: a módosítás nem támogatható. Mindenekelőtt meg kell jegyezni, hogy a módosítás semmilyen módon nem kapcsolódik az Ákr. hatálybalépéséhez, ezért a 2017. évi L. törvényben történő szerepeltetése nem indokolt.

Fel kell hívni a figyelmet arra, hogy a hatályon kívül helyezés visszaélésszerű joggyakorlásra adhat lehetőséget, így ellenkezik Alaptörvényben rögzített a tulajdonnal való rendelkezés jogával is. A függőben tartásra vonatkozó határidő az ingatlan-nyilvántartási eljárás elintézésnek határidejét rögzíti, a felek egymás közötti polgári jogi jogviszonyát nem befolyásolja. Ugyanakkor az eladó számára súlyos, esetenként akár csak bírósági eljárás során orvosolható joghátrányt okozna az, ha az egyébként jogszerűen gyakorolt elállási jogát az ingatlannyilvántartásban nem érvényesíthetné, emellett - az előbb említett módon - az ingatlanával, mint tulajdonnal való rendelkezés jogát elvesztené (hiszen a rangsorban elöl álló, azonban el nem intézhető függőben tartott ügy miatt az esetleges ismételt értékesítés, vagy jelzálogjoggal, egyéb joggal való megterhelés sem valósulhatna meg). Ugyanakkor a függőben tartás határidő nélkülisége a vevő érdekeit sem szolgálná, hiszen a szerződésszerű teljesítést nem tudná megvalósítani, a késedelmes teljesítés esetén pedig a jogügylet érdemét egy elutasított kérelem nem befolyásolná (hiszen a kérelmet ismételten benyújtva újra igazolhatná akár kölcsön felvétele esetében, hogy meghatározott feltétel teljesülése esetén - bejegyzési engedély csatolásával - tulajdonjoga keletkezhet az ingatlanon).

Az Inytv. fenti rendelkezése olyan jogintézményt szabályoz, amelyet a mindennapi ingatlanforgalomban rendszeresen alkalmaznak, az ügyfelek széles körét érinti. Ennek ellenére a 2017. évi L. törvény előterjesztése nem tartalmazott részletes hatásvizsgálatot annak vonatkozásában, hogy a hat hónapos határidő hatályon kívül helyezése várhatóan milyen hatást gyakorol az ingatlanforgalomra, illetve az abban részt vevő személyekre.

n) ponthoz: az Ákr. 119. § (5) bekezdése értemében a másodfokú hatóság a döntést helybenhagyja, a fellebbezésben hivatkozott érdeksérelem miatt, vagy jogszabálysértés esetén azt megváltoztatja vagy megsemmisíti.

Abban az esetben, ha a másodfokú hatóság az első fokú döntést megsemmisíti, szükséges, hogy ezzel egyidejűleg új eljárás lefolytatását rendelje el, mivel ellenkező esetben nem születne döntés a kérelem, illetve megkeresés vonatkozásában.

Az Inytv. 57. § (3) bekezdése az új eljárás lefolytatására vonatkozó részletszabályokat tartalmazza, hatályon kívül helyezése esetén a speciális, ingatlan-nyilvántartásra vonatkozó szabályok nem érvényesülnének.

p)-t) pontokhoz:

A 2017. évi L. törvény 307. § (2) bekezdése alapján a Tfvt. 5. § (6) bekezdésének módosítása téves és szükségtelen, hiszen a földművelésügyi hatósági és igazgatási feladatokat ellátó szervek kijelöléséről szóló 383/2016. (XII. 2.) Korm. rendelet 42. § (6) bekezdése kijelöli ezt a szervet, így a szerv meghatározására külön nincs szükség.

A 2017. évi L. törvény 307. § (5) bekezdésének hatályba lépése azért nem indokolt, mert a Tfvt. 30/A. §-ának módosításával a Tfvt. nem tartalmazna szabályokat az eljárásokért fizetendő igazgatási szolgáltatási díjakra, illetve a díjmentességekre, ezért a rendelkezések újraszabályozás volt szükséges azzal egyidejűleg, hogy a jelzett módosítás nem lép hatályba.

A Tfvt. 66. § (1) és (1a) bekezdése pontosításra kerül az előterjesztésben, ezért nem lép hatályba a 2017. évi L. törvény 307. § (7) bekezdése, valamint a 309. § h) pontja.

u) ponthoz: Annak érdekében, hogy 2018. január 1. napjától a mezőgazdasági igazgatási szerv a 80 napos ügyintézési határidőt a tulajdonszerzés hatósági jóváhagyása iránti eljárásban tartani tudja, a Fétv.-nek az Ákr. módtv.-el hatályba lépő új 36. §-ának az (1) bekezdéssel történő kiegészítése indokolt.

v)-w) pontokhoz: A mező- és erdőgazdasági földek forgalmáról szóló 2013. évi CXXII. törvény (Földforgalmi tv.) sarkalatos törvénynek minősül és taxatív felsorolást tartalmaz azokra az esetekre, amikor a hatósági jóváhagyási eljárásban a szerződés jóváhagyása megtagadásának van helye. Azokra az esetekre, amikor nem lehet megtagadni a szerződés jóváhagyását, mert a megtagadási okok egyikébe sem tartozik bele a fennálló hiányosság, lehetővé kell tenni a hatóság számára az eljárás megszüntetése jogkövetkezmény alkalmazását speciális eljárási szabályként, ellenkező esetben a mezőgazdasági igazgatási szerv nem tudja lezárni azon eljárásait, amelyek esetében nem áll fenn megtagadási ok, ugyanakkor az Ákr.-ben felsorolt eljárás megszüntetési okok sem állnak fenn.

A 169. §-hoz

Az Ákt. hatályba lépésével összefüggő módosítás.

-----STARTING---POINT---VEGE---

A 170. §-hoz

Hatályba léptető rendelkezés.