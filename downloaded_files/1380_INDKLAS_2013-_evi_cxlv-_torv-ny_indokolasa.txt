2013. évi CXLV. törvény indokolása

a villamos energiával, valamint a földgázellátással összefüggésben egyes törvények módosításáról

-----STARTING---POINT---ALTALANOS--- 

A törvény jogharmonizációs célokat szolgál,

a) a nagykereskedelmi energiapiacok integritásáról és átláthatóságáról szóló, 2011. október 25-i 1227/2011/EU európai parlamenti és tanácsi rendeletet;

b) a földgázszállító hálózatokhoz való hozzáférés feltételeiről szóló 715/2009/EK európai parlamenti és tanácsi rendelet I. mellékletének módosításáról szóló, 2012. augusztus 24-i 2012/490/EU európai bizottsági határozatot; és

c) a tagállamok és harmadik országok közötti kormányközi energiaügyi megállapodásokra vonatkozó információcsere-mechanizmus létrehozásáról szóló, 2012. október 25-i 994/2012/EU európai parlamenti és tanácsi határozatot

ülteti át a hazai jogrendszerbe.

-----STARTING---POINT---RESZLETES---

Az 1. §-hoz

A földgáz biztonsági készletezéséről szóló 2006. évi XXVI. törvény (a továbbiakban: Fbktv.) módosítása révén azok a földgázkereskedők, amelyek a földgáz egyetemes szolgáltatás jogszabályban meghatározott áránál kedvezőbb áron értékesítenek földgázt az egyetemes szolgáltatásra jogosult felhasználók számára, és az egyetemes szolgáltatásra jogosult felhasználók számára jogszabályban (a földgázellátásról szóló törvény rendelkezéseinek végrehajtásáról szóló kormányrendeletben) előírt szolgáltatásokat is biztosítják - hasonlóan az egyetemes szolgáltatói engedélyesekhez - visszaigényelhetik a Magyar Szénhidrogén Készletező Szövetség részére a lakossági fogyasztóknak történő értékesítés után befizetett tagi hozzájárulást.

A 2., 12. és 16. §-hoz

A villamos energiáról szóló 2007. évi LXXXVI. törvény (a továbbiakban: VET.) módosításának eredményeképpen a feltételeket teljesítő villamosenergia-kereskedők a villamos energia egyetemes szolgáltatókhoz hasonló módon mentesülnek a kötelező átvételi kötelezettség alá eső villamos energia átvétele alól. A mentesség előfeltételeként az egyetemes szolgáltatásra jogosult fogyasztók részére nyújtandó szolgáltatásokat a VET. egyes rendelkezéseinek végrehajtásáról szóló kormányrendelet fogja tartalmazni.

A 3‒5. §-hoz

Az 1227/2011/EU európai parlamenti és tanácsi rendelet a piaci szereplőkre, valamint az ún. hivatásszerűen ügyletek bonyolító személyekre vonatkozó kötelezettségeket állapít meg, többek között a bennfentes kereskedelem tilalmára, a bennfentes információk közzétételének kötelezettségére, a piaci manipuláció és a piaci manipuláció megkísérlésének tilalmára, valamint bizonyos piaci információknak [például egy villamosenergia-termelő létesítmény (erőmű) kapacitása] a szabályozó hatóság - Magyarországon a Magyar Energetikai és Közmű-szabályozási Hivatal (a továbbiakban: Hivatal) ‒ részére történő megküldésére vonatkozóan.

A törvény értelmében a Hivatal a fenti kötelezettségek betartását két eljárás keretében ellenőrzi. Egyrészt ellenőrzési eljárás (114/E. §) keretében vizsgálja a hivatásszerűen ügyleteket bonyolító személy fenti kötelezettségének teljesítését, másrészt nagykereskedelmi piacfelügyeleti eljárás (114/F‒114/H. §) keretében vizsgálja a bennfentes információk közzétételének kötelezettségére, a piaci manipuláció és a piaci manipuláció megkísérlésének tilalmára vonatkozó kötelezettség teljesítését. A Hivatal az utóbbi eljárása során különösen az 1227/2011/EU európai parlamenti és tanácsi rendeletben meghatározott eszközöket (13. cikk) alkalmazhatja, valamint ezzel összefüggésben a közigazgatási hatósági eljárás és szolgáltatás általános szabályairól szóló 2004. évi CXL. törvény 17. § (4) bekezdése alapján a hatóság az eljárása során - jogszabályban meghatározott módon és körben - jogosult az eljárás lefolytatásához szükséges védett adat megismerésére.

A törvény alapján a piaci szereplő a bennfentes információk közzétételére vonatkozó kötelezettségének a szervezett villamosenergia-piaci engedélyes által működtetett honlapra történő feltöltéssel tesz eleget. A honlapot - a transzparencia és a költséghatékonyság érdekében - a villamosenergia- és a földgázszektor tekintetében egyaránt a szervezett villamosenergia-piaci engedélyes működtetné 2014. január 1-jétől. A szervezett villamosenergia-piaci engedélyesnek a honlap működtetése érdekében szabályzatot kell készítenie, amelyet a Hivatal hagy jóvá. A közzéteendő bennfentes információkat a törvény szerinti felhatalmazás alapján miniszteri rendelet fogja tartalmazni.

A törvény alapján az Energiaszabályozók Európai Ügynöksége (a továbbiakban: Ügynökség) részére teljesítendő jelentéstételi kötelezettség kiegészül a Hivatal részére történő egyidejű, azonos tartalmú jelentéstételi kötelezettséggel, amelynek indoka az információk Hivatal által történő mielőbbi megismerhetőségének biztosítása.

A 6. §-hoz

A Hivatal köztisztviselőinek titoktartási kötelezettségét írja elő.

A 7. §-hoz

E rendelkezés a Hivatal a VET. szerinti feladat- és hatáskörének felsorolását bővíti.

A 8‒9. §-hoz

A Hivatal, a pénzügyi szervezetek felügyeletét ellátó hatóság, az Ügynökség és más tagállam nemzeti szabályozó hatósága közötti együttműködés kereteit teremti meg.

A 10. §-hoz

A Hivatalra irányadó eljárási határidőt határozza meg.

A 11. §-hoz

Felhatalmazó rendelkezéseket tartalmaz.

A 13. §-hoz

A bennfentes információk közzétételére szolgáló honlap működtetéséhez szükséges szabályzat kidolgozására határidőt állapít meg, amely a honlap 2014. január 1-jétől történő működtetése érdekében 2013. október 1-je.

A 14. §-hoz

Technikai jellegű, valamint a Gazdasági Versenyhivatallal történő együttműködési területek bővítését szolgáló szövegcserés módosító rendelkezések.

A 15. §-hoz

A VET. jogharmonizációs záradékának módosítása.

A 17‒22. és a 24‒29. §-hoz

A földgázellátásról szóló törvény módosítása a 1227/2011/EU európai parlamenti és tanácsi rendeletre tekintettel, amelynek magyarázata tekintetében a VET. módosításának indokolásánál kifejtettek irányadóak.

A 23. §-hoz

A 994/2012/EU európai parlamenti és tanácsi határozat a belső energiapiac működésének optimalizálása céljából információcsere-mechanizmust hoz létre a tagállamok és az Európai Bizottság (a továbbiakban: Bizottság) között, amelynek keretében - többek között - a tagállamoknak meg kell küldeniük a Bizottság részére a belső energiapiac működésével vagy az Európai Unió energiaellátásának biztonságával kapcsolatos, harmadik országgal kötött kormányközi megállapodásaikat, az ezzel kapcsolatos szabályokat illeszti be a földgázellátásról szóló törvénybe.

-----STARTING---POINT---VEGE---

A 30‒32. §-hoz

A hatályba léptető, jogharmonizációs és hatályba nem lépő rendelkezések.