2006. évi XLV. törvény indokolása

a mozgóképről szóló 2004. évi II. törvény módosításáról

-----STARTING---POINT---ALTALANOS--- 

A mozgóképről szóló 2004. évi II. törvény (a továbbiakban: Tv.) módosítását három lényeges körülmény teszi indokolttá, és az előterjesztés is ennek megfelelő tartalommal készült:

a) a filmtámogatási szabályok európai uniós jogharmonizációból fakadó módosítása,

b) a támogató szervezetek összeférhetetlenségi szabályainak rendezése és összehangolása,

c) a Tv. végrehajtásának másfél éve alatt, a jogalkalmazás során felmerülő módosítási szükségletek.

A filmtámogatási szabályok módosításának lényege, hogy a korábbitól eltérően a filmek állami támogatás-tartalmának a meghatározásakor a jogszabály az 50%-os támogatási intenzitást tekinti főszabálynak. Az 50%-os támogatási intenzitás szabálya alól a közösségi jog szerint az alacsony költségvetésű és az ún. nehéz filmek jelentenek kivételt; mindkét fogalmat a szubszidiaritás elve alapján a tagállam jogosult meghatározni.

A módosítás másik fontos célja, hogy a korábbinál pontosabban és differenciáltabban szabályozza az összeférhetetlenség kérdését a filmes támogatások területén. Ennek során az előterjesztő azt tartotta szem előtt, hogy lehetőség szerint figyelembe vegye a filmszakma sajátosságait, ne korlátozza indokolatlanul a támogatásokhoz való hozzáférést, ugyanakkor tiszta és átlátható viszonyokat teremtsen a támogatások odaítélésének szabályozásánál. A módosítás két lépcsős szabályozást vezet be a támogató szervezet tisztségviselői és a támogatott szervezet közötti kapcsolat szoros vagy kevésbé szoros jellege szerint.

A módosítások többi része részben technikai, jogértelmezési célú pontosítás, részben a Filmiroda hatékonyabb eljárását célzó szabályok meghatározása (ponttáblázatok szerinti filmbesorolás szabályainak egyértelműbbé tétele, a Korhatár Bizottság létszámának megemelése, a korhatár és az „art” besorolás szabályainak pontosítása, az adatszolgáltatási kötelezettségek pontosítása és elmulasztásuk szankcionálása.)

-----STARTING---POINT---RESZLETES---

Az 1. §-hoz

Az 1. § (1) bekezdése a Tv. „filmalkotás” fogalmát úgy módosítja, hogy egyrészt pontosítja a szerzői jogról szóló 1999. évi LXXVI. törvényre (a továbbiakban: Szjt.) való hivatkozást, másrészt a jogalkalmazás egyértelműsége céljából bizonyos műfajokat - tekintet nélkül arra, hogy egyébként szerzői jogi védelem alá tartozóak-e - a törvény alkalmazása szempontjából kizár a filmalkotás fogalmából. A jogalkotónak nem célja ugyanis, hogy bizonyos, a kereskedelmi televíziózásban önmagukban is megtérülő műfajokat, illetve műsortípusokat állami támogatásban részesítsen.

A (2) bekezdés bevezeti a törvénybe az „egyéb filmalkotás” fogalmát annak érdekében, hogy azok a filmalkotások is besorolást kaphassanak a Tv. 31. §-a alapján, amelyek nem érik el az „egyéb magyar részvételű filmalkotás” kategóriájához szükséges 15 pontot. Ily módon azok a bérmunka jellegű produkciók bekerülhetnek a Nemzeti Filmiroda nyilvántartásába, amelyek kizárólag közvetett támogatásra jogosultak.

A (3) bekezdés pontosítja a „közvetlen támogatás” fogalmát oly módon, hogy kiveszi a meghatározásból az „ideértve a Magyar Mozgókép Közalapítvány által nyújtott támogatás” fordulatot, mivel a Tv. 1. § (3) bekezdése, azaz a törvény hatálya úgy került megfogalmazásra, hogy az már magában foglalja valamennyi közalapítványt.

A (4) bekezdés a „közvetett támogatás” fogalmát pontosítja, kiegészítve a definíciót az állam által támogatott hitelekkel. Ez utóbbiak esetében a Filmiroda nyilvántartásba vételi hatásköre azokra a vállalkozásokra is kiterjed, amelyek ilyen mozgóképszakmai célú támogatott hitelt kívánnak felvenni.

Az (5) bekezdés a korábbiakhoz képest kiterjeszti a nemzeti filmvagyon fogalmát. A Tv. 2. § 26. pontja szerinti, a nemzeti filmvagyonról szóló fogalom meghatározás ugyanis eredetileg nem foglalta magában az 1884. évi és az 1921. évi szerzői jogi törvény hatálya alá tartozó mindazon filmalkotásokat, amelyeken a védelmi idő még fennáll, és amelyek ugyanúgy a nemzeti filmvagyon védett körébe kell, hogy tartozzanak, mint az állami stúdiókban később keletkezett művek. A definíció ezért kiegészül az államot az 1921. évi LIV. törvénycikk 3. §-a és 74. §-a alapján megillető szerzői vagyoni jogok körével. Ugyancsak kiegészül a meghatározás az e jogokat magukban foglaló filmalkotások eredeti negatív példányaival, amelyek kincstári vagyoni körbe vonása és tartós megőrzése ugyancsak kulturális érdek. A jelenlegi szabályozás [a Tv. 35. § (3) bekezdése] szerint ugyan ezeknek a negatívoknak jelenleg is a Magyar Nemzeti Filmarchívum a tulajdonosa, ugyanakkor ez nem áll összhangban az Áht. 109/B. §-ával, amely felsorolja a kincstári vagyoni körbe tartozó javakat. Ezért a nemzeti filmvagyonba tartozó filmalkotások negatív példányait is be kell vonni a kincstári vagyoni körbe.

A 2-3. §-hoz

A 2. § jogharmonizációs céllal módosítja a Tv. 3. § (1) bekezdése szerinti ponttáblázatot. Az Európai Unió állami támogatásokra vonatkozó szabályai a filmszektor támogatását az úgynevezett kulturális kivétel alapján teszik lehetővé. Ehhez azonban az állami támogatásnak bizonyíthatóan kulturális célt kell szolgálnia. A Tv. 3. § (1) bekezdése szerinti ponttáblázatban meglehetősen nagy hangsúly esett a filmalkotás kreatív-művészi közreműködői mellett a kifejezetten ipari, technikai jellegű kategóriákra, amelyek támogatása azonban nem tekinthető kulturális célú támogatásnak. A táblázatot tehát úgy kellett módosítani, hogy a korábbinál nagyobb súlyt kapjanak a művészi-kulturális jellegű jellemzők. Mindeközben a táblázat továbbra is figyelembe veszi a kisebbségi, pénzügyi koprodukciók és a bérmunkák besorolásának szempontjait.

A (2) bekezdés az animációs filmekre vonatkozó táblázatot pontosítja, míg a (3) bekezdés bevezeti a dokumentumfilmek esetében alkalmazandó táblázatot. Az (5) bekezdés a pontszámítás szabályait teszi egyértelműbbé. A korábbi törvényszöveg nem rendelkezett arról, hogy az egyes kategóriákon belül adható pontszámokat milyen módon kell felosztani. Az arányosítás elve alapján a módosítás úgy rendelkezik, hogy az egyes kategóriákon belül a maximálisan adható pontszámból annyi adható a filmalkotásnak, amely arányos az adott kategóriában a magyar részvétel mértékével.

A 3. § a támogatásból kizárt tevékenységek felsorolásakor a Tv. 12. § (7) bekezdéséből kiveszi a reklámfilmet, mivel az a filmalkotás fogalmának meghatározásakor a törvény értelmező rendelkezései között egyszer már kikerült a törvény hatálya alól, így e helyütt szükségtelen e kategória megemlítése. A reklámfilmet azért a filmalkotás fogalmából kell kizárni, mert arra nem csupán a támogatás tilalma vonatkozik, hanem például a korhatár-besorolás kötelezettsége alól is indokolt kivenni. Ugyanakkor a bevezeti a Tv.-be két jellemzően televíziós szórakoztató műfaj meghatározását - valóság-show, illetve napi filmsorozat (szappanopera) - amelyeket kizár a támogatásból. Azért nem a Tv. egészének hatálya alól veszi ki ezeket, mert pl. DVD-forgalmazásuk esetében a nyilvántartási és korhatár-besorolási szabályokat ezekre is indokolt alkalmazni.

A 4. §-hoz

A 4. § lényegében újraszabályozza a 13. §-t, és ez a jogharmonizációs célú módosítás leglényegesebb eleme. A filmek állami támogatás-tartalmának (az úgynevezett támogatási intenzitásnak) a meghatározásakor - szemben a korábbi szabályozással - a jogszabály az 50%-os támogatási intenzitást tekinti főszabálynak, összhangban a filmtámogatásról szóló bizottsági közlemény (Commission Communication: Certain legal aspects relating to cinematographic and other audiovisual works, COM(2001)534 final, 26. 09. 2001) által meghatározott, az Unió alapszerződéseiből levezetett elvekkel. Az 50%-os támogatási intenzitás szabálya alól a közösségi jog szerint az alacsony költségvetésű és az ún. nehéz filmek jelentenek kivételt; mindkét fogalmat a szubszidiaritás elve alapján a tagállam jogosult meghatározni.

A módosítás a 13. § (2)-(4) bekezdésében határozza meg ezeket a kategóriákat, oly módon, hogy ezáltal a magyar nyelven gyártott alkotások túlnyomó többsége mentesülhet az 50%-os támogatási szabály alól. A 13. § (2) bekezdésébe azok a kis költségvetésű, a piaci viszonyoktól rendszerint teljesen függetlenül készülő alkotások kerültek, amelyek műfajuknál és 50 milliónál alacsonyabb költségvetésüknél fogva 100%-ban jogosultak állami támogatásra. A (3) bekezdésben az 500 milliónál alacsonyabb költségvetésű filmek szerepelnek, amelyek a büdzséjük 90%-át jogosultak állami támogatásból fedezni (az Európai Unió tagállamaiban 1,5-2 millió euró alatt beszélhetünk alacsony költségvetésű filmről). Ez által a Magyarországon készülő, közvetlen támogatásra jogosult filmalkotások többsége továbbra is jogosult lesz a 90%-os állami támogatásra.

A Tv. 13. §-ának (4) bekezdésében kerül meghatározásra az Európai Unió terminológiájában „nehéz filmként” ismert kategória. E szabály szerint - költségvetési korláttól függetlenül - 90%-ban támogathatók azok a filmek is, amelyek esetében a terjesztés során nem valószínűsíthető a megtérülés (ez ma a magyar filmek többségére érvényes) és a film megfelel az a)-e) pontokban felsorolt valamely kulturális célnak. Végül az (5) bekezdés kedvezőbb (70%-os) támogatási arányt tesz lehetővé azon nem magyar nyelven gyártott filmek esetében is, amelyek hozzájárulnak a magyar kultúra népszerűsítéséhez és költségvetésük nem haladja meg az 500 milliós Ft-os határt. Fontos hangsúlyozni ugyanakkor, hogy ebbe a kategóriába csak azok a filmek tartozhatnak, amelyek egyébként a Tv. szerint nemzeti filmként, vagy koprodukcióként jogosultak a közvetlen támogatásra.

A (6) bekezdés szerint a kisebbségi, pénzügyi koprodukciók esetében a 3. § táblázata alapján számított magyar részvételi arányhoz kell igazodnia a közvetlen támogatás mértékének, amelyet a magyar producert terhelő hozzájárulásra kell vetíteni. A (7) bekezdés úgy módosul, hogy a közvetlen állami támogatás kötelezően Magyarországon elköltendő része 60%-ra csökken, ugyanakkor a támogató szervezet jogosult magasabb arányt is előírni, amely azonban - összhangban az Európai Bizottság Közleményében foglaltakkal - legfeljebb 80% lehet.

Az 5-6. §-hoz

Az 5. § az államháztartásról szóló 1992. évi XXXVIII. törvény módosításának megfelelően bevezeti a támogatási feltételek közé a munkaügyi kapcsolatok rendezettségét, amely a filmiparban érvényesülő egyre növekvő foglalkoztatottság miatt különösen indokolt.

A 6. § célja, hogy a korábbinál pontosabban és differenciáltabban szabályozza az összeférhetetlenség kérdését a filmes támogatások területén. A módosítás két lépcsős szabályozást vezet be a támogató szervezet tisztségviselői és a támogatott szervezet közötti kapcsolat szoros vagy kevésbé szoros jellege szerint. A módosítás másik elemeként a korábbi hozzátartozói kör a közeli hozzátartozókra szűkül. Ennek indoka, hogy a korábbi szabályozás túlzottan széles kört zárt ki differenciálás nélkül a támogathatók köréből akkor is, ha egyébként az érintett személy vagy vállalkozás a támogatandó filmalkotás gyártásából csak kis mértékben vette ki a részét. A támogatások odaítélésében - ideértve a javaslattétel folyamatát is - sok esetben nagyszámú szakértő vesz részt, ahol valamennyi hozzátartozó kizárása megnehezítené a döntéshozatalt (utalunk a filmes nemzedékekre és famíliákra). Az új 14/A. § (1) és (2) bekezdése azokat az eseteket szabályozza, amikor a támogatást igénylő szervezet vagy személy és a támogató szervezet tisztségviselője között szoros - tulajdonosi, alapítói, vezetői vagy közeli rokoni - kapcsolat áll fenn. Ilyen esetekben az érintett szervezet ki van zárva a támogatásból.

A (2) bekezdés kifejezetten a filmgyártás során alkalmazott olyan pozíciók, közreműködők érintettségének eseteit szabályozza, amelyek egyrészt meghatározó hatással bírnak a filmalkotás végső formájára, az Szjt. szerint filmszerzőknek minősülnek, másrészt valószínűsíthető, hogy a film költségvetésének személyi jellegű tételei közül ezen közreműködők díjai a legjelentősebbek.

A (3) bekezdés a kétlépcsős szabályozás második fokozata, amikor a támogatást igénylő szervezet vagy személy és a támogató szervezet tisztségviselője között csak közvetett - általában munkavégzésre irányuló - kapcsolat áll fenn. Ez esetben az adott pályázó nincs kizárva a támogatásból, a támogató szervezet érintett tisztségviselője azonban - mind a döntéshozói, mind a javaslattételi szinten - nem vehet részt a pályázat elbírásában.

A (4) bekezdés azt szabályozza, hogy a javaslattétellel együtt a javaslattevő tisztségviselőknek az általuk ismert összeférhetetlenségi körülményre is fel kell hívniuk a döntéshozók figyelmét. Az (5) bekezdés arról szól, hogy a döntés meghozataláig az összeférhetetlenségi körülményről az érintett tisztségviselőnek írásban nyilatkoznia kell. A hamis tartalmú nyilatkozat adásának szankciója a támogató szervezet oldalán az illető tisztségviselő megbízatásának megszűnése.

A 7-12. §-hoz

A 7. § (1) bekezdés szerinti módosítás célja, hogy - összhangban a (6) bekezdés által bevezetett új rendelkezéssel - a Filmiroda alapvető feladataként megjelölje a korhatár besorolások megsértése esetén alkalmazott szankciókat. A korábbi szabályozás hiányossága miatt az Irodának a besorolási bejelentés elmulasztása miatt nem volt lehetősége szankciót alkalmazni.

A (2) bekezdés az „egyéb filmalkotás” kategóriáját megfelelően bevezeti a Tv. 19. §-ának (1) bekezdésébe is, a (3) bekezdés pedig a jogalkalmazás szempontjából a törvényben is egyértelművé teszi, hogy a támogatási igazolások (adóigazolások) kiadásának eljárása az Iroda hatósági eljárásai közé tartozik. A (4) bekezdés kifejezetten az Iroda feladatává teszi a nemzetközi egyezmények szerinti koprodukciós igazolások kiadását, az (5) bekezdés az időközben hatályba lépett új törvénynek megfelelően módosítja a közigazgatási hatósági eljárás alkalmazására való hivatkozást.

Az Iroda gyakorlati működése során világossá vált, hogy a javaslattevő szerepet betöltő Korhatár Bizottság nem alkalmas a korhatár besorolások feltüntetésének ellenőrzésére, hanem ezt a feladatot az Iroda által alkalmazott köztisztviselőknek kell ellátniuk. A 8. § szerinti módosítás ennek megfelelően pontosítja a Korhatár Bizottság feladatának meghatározását.

A 9. § szerinti módosítást szintén a működés tapasztalatai teszik indokolttá. A Filmiroda egyik fontos feladata, hogy a Magyarországon bármilyen hordozón forgalomba hozott összes filmalkotást a korhatárok szerint besorolja. A tájékoztatás mellett ennek különös jelentősége van az V. kategóriába tartozó, pornográf tartalmú filmek esetében, mivel a pornótartalmú képhordozók után a forgalmazók magasabb kulturális járulékot kötelesek fizetni. A besorolási feladatok teljes körű elvégzésére az öttagú bizottság elégtelennek bizonyult, ezért indokolt a tagok létszámának hétre emelése.

A 10. § kiegészíti a korhatár besorolásra vonatkozó rendelkezést a nyilvános vetítés fogalmával - amely a gyakorlatban már elfogadást nyert - és pontosítja a jelzések elhelyezésének módját az adathordozók csomagolásán. A 24. § (2) bekezdésében a szankcionálandó magatartások közé bekerül a filmalkotás korhatár besorolás nélküli terjesztése is, eddig ugyanis nem volt bírságolható az a forgalmazó, aki nem nyújtotta be a filmalkotást besorolásra a Filmirodának.

A 11. § az „art” besorolás kategóriáinak pontosítását célozza. A három kategóriát igyekszik a művészeti, egyéb kulturális és a kritikai szempontok alapján elválasztani. Az a) kategória kifejezetten a művészi érték alapján való besorolást teszi lehetővé, a b) a filmfesztiválokon való szereplés szerinti minősítést, míg a c) az egyéb kulturális szempontú besorolást (ugyanakkor a művészi megvalósítást itt is figyelembe kell venni). Fontos új elem, hogy a b) pont szerint a Filmirodának közzé kell tennie azt a listát, amelyen a minősített filmfesztiválok szerepelnek. Ezeken a fesztiválokon díjat nyert filmeknek az Iroda automatikusan art-minősítést ad. Ezáltal bizonyos filmek esetében a forgalmazó biztos lehet abban, hogy azoknak az Iroda art minősítést fog adni, ez által az „art” filmek behozatala kiszámíthatóbbá válik, az „art” mozik filmellátása pedig stabilabbá.

A 12. § az Iroda által nyilvántartott filmalkotások tekintetében a „támogatásban részesült” fordulat helyett a „támogatásban részesülő” fordulatot alkalmazza, mivel a nyilvántartásba vétel időpontjában az adott filmalkotás sok esetben csak a támogatási szándékról értesült, vagy a támogatása éppen folyamatban van.

A 13-17. §-hoz

A 13. § a jogharmonizációs célú módosítás következő fontos eleme. A jelenlegi szabályok szerint az Iroda általi nyilvántartásba vétel iránti kérelem benyújtásának feltétele a magyar állampolgárság, vagy magyarországi székhely. Ez a kikötés azonban ellentétes a letelepedés szabadságának és a személyek szabad mozgásának elvével. Ezért a rendelkezés szerint a magyar állampolgárság az Európai Gazdasági Térség tagállamának állampolgárságára módosul, a magyarországi székhely helyett pedig EGT tagállambeli székhely és egyidejű magyarországi telephely kerül a törvénybe. A (2) bekezdés a támogatást igénylő adatközlési kötelezettségét pontosítja.

A 14. § (1) bekezdése az Iroda feladatává teszi a támogatási arányok törvényben meghatározott szabályai betartásának ellenőrzését. A (2)-(3) bekezdés a támogatást igénylő és a filmterjesztő adatszolgáltatási kötelezettségét egyértelműsíti.

A 15. § célja, hogy a Tv. 30 §-ában külön is megnevezze azokat az adatokat, amelyek közérdekűnek minősülnek, és amelyek nyilvánosságának biztosítása különösen fontos. Ilyennek tekinthetőek a közpénzből készült filmalkotások költségvetése, illetve ezek állami támogatás-tartalma. Ez utóbbiak például alapvető adatoknak tekinthetőek az európai audiovizuális piacon, és egy-egy ország filmiparáról sokat elárul, hogy az adott nemzet filmjei mekkora állami támogatással készültek. Ugyanakkor nyilvánvalóan jogos érdeke a nézőknek, és valamennyi adófizetőnek, hogy megismerje, az állam mennyit költött a hazai filmgyártás támogatására. A filmforgalmazás adatai (látogatószám és pénztári jegybevétel) ma már valamennyi nemzetközi filmforgalmazási adatközlésnek a részét képezik. Ezeket az adatokat a hazai forgalmazók is megküldik például az Európai Audiovizuális Obszervatórium számára való adatszolgáltatáshoz. A nemzetközi közönség és a szakma számára ily módon nyilvános adatok megismerését nyilvánvalóan a hazai közönségnek is biztosítani kell.

A 16. § egyrészt az „egyéb filmalkotás” kategóriáját helyezi el a Tv. 31. §-ában (a módosítás 1. § (2) bekezdésében írtaknak megfelelően), másrészt a támogatási arányok betartásának ellenőrzését a támogatási igazolás kiadása előtt is előírja az Irodának.

A 17. § egy külön §-ban helyezi el az Iroda bírságolási jogkörébe tartozó eseteket. A korhatár-besorolási szabályok megsértése esetén - a bírság lehetséges magas összegére tekintettel - megadja a mérlegelési szempontokat.

A 18-23. §-hoz

A 18. §-ban és a 19. §-ban hivatkozott rendelet által szabályozandó tárgykör egyes elemei a Polgári Törvénykönyvről szóló 1959. évi IV. törvény, valamint a szerzői jogról szóló 1999. évi LXXVI. törvény vonatkozó rendelkezései szerint miniszteri rendelettel nem szabályozhatóak. Fentiek alapján a szabályozást a hivatkozott törvényekben foglalt szinten, azaz kormányrendeletben szükséges meghatározni. Ennek megfelelően szükséges a felhatalmazó rendelkezések módosítása.

A 20. § a Kormány és a filmszakmát képviselő szervezetek, valamint a Magyar Mozgókép Közalapítvány által a filmszakmai vállalkozói vagyon rendezéséről kötött megegyezés alapján került a törvénybe. A MAFILM Rt. és a Magyar Filmlaboratórium Kft. részvényeinek, illetve üzletrészeinek többsége, egy darab szavazatelsőbbségi jogot biztosító részvény, illetve egy darab elsőbbségi jogot biztosító üzletrész kivételével, ingyenes vagyonátruházással az MMK tulajdonába kerül.

Ennek lehetőségét az állam tulajdonában lévő vállalkozói vagyon értékesítéséről szóló 1995. évi XXXIX. törvény 35. § b) pontja tartalmazza, amely szerint az ÁPV Rt. - kivételesen indokolt esetben - akkor adhat át állami vagyont pénzbeli térítés nélkül, ha az átadás törvény alapján közalapítvány, közcélú alapítvány, köztestület, továbbá olyan más közcélú egyesület részére történik, amely jogszabályban meghatározott közfeladat ellátását veszi át, illetve költségvetési tehervállalást helyettesít. A vagyonátadásra a konkrét felhatalmazást törvénybe kell foglalni, amelyet a 20. § tartalmaz.

-----STARTING---POINT---VEGE---

A 21. § a hatályba lépésről rendelkezik. A törvény bizonyos rendelkezéseinek korábbi hatályba lépését az teszi indokolttá, hogy a nemzeti filmvagyonba tartozó filmalkotások terjesztéséről szóló rendeletet a Kormány mielőbb megalkothassa. Jelenleg ugyanis a felhatalmazás a miniszternek szól.

A 22. § átmeneti rendelkezései szerint a törvény hatályba lépése előtt benyújtott kérelmekre még a korábbi szabályokat kell alkalmazni.

A 23. § a Tv. bizonyos rendelkezéseinek hatályon kívül helyezéséről szól. A Tv. 14. § (5) bekezdésének hatályon kívül helyezése az újra szabályozott összeférhetetlenség miatt indokolt. Mivel az Áht. 109/C. alapján a kincstári vagyon felett az illetékes miniszter a Magyar Állam nevében őt megillető tulajdonosi jogok gyakorlását a Kincstári Vagyoni Igazgatóság útján látja el, ezért a Tv. 35. (3) bekezdése alapján a negatív példányok nem a Filmarchívum tulajdonában vannak, hanem kincstári vagyonba tartoznak, amelyen a Filmarchívum csak vagyonkezelő lehet. Ennek megfelelően a Tv. 35. § (3) bekezdését hatályon kívül kell helyezni, és a Filmarchívumnak a negatívokon fennálló vagyonkezelői jogát kizárólag a 35. § (1) bekezdésre kell alapozni.

Szintén a törvény hatályát érintő fontos kérdés, hogy az Európai Bizottságnak a filmművészet állami támogatásának szabályait is tartalmazó Közleménye (Közlemény a Tanácshoz, az Európai Parlamenthez, a Gazdasági és Szociális Bizottsághoz valamint a Régiók Bizottságához, a filmipari és egyéb audiovizuális művek bizonyos jogi aspektusairól, Brüsszel, 2001. 09. 26. COM(2001) 534 final) 2007. június 30-ig van hatályban. Ezért a tagállami filmtámogatási rendszerek notifikációjakor a Bizottság jóváhagyása csak eddig az időpontig szól azzal, hogy az ezt követően hatályos támogatási program tekintetében a Bizottság újbóli előzetes engedélye szükséges. Ennek megfelelően a 23. § (3) bekezdése a támogatási szabályok 2007. június 30-i hatályon kívül helyezéséről rendelkezik.