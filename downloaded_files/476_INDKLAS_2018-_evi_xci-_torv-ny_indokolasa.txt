2018. évi XCI. törvény indokolása

egyes igazságügyi tárgyú törvények módosításáról

-----STARTING---POINT---ALTALANOS--- 

A törvény az ügyvédi tevékenységről szóló 2017. évi LXXVIII. törvény (a továbbiakban: Üttv.) hatálybalépését követő gyakorlati igények és a Magyar Ügyvédi Kamara jelzése alapján felmerülő pontosításait, valamint egyéb igazságügyi tárgyú törvények módosításait tartalmazza.

A csődeljárásról és a felszámolási eljárásról szóló 1991. évi XLIX. törvény (Cstv.) módosítása a felszámoló szervezetekre vonatkozó kiegészítő szabályokat állapítja meg, ezen kívül a joggyakorlat egységesítése érdekében néhány feltétlenül szükséges pontosítást végez el a felszámolási eljárásra vonatkozóan.

Az Alkotmánybíróság a 4/2018. (IV. 27.) AB határozatában (a továbbiakban: AB határozat) megállapította, hogy alaptörvény-ellenes volt a 2016. október 20-án hatályba lépett és 2016. október 21-én hatályon kívül helyezett, az egyes kárpótlással összefüggő törvények módosításáról szóló 2016. évi CII. törvény 1. és 3. §-a, továbbá hogy mulasztással előidézett alaptörvény-ellenesség áll fenn, mert a törvényalkotó nem szabályozta, hogy a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény 15. § (2) bekezdésében a termőföldtulajdon megszerzésére megállapított vételi jog gyakorolható legyen minden olyan esetben, amikor a módosítás hatálybalépésekor a földalap kijelölése folyamatban volt. A szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvény új, 25/B. §-a az Alkotmánybíróság 4/2018. (IV. 27.) AB határozatának 2. pontjában foglaltak végrehajtását szolgálja.

A polgári perrendtartásról szóló 2016. évi CXXX. törvény (a továbbiakban: Pp.) alapján az elsőfokú bíróság végzése ellen abban az esetben van helye fellebbezésnek, ha törvény így rendelkezik. A bírósági polgári nemperes eljárásokban alkalmazandó szabályokról, valamint egyes bírósági nemperes eljárásokról szóló 2017. évi CXVIII. törvény a bírósági nemperes eljárásokban, így a bírósági végrehajtási eljárásban is biztosítja a fellebbezési jogot az eljárást befejező végzések ellen. Ugyanakkor a bírósági végrehajtási eljárás hosszabb folyamata alatt számos végzés meghozatalára kerül sor mind a végrehajtást elrendelő, mind a végrehajtást foganatosító bíróság részéről. A bírósági végrehajtásról szóló 1994. évi LIII. törvény (a továbbiakban: Vht.) már jelenleg is számos végzés tekintetében rendelkezik a külön fellebbezés lehetőségéről, azonban az egységes joggyakorlat biztosítása érdekében szükségessé vált a bírósági végrehajtási eljárás folyamán meghozatalra kerülő végzések áttekintése, és a fellebbezési jognak külön nevesítése azokban az esetekben, amelyekben jogalkalmazási bizonytalanság merülhet fel. A jogrendszeren belüli koherencia megteremtése érdekében a Vht. módosítása szükségessé vált a Széchenyi Pihenő Kártya kibocsátásának és felhasználásának szabályairól szóló Kormányrendelettel, mező- és erdőgazdasági földek forgalmáról szóló 2013. évi CXXII. törvénnyel, valamint az adóhatóság által foganatosítandó végrehajtási eljárásokról szóló 2017. évi CLIII. törvénnyel összefüggésben. Továbbá a jogalkalmazói észrevételek, visszajelzések alapján pontosításra, egyértelműsítésre került a közös tulajdon megszüntetésére vonatkozó végrehajtás elrendelése, valamint a végrehajtók összeférhetetlenségére vonatkozó szabály.

A bűncselekmények áldozatainak segítéséről és az állami kárenyhítésről szóló 2005. évi CXXXV. törvény módosítása a bűncselekmények áldozatainak kárenyhítéséről szóló, 2004. április 29-i 2004/80/EK tanácsi irányelv 10. cikkének való megfelelés érdekében egészíti ki a törvényt.

Az Alkotmánybíróság a cégnyilvánosságról, a bírósági cégeljárásról és a végelszámolásról szóló 2006. évi V. törvény (a továbbiakban: Ctv.) 9/C. §-ában szabályozott, a kényszertörlési eljárások során alkalmazandó eltiltással kapcsolatos rendelkezésekkel összefüggésben benyújtott bírói kezdeményezések alapján 16/2018. (X. 8.) AB határozatában 2018. december 31-i hatállyal megsemmisítette az érintett rendelkezést, határozatában jelezve, hogy az eltiltás intézményének alkotmányossá tétele érdekében jogalkotásra van szükség, melyre az érintett rendelkezés pro futuro megsemmisítése esetén a jogalkotónak lehetősége nyílik.

Az eltiltás jogintézménye fontos építőköve a kényszertörlési eljárásnak. A megújított szabályozás nem választja le a kényszertörlési eljárásról az eltiltás jogintézményét, mert azzal annak szankciós jellege enyészne el. Ez a megoldás viszont szélesíti az eltiltásra okot adó körülmények vizsgálatának terét, lehetőséget biztosít a korábbi vezető tisztségviselők számára a kimentést megalapozó nyilatkozattételre. A jövőben az eltiltás a kényszertörlésbe bejelentett követelésekkel arányos időtartamra kerül kiszabásra, továbbá lehetőség lesz teljes mentesülésre is.

Az általános közigazgatási rendtartásról szóló 2016. évi CL. törvény (a továbbiakban: Ákr.) 2019. január 1-jétől hatályos 8. § (3) bekezdéséhez igazodóan az egyéni vállalkozóról és az egyéni cégről szóló 2009. évi CXV. törvény módosítása - többek között - a szükségtelenné vált miniszteri rendeleti felhatalmazások hatályon kívül helyezése mellett a szükséges kormányrendeleti szintű felhatalmazásokat állapítja meg.

A hagyatéki eljárásról szóló 2010. évi XXXVIII. törvény (a továbbiakban: Hetv.) módosítása egyrészt annak érdekében szükséges, hogy az öröklési ügyekre irányadó joghatóságról, az alkalmazandó jogról, az öröklési ügyekben hozott határozatok elismeréséről és végrehajtásáról, valamint az öröklési ügyekben kiállított közokiratok elfogadásáról és végrehajtásáról, valamint az európai öröklési bizonyítvány bevezetéséről szóló 2012. július 4-i 650/2012/EU európai parlamenti és tanácsi rendelet (a továbbiakban: EuÖR.) szerinti európai öröklési bizonyítvány felhasználhatósága - különösen külföldön lévő hagyatéki vagyontárggyal kapcsolatos banktitok körébe tartozó adatok megismerése céljából - az öröklésben érdekelt számára biztosított legyen. A gyakorlati tapasztalatok alapján szükséges a hagyatéki eljárásról szóló igazolás intézményének újraszabályozása. A törvény szerint a közjegyző az öröklésben érdekelt kérelmére végzéssel igazolja az adott örökhagyót érintő hagyatéki eljárás - vagy öröklési bizonyítvány kiállítása iránti eljárás - folyamatban létét, valamint ezen eljárás előtte történő megindulásának időpontját.

Szüksége lehet továbbá az érdekeltnek ilyen igazolás bemutatására olyan esetben is, amikor közvetlenül a hagyaték fekvése szerinti más tagállamban kérelmez (az EuÖR. 19. cikke alapján) az ottani jog szerint biztosítási intézkedést; ilyen esetben ugyanis adott esetben igazolnia kell, hogy a hagyatéki eljárás magában a joghatósággal rendelkező tagállamban már megindult. A módosítás újraszabályozza továbbá az öröklési bizonyítvány kiállításának feltételrendszerét is, figyelemmel arra, hogy az EuÖR. által bevezetett egységes joghatósági szabályrendszer felölel mindenfajta olyan eljárást, amely az öröklés jogi rendjének tisztázására irányul, így hatálya alá tartozik nem csak a magyar fogalmak szerinti „hagyatékátadás”, hanem az az esetkör is, amikor a közjegyző öröklési bizonyítvány kiállításával igazolja az öröklési rendet. A módosítás bevezet továbbá egy teljesen új jogintézményt is a Hetv.-be, az öröklési tanúsítványt, melynek kiállítására abban az esetben kerülhet sor, amikor az öröklési ügyre nem áll fenn egyetlen uniós tagállam (beleértve Magyarország) joghatósága sem. Az öröklésben érdekeltnek ilyen esetben is jogi érdeke fűződhet ahhoz, hogy az ügyben érintett harmadik állam hatóságai előtt közhitelesen tudja igazolni a magyar jog (mint az örökhagyó állampolgársága szerinti állam joga) szerint irányadó öröklési rendet. Ennek megfelelően az öröklési tanúsítvány kizárólag a harmadik államokban történő jogérvényesítésre szolgál, erre a tanúsítványban utalni is kell.

A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (továbbiakban: Pmt.) módosítása alapján az Üttv. 3. § (1) bekezdése szerinti, az ügyvédi tevékenység keretében kiegészítő jelleggel végzett, a Pmt. hatálya alá tartozó bizalmi vagyonkezelői tevékenység felügyeletét is azok területi ügyvédi kamarák látják el, amelyek az Üttv. 2. § (1) bekezdés szerinti tevékenységük tekintetében is felügyeletet gyakorolnak az ügyvédi tevékenységet gyakorló természetes személyek és ügyvédi irodák felett.

A jogi képviselet és a büntetőügyekben védelem ellátásának korlátját jelentő Üttv. 20. § (3) bekezdésének módosítása szükséges arra tekintettel, hogy egyes az igazságszolgáltatásban működő és egyéb közhatalmi szervek esetében jellemző, hogy a tevékenység alapját jelentő jogviszony nem azzal a konkrét eljáró szervvel áll fenn, amelynek a munkájában az ügyvédi tevékenységet gyakorló személy a foglalkozásváltást közvetlenül megelőzően részt vett, és amely esetében a korlátozás érvényülése indokolt.

Egyértelműsíteni szükséges az azonosítási kötelezettség szabályait, amelyek szerint az elektronikus adatigénylés a közhiteles nyilvántartásba való bejegyzés alapjául szolgáló okiratok ellenjegyzése esetén kötelező, azonban az adatigénylést harminc napon belül elegendő egyszer teljesíteni. Kiegészülnek ezen felül az elektronikus okirati ellenjegyzés részletszabályai.

A módosítás kiegészíti a kamarai jogtanácsokra vonatkozó általános szabályokat megteremtve a munkavállalói érdekképviseleti szervek jogát arra, hogy az általuk ellátott képviselet esetén kamarai jogtanácsosukat saját tagjuk munkaügyi, illetve közszolgálati perében jogi képviselet ellátásra hatalmazhassák meg, valamint rendezi az elektronikus kapcsolattartásra szolgáló elérhetőség kérdését a kamarai jogtanácsosi működés sajátosságaira tekintettel.

A kamarai jogtanácsok több munkáltatóval létesített munkaviszonyát indokolt az egymással egy vállalatcsoportba tartozó munkáltatókra szűkíteni az Üttv. 68. §-ának kiegészítése útján. A módosítás ezen felül kógensen rendelkezik arról is, hogy a kamarai jogtanácsos számára a konkrét ügy ellátásával kapcsolatban utasítást adni csak az ügy ügyfele jogosult, függetlenül a munkáltatói jogok eltérő gyakorlásától.

A Magyar Állam képviseletének ellátását érintő jogszabályváltozásokra tekintettel az Üttv. kiegészítése egyértelművé teszi, hogy a tárca nélküli miniszterek feladat- és hatáskörébe tartozó ügyekben annak a minisztériumnak, illetve a Miniszterelnöki Kormányirodának a kamarai jogtanácsosa járhat el, amelyik az adott tárca nélküli miniszter munkáját törvény és jogszabályi kijelölés alapján segíti.

Kis terjedelmű pontosítás érinti a fegyelmi eljárási szabályokat, valamint a területi elnökség hatáskörébe tartozó kamarai hatósági eljárások felsorolását. Kiegészül a vagyoni tagság szabályrendszere, valamint bírósági hatáskörbe kerül az ügyvédi irodák vagyonrendezési eljárása. Az illetékről szóló 1990. évi XCIII. törvény 67. § (3) bekezdésével összhangban az Üttv.-ben törvényi szinten kerülnek megállapításra azok ügyvédi kamarai hatósági eljárások, amelyek mentesek az igazgatási szolgáltatási díjfizetési kötelezettség alól. Az Üttv. és a közigazgatási perrendtartásról szóló 2017. évi I. törvény (a továbbiakban: Kp.) közötti összhang megteremtése érdekében elhagyásra kerülnek a Kp.-ban rendezett, a keresetindításra vonatkozó szabályok.

-----STARTING---POINT---RESZLETES---

Az 1. §-hoz

A csődeljárásról és a felszámolási eljárásról szóló 1991. évi XLIX. törvény (Cstv.) módosítása a közigazgatási szabályszegések szankcióiról szóló 2017. évi CXXV. törvény rendelkezéseihez képest a felszámoló szervezetekre vonatkozó kiegészítő szabályokat állapítja meg, ezen kívül a joggyakorlat egységesítése érdekében néhány feltétlenül szükséges pontosítást végez el.

A Cstv. 27/A. § (6b) bekezdéséből elmarad a felszámoló szervezet bírságolására vonatkozó szabály, tekintettel arra, hogy erről a Cstv. 27/C. §-ának módosítása rendelkezik.

A felszámolási eljárások számának csökkenő tendenciája miatt a felszámoló szervezeteknél csökkenteni indokolt a kötelezően foglalkoztatott jogász, közgazdász és felszámolói és vagyonfelügyelő végzettséggel rendelkező szakember létszámot.

A Cstv. 27/C. §-a törvényi szintre emeli a felszámolói névjegyzékből, illetve a Cstv. 27/A. § (6a) bekezdés alapján az új névjegyzékbe a keretszám miatt felvételre nem került felszámoló szervezetekről vezetett hatósági nyilvántartásból történő törlés lehetőségét, mint a közigazgatási hatóság által alkalmazandó szankciót. A felszámoló szervezetekkel szemben alkalmazható, a felszámoló névjegyzékből, továbbá a Cstv. 27/A. § (6a) bekezdés alapján vezetett hatósági nyilvántartásból való törlés, mint sajátos szankció kifejezetten az adott ágazathoz kapcsolódó, a felszámoló szervezetekkel szemben alkalmazható jogkövetkezmény, erre tekintettel indokolt a felszámolói névjegyzékből, illetve a Cstv. 27/A. § (6a) bekezdés alapján vezetett hatósági nyilvántartásból történő törlés, mint szankció törvényi szinten történő szabályozása.

A Cstv. 27/C. § (5) bekezdésének módosításában indokolt külön szabályozni, hogy mikor alkalmaz figyelmeztetést a hatóság a súlyosabb szankciók alkalmazása előtt.

A Cstv. 27/C. § új (5a) bekezdéssel történő kiegészítése amiatt szükséges, mert a felszámolók névjegyzékét és hatósági nyilvántartásait vezető szerv tapasztalatai alapján a felszámoló szervezetek által minden év január illetve június hónapban benyújtandó adatszolgáltatásokban és szakmai beszámolóban közölt adatok vizsgálata hosszabb időt vesz igénybe, ezen adatok esetlegesen csak a felszámolók névjegyzékét vezető szerv éves ellenőrzési tervének keretében ellenőrizhetőek. Erre tekintettel indokolt az elévülési idő meghatározása. A Cstv. módosítás azt mondja ki, hogy a felszámolók névjegyzékét vezető szerv nem szabhat ki bírságot, ha a jogsértő magatartásnak a felszámolók névjegyzékét vezető szerv tudomására jutásától számítva egy év már eltelt.

A Cstv. 27/C. § (6) bekezdéséből elhagyásra kerül a felszámoló szervezetek kirendelésének és felmentésének a Cégközlöny honlapjáról történő kereshetőségére vonatkozó szabály, tekintettel arra, hogy ezek az adatok a fizetésképtelenségi nyilvántartásból megismerhetők.

A Cstv. 49. § (5) bekezdése szerint, ha a felszámoló a vagyontárgy értékesítése során az értékesítés formáira vonatkozó rendelkezéseknek nem tesz eleget, az érdekelt fél az értékesítéstől számított 30 napon belül az értékesítés eredményeként megkötött adásvételi szerződést a bíróságnál keresettel megtámadhatja. Ezzel összefüggésben a Cstv. 49/D. § (1) bekezdésében egyértelművé kell tenni, hogy a felszámoló csak akkor oszthatja fel a zálogtárgy értékesítéséből származó bevételt, ha az értékesítésre kötött jogügyletet nem támadták meg, vagy az erre irányuló keresetet a bíróság visszautasította vagy elutasította. A perindításról, illetve a per jogerős lezárásával összefüggő jogerős bírósági határozat kézhezvételének időigénye miatt a bevétel felosztására vonatkozó határidő meghosszabbításra kerül, az eddig 15 nap helyett 30 nap lesz.

A Cstv. 56. §-a kiegészítést igényel arra tekintettel, hogy a felszámolási eljárás befejezésekor az értékesítetlen vagyontárgyon a bíróság felszámolást befejező végzésével tulajdont szerző, pénzügyi biztosítékkal rendelkező hitelezők, illetve végrehajtási joggal rendelkező hitelezők ne kerüljenek előnyösebb helyzetbe azon pénzügyi biztosítékkal rendelkező hitelezőkhöz képest, akik a felszámolási eljárás során a 49/D. § szerint, a zálogtárgy értékesítését követően jutottak a követelésükhöz. A módosítás a pénzügyi biztosítékkal rendelkező hitelezők egyenlő elbánásának elvét valósítja meg.

A Cstv. 6/N. § (3) bekezdés d) pontjának fogalomhasználatát összhangba kell hozni az elektronikus ügyintézés és a bizalmi szolgáltatások általános szabályairól 2015. évi CCXXII. törvény 14. § (1) bekezdésével.

A Cstv. 38. § (7) bekezdésében - a visszaélések elkerülése érdekében - ki kell mondani azt is, hogy a felszámoló szervezet az adós vagyonának kezelésével összefüggésben nem köthet szerződést olyan egyéni vállalkozóval sem, aki felszámoló szervezet vezetőtisztségviselője, a felszámolóbiztos vagy ezek közeli hozzátartozója.

A 2. §-hoz

Az Alkotmánybíróság a 4/2018. (IV. 27.) AB határozatában (a továbbiakban: AB határozat) megállapította, hogy alaptörvény-ellenes volt a 2016. október 20-án hatályba lépett és 2016. október 21-én hatályon kívül helyezett, az egyes kárpótlással összefüggő törvények módosításáról szóló 2016. évi CII. törvény (a továbbiakban: Tv.) 1. § és 3. §-a, továbbá hogy mulasztással előidézett alaptörvény-ellenesség áll fenn, mert a törvényalkotó nem szabályozta, hogy a tulajdonviszonyok rendezése érdekében, az állam által az állampolgárok tulajdonában igazságtalanul okozott károk részleges kárpótlásáról szóló 1991. évi XXV. törvény 15. § (2) bekezdésében a termőföldtulajdon megszerzésére megállapított vételi jog gyakorolható legyen minden olyan esetben, amikor a módosítás hatálybalépésekor a földalap kijelölése folyamatban volt. Határozatában az Alkotmánybíróság kimondta: az állam köteles megteremteni azt az intézményi garanciarendszert, amely a tulajdonhoz való jogot működőképessé teszi, azonban a törvényalkotó a Tv. megalkotásakor e követelményt figyelmen kívül hagyva úgy szüntette meg a termőföld árverésére vonatkozó szabályokat, hogy a kárpótlási igények érvényesítését szolgáló vételi jog a jogosultakat továbbra is megilleti. Az Alkotmánybíróság kiemelte, hogy a jogalkotó valamely jogszabályi rendelkezés hatályon kívül helyezésekor akkor jár el kellő gondossággal, ha ezzel nem hagy hátra le nem zárt jogviszonyokat, illetve nem lehetetleníti el azon törvényben biztosított jogosultságok érvényesítését, amelyek alaptörvényi oltalom alatt állnak. Mindezekre tekintettel az Alkotmánybíróság a mulasztásban megnyilvánuló alaptörvény-ellenesség fennállását megállapította és felhívta az Országgyűlést, hogy jogalkotói kötelezettségének 2018. december 31-éig tegyen eleget. A jogalkotó a szövetkezetekről szóló 1992. évi I. törvény hatálybalépéséről és az átmeneti szabályokról szóló 1992. évi II. törvény új, átmeneti tartalmú rendelkezésével az AB határozat 2. pontjában foglalt kötelezettségének kíván eleget tenni.

A 3. §-hoz

A módosítás a végrehajtási eljárás során a jogutódlás tárgyában hozott végzés esetében is külön rögzíti a fellebbezési jogot.

Ha a végrehajtandó követelést egy másik követelés biztosítására büntetőeljárásban elrendelt zár alá vétel foganatosítása során lefoglalták és a lefoglalás eredményeként annak összegét a végrehajtói letéti számlára befizették, a bíróság felfüggeszti a végrehajtást. A módosítás e végzés elleni fellebbezési jogot is külön előírja.

A módosítás kimondja továbbá, hogy a végrehajtás megszüntetése és korlátozása tárgyában hozott végzés ellen, valamint a biztosítási intézkedés tárgyában hozott végzés ellen is fellebbezésnek van helye.

A Vht. 208. §-a szerint, ha a külföldi határozat végrehajtható, a bíróság a végzésével a külföldi határozatra végrehajtási tanúsítványt vezet, amelyben azt tanúsítja, hogy a határozat a magyar jog szerint a belföldi bíróság (választottbíróság) határozatával azonos módon végrehajtható. A módosítás e végzéssel szembeni, valamint az e tárgyban előterjesztett kérelmet visszautasító és elutasító végzéssel szembeni fellebbezési jogot is külön rögzíti.

A Széchenyi Pihenő Kártya kibocsátásának és felhasználásának szabályairól szóló Kormányrendelet alapján a munkavállaló köteles nyitni korlátozott rendeltetésű fizetési számlát, amelyen a munkáltató által elhelyezett pénzösszeget a számlatulajdonos kedvezményes adózású cafetéria juttatásként kapja (munkáltatójától). Az ezen a számlán elhelyezett összeget csak meghatározott célra és helyen tudja elkölteni a számlatulajdonos (munkavállaló). A cafetéria juttatás adózása eltér a munkavállaló jövedelemadózásától, illetve korlátozott a felhasználási lehetősége, azaz meghatározott célra kerül elkülönítésre, ezért szükséges a számlán lévő összeg kapcsán rendelkezni arról, hogy ezen pénzösszeg harmadik személyekkel szemben fennálló tartozás fejében nem vonható végrehajtás alá.

A módosítás célja a megváltozott jogszabályi környezettel való összhang biztosítása. A mező- és erdőgazdasági földek forgalmáról szóló 2013. évi CXXII. törvénynek a földek végrehajtási eljárás során történő árverezésével összefüggő rendelkezése módosult ebben az évben, valamint a mező- és erdőgazdasági hasznosítású földek végrehajtási, felszámolási vagy önkormányzati adósságrendezési eljárás keretében árverés útján történő értékesítésének szabályairól szóló 191/2014. (VII. 31.) Korm. rendelet rendelkezései is. A módosítás egyértelművé teszi, hogy a földek sikertelen árverését követően a végrehajtó a folyamatos árverezési hirdetményt közzéteszi és a vételi ajánlatok megtételére nem elektronikusan, hanem a végrehajtónál van lehetőség írásban. Ezt követően pedig a végrehajtó ismételten megküldi a szükséges iratokat és a vételi ajánlatot tartalmazó iratot a mezőgazdasági igazgatási szervnek a föld árverésének kitűzése végett. A végrehajtónak a folyamatos árverezés iránti hirdetmény közzétételén, a vételi ajánlat befogadásán és az iratoknak a mezőgazdasági igazgatási szerv részére történő megküldésén túl egyéb feladata nincs a módosítást követően.

A közös tulajdon megszüntetésére irányuló végrehajtást, mint pénzkövetelés behajtására irányuló végrehajtást szükséges elrendelni, az erre meghatározott/rendszeresített formanyomtatvány kitöltésével, hiszen a közös tulajdon megszüntetése pénzkövetelésre irányul, célja az ingatlanárverés során befolyt vételár felek közötti felosztása. A bírósági végrehajtói díjszabásról szóló 35/2015. (XI. 10.) IM rendelet rendelkezéseinek megfelelően a vagyontárgy közös tulajdonának árverés útján történő megszüntetése esetén a végrehajtási ügyérték számítása szempontjából a főkövetelés a végrehajtható okiratban megállapított vételár összege. A módosítás egyértelművé teszi, hogy a közös tulajdon megszüntetésére irányuló végrehajtást, mint pénzkövetelés behajtására irányuló végrehajtást szükséges elrendelni, és nem, mint meghatározott cselekményt.

A törvény a végrehajtói szolgálat megszűnésének esetei között említi a végrehajtó összeférhetetlenségének meg nem szüntetését, azonban csak a végrehajtó kinevezését követően keletkezett összeférhetetlenség tekintetében. Azonban indokolt és szükséges nevesíteni azt az esetet is, ha az összeférhetetlenség a végrehajtó kinevezését megelőzően keletkezett, hiszen ha a kinevezéskor vagy azt megelőzően nem derült ki, hogy áll fenn összeférhetetlenség, akkor utóbb a kinevezést megelőzően, illetve azt követően keletkezett összeférhetetlenség meg nem szüntetése esetén is kerülhessen megállapításra a végrehajtói szolgálat megszűnése. A módosítás támogatja az összeférhetetlenségre vonatkozó szabályok betartását.

A Magyar Bírósági Végrehajtói Kar által rendszeresített informatikai rendszert a végrehajtók kötelesek alkalmazni a napi tevékenységük ellátása során. A módosítás következtében a Magyar Bírósági Végrehajtói Kar és hivatali szerve a végrehajtók működésének, ügyvitelének és pénzkezelésének ellenőrzése során jogosult lesz ellenőrizni az általa rendszeresített informatikai rendszer alkalmazásának, használatának gyakorlatát. Továbbá a végrehajtók is kötelesek lesznek az ellenőrzések során a szükséges információt, tájékoztatást és segítséget nyújtani a Kar hivatali szerve részére. A végrehajtói tevékenység átláthatóságának, valamint az esetleges adatszolgáltatásnak nélkülözhetetlen feltétele ezen informatikai rendszer használata minden végrehajtási eljárás vonatkozásában.

Az állami adó- és vámhatóság átveszi a törvényszéki végrehajtók végrehajtási feladatait 2019. január 1-jétől. Pontosítja az ezen kötelezettségek során irányadó Avt. és Vht. szabályok megjelölését. Az érintett szervekkel való egyeztetés eredményeként megállapítást nyert, hogy a folyamatban lévő ügyeket a törvényszéki végrehajtók nem tudják 2019. január 1-jével elektronikusan átadni az állami adó- és vámhatóságnak, így az átmeneti rendelkezés arról rendelkezik, hogy az állami adó- és vámhatóság 2019. január 1-jétől az új, induló ügyek végrehajtását fogja foganatosítani, míg a folyamatban lévő ügyekben 2020. január 1-jétől rendelkezik végrehajtási hatáskörrel az állami adó- és vámhatóság. 2020. január 1-jéig a folyamatban lévő ügyeket digitalizálni szükséges és legkésőbb 2020. január 31-ig át kell adni az állami adó- és vámhatóság részére. A rendelkezés meghatározza, mely szabályokat szükséges a folyamatban lévő eljárásokban alkalmazni.

A végrehajtói szolgálat megszűnésének egyik indoka a törvény alapján, ha a távolléttel érintett napok száma meghaladja egy naptári évben a 275 napot, vagy ha a távolléttel érintett napok száma meghaladja a három egymást követő naptári évben a 270 napot. A három egymást követő naptári évben évente kell, hogy meghaladja a 270 napot a távolléttel érintett napok száma. A végrehajtót a 30 napot meghaladó távolléte esetén állandó helyettese helyettesíti, aki a törvény alapján önálló bírósági végrehajtó lehet. A helyettesítés időszaka alatt az állandó helyettes gondoskodik a végrehajtói iroda zavartalan működéséről, a működési költségeket kifizeti, a számláit kezeli és a munkáltatói jogokat is gyakorolja a végrehajtói iroda alkalmazottai felett. Továbbá az állandó helyettesre a végrehajtóra vonatkozó rendelkezéseket kell megfelelően alkalmazni.

A 4. §-hoz

A bűncselekmények áldozatainak kárenyhítéséről szóló, 2004. április 29-i 2004/80/EK tanácsi irányelv 10. cikkének való megfelelést biztosító rendelkezés. Az Európai Unió más tagállamából érkező kárenyhítési kérelmek esetén, a kérelmet érdemben elbíráló döntő hatóság tájékoztatja a kérelmet továbbító tagállam támogató hatóságát a kárenyhítésről hozott érdemi határozatról, a bűncselekmények áldozatainak kárenyhítéséről szóló 2004/80/EK tanácsi irányelv alapján a kérelmek és határozatok továbbítására használt formanyomtatványok létrehozásáról szóló 2006/337/EK Bizottsági határozat (2006. IV. 19.) II. mellékletében meghatározott formanyomtatvány felhasználásával.

Az 5. §-hoz

Az Alkotmánybíróság 16/2018. (X. 8.) AB határozatában 2018. december 31-i hatállyal megsemmisítette a Ctv. 9/C. §-át.

Az Alkotmánybíróság határozatában kitér arra, hogy a „vállalkozáshoz való jog az Alaptörvény M) cikkére és XIII. cikkére figyelemmel a közérdek, az üzleti életbe vetett bizalom és a hitelezők védelme, mint egységes célra tekintettel korlátozható. Egy cég működése jellemzően a gazdasági élet más (akár számos) szereplőjére is kihatással lehet, így törvénytelen működésük is messzemenő hatással járhat a gazdasági életben, függően a cég „méretétől”, alkalmazottai számától, gazdasági kapcsolatai kiterjedtségétől stb.”

„A kényszertörlési eljárásra vezető okok fenti ismertetése alapján látható, hogy az nem kizárólag a fantomizálódott (ismeretlen székhelyű) cégeket érinti, így az eltiltás sem kizárólag az ilyen cégek vezető tisztségviselőit fenyegeti a hatályos szabályozás alapján, hanem jóval szélesebb körrel szemben alkalmazandó. Ez nem zárja ki, hogy a kényszertörlésre vezető, nem a cég fantomizálódásában jelentkező okok esetében - amely esetekre a jogalkotó a törvényi indokolásokban jellemzően nem utal - a közérdek, a hitelezői érdekek védelme, illetve a gazdasági életbe vetett bizalom ne indokolhatná a cég kényszertörlési eljárásban történő törlés szankcióján felül a vezető tisztségviselő eltiltásának alkalmazását is. Azonban az alkotmányosan elfogadható célnak ... a kényszertörlési eljárásra vezető valamennyi esetnek meg kell felelnie”. „A kényszertörlés miatti eltiltással fenyegetett személyi kört a Ctv. 9/C. §-a alapján azok a vezető tisztségviselők alkotják, akik a kényszertörlési eljárás megindításának időpontjában, valamint az azt megelőző évben töltötték be ezt a tisztséget. Vagyis az eltiltás ebben az esetben kizárólag arra tekintettel következik be, hogy az adott cég törlésére kényszertörlési eljárás keretében került sor, és a vezető tisztségviselő ennek megindulásakor, vagy az azt megelőző évben bármikor a törölt cég vezető tisztségviselője volt. Az eltiltás alóli - fent ismertetett - kivételek szintén objektívek: (leegyszerűsítve) akkor mellőzi a cégbíróság az eltiltást, ha a kényszertörlési eljárásban nem derült fény a cég kielégítetlen tartozására.”

„Az Alkotmánybíróság úgy látja, hogy az „eltiltás alkotmányos céljára figyelemmel indokolt, hogy e szankciót csak olyan személyekkel szemben alkalmazzák, akik a kényszertörlésre vezető törvényességi felügyeleti eljárásra magatartásukkal vagy mulasztásukkal okot adtak, valamint eljárásuk, magatartásuk vagy mulasztásuk és a törvénysértő állapot közötti megállapítható az okozati összefüggés.”

A kényszertörlési eljárás célja elsődlegesen, hogy gyors és egyszerű eljárásban a bíróság törölje a szabályellenesen működő, általában már „magára hagyott”, kiüresedett cégeket a cégnyilvántartásból. A kényszertörlés alatt álló cégek jellemzően az ismeretlen székhelyű cég megszüntetésére irányuló vagy az adószám törléssel érintett cég megszűntnek nyilvánítására irányuló különleges törvényességi felügyeleti eljárásban megszűntnek nyilvánított cégek. A kényszertörlési eljárásra okot adó egyéb esetek körében is a cégnek, a cég vezetőinek, a cég tulajdonosainak mulasztása vezet a kényszertörléshez.

A kényszertörlési eljárás nem tekinthető normál jogutód nélküli eljárásnak, hiszen arra szinte kivétel nélkül a cég súlyos mulasztása, huzamosabb szabályellenes működése után kerül sor, vagyis az eljárásnak nem az a célja, hogy az állami szervezetrendszer tehercsökkentésként átvegye a cégtől a jogutód nélküli megszüntetésével együttjáró feladatokat, hanem épp ellenkezőleg, ezen eljárás a céggel szemben szankciós jellegű. Ez jelenik meg az eljárás azon alaprendelkezésében, hogy a cég a törvényes működésének helyreállítása esetén sem kerülhet sor a kényszertörlési eljárás megszüntetésére (a cég továbbműködésére), és ez jelenik meg az eltiltás jogintézményében is.

Éppen ezért a kényszertörlési eljárásról nem lenne szerencsés leválasztani az eltiltást, mert ezzel az eltiltás gyakorlati jelentősége veszne el. A módosítás erre figyelemmel - az Alkotmánybíróság által meghatározott szempontrendszer mentén - differenciált megközelítést és szabályozást alkalmaz azzal, hogy valós alternatívaként nem volt kimunkálható a kényszertörlési eljáráson kívüli megoldás.

Az eltiltás módosított rendszere a következő főbb változtatásokat tartalmazza.

A jövőben csak azokban a kényszertörlési (kényszertörlésből felszámolásba fordult) ügyekben él a cégbíróság az eltiltással, ahol fantomizálódás (ismeretlen székhelyű cég) vagy adószám törlés miatt kerül sor a cég a megszűntnek nyilvánítására és a kényszertörlés elrendelésére, vagyis amely ügyekben már a közérdek sérelme a megszűntnek nyilvánítást eredményező eljárás okán eleve fennáll.

Az adószám törlést követően a cégbíróságnál kezdeményezendő különleges törvényességi felügyeleti eljárásban a jövőben az állami adóhatóság részletesebb tájékoztatással szolgál arról, hogy mi volt az (a legkorábbi) időpont, amikor a cég olyan mulasztását észlelte, amelynek nyomán megindult az az adóigazgatási eljárás, amelynek végén az adóhatóság törölte a cég adószámát. A cégbíróság így információt kap arról, hogy a korábbi vezető tisztségviselő mulasztása, közrehatása is felmerülhet-e.

A jövőben a kényszertörlési eljárásban a hitelezőnek a céggel szembeni követeléséről részletesebb tájékoztatást kell adni, tehát a cégbíróság a jövőben megismeri, hogy a céggel szembeni tartozások milyen jogcím alapján és mikor keletkeztek.

Ha az adóhatósági és a hitelezői bejelentések alapján a korábbi vezető tisztségviselő vagy a korábbi tagok érintettsége is felmerül, a cégbíróság megkeresi ezen személyeket, hogy nyilatkozzanak arról, vitatják-e a velük szemben felmerült tényeket, illetve nyilatkozzanak arról, hogy milyen intézkedéseket hoztak a törvényes működés érdekében. Így ezen személyek bevonásra kerülnek az eljárásba, információval fognak rendelkezni a kényszertörlési eljárás folyamatban lététől, továbbá részletes, kellően alátámasztott nyilatkozattétellel érdemben tudják befolyásolni azt, hogy a bíróság mellőzze velük szemben az eltiltást. E körben utalni kell a közhitelesség elvére, vagyis arra, hogy a Cégközlönyben közzétett adat - így a kényszertörlési eljárás adatai - a Cégközlöny útján bárki számára megismerhetőek. A Cégközlönyben történő közzétételnek fontos garanciális következménye, hogy az adat mindenki számára ismertté válik, és harmadik személy legfeljebb a közzétételt követő tizenhatodik napig bizonyíthatja, hogy az adatról nem tudott. Ebből következően a kényszertörlési eljárás folyamatban léte a volt vezető tisztségviselő számára is ismert, és jelenleg sem hivatkozhat arra, hogy az eljárásról nincs tudomása. A módosítással a törvény biztosítja, hogy a kényszertörlési eljárásban a volt vezető tisztségviselő a rá vonatkozó körülményekről érdemben nyilatkozhasson, magát kimentse. Bírósági felhívásra nyilatkozattételre jogosított a kényszertörlési eljárásban a bejegyzett tag(ok) és a vezető tisztségviselő(k) is.

A bíróságnak lehetősége lesz az eltiltás mellőzésére, ha úgy ítéli meg, hogy az érintett személy minden kétséget kizáróan nem játszott szerepet abban, hogy a cég kényszertörlés alá került, illetve mindent megtett, hogy a cég jogszerűen működjön.

A korábbi vezető tisztségviselők és tagok nem tilthatóak el, ha a cég hitelezői által bejelentett összkövetelés nem éri el a 100 ezer forintot. Figyelemmel arra, hogy az eltiltásról a cégbíróság a kényszertörlési eljárás befejezésekor hoz határozatot, a Ctv. 117. § most bevezetésre kerülő (3a) bekezdése szerinti nyilatkozattételre való felhívásra minden olyan esetben sor kell kerülnie, amikor az eljárásban - az addig rendelkezésre álló adatok, iratok alapján - a korábbi vezető tisztségviselő érintettsége (korábbi mulasztása, tartozása miatt) felmerülhet. Abban, hogy a bíróság milyen körülmények esetében él a nyilatkozattételre való felhívással, az említett értékhatárnak közvetlen szerepe nincs. A 100 ezer forintos értékhatár az eljárás befejezésekor meghozatalra kerülő döntéseknél játszik szerepet. Az eltiltással fenyegetett személyeket a cégbíróság tájékoztatja a releváns körülményekről. Az érintett személy a nyilatkozattételi idő meghosszabbítását kérheti, továbbá ha kéri a bíróságnak személyes meghallgatást kell tartania.

Az eltiltásra a bejelentett követelések összértékére tekintettel kerül sor, és az eltiltás immár 1 évtől 5 évig terjedhet.

A módosítás nem tartalmaz átmeneti rendelkezést, mert az a jogalkotásról szóló 2010. évi CXXX. törvény 15. § (1) bekezdés b) pontja alapján szükségtelennek minősül. A vonatkozó rendelkezés értelmében ugyanis a jogszabályi rendelkezést - ha jogszabály eltérően nem rendelkezik - a hatálybalépését követően megkezdett eljárási cselekményekre kell alkalmazni. Ebből következően az új törvényi előírásokat már a módosítás hatálybalépésekor folyamatban lévő eljárásokra is alkalmazni lehet, mert azok megfelelően „beépíthetőek” a már megkezdett eljárásokba. Így a módosítás hatálybalépése utáni, a Ctv. 91. § szerinti törvényességi felügyeleti eljárást kezdeményező adóhatósági értesítésekben már részletesebb adattartalmat kell biztosítani; a módosítás hatálybalépése után a kényszertörlési eljárásban benyújtott hitelezői bejelentést is részletesebb tájékoztatással kell megküldeni. Ha a cégbíróság a folyamatban lévő kényszertörlési eljárásban olyan adattal rendelkezik, amely miatt alkalmaznia kell a 117/A. § (3a) bekezdését és a módosított (1) bekezdését, akkor nyilatkozattételre felhívó végzést kell meghoznia; és végezetül, ha a cégbíróság a módosítás hatálybalépése után hoz meg eltiltó végzést, ott a Ctv. 9/C-9/D. § rendelkezéseit már az új tartalommal kell figyelembe vennie.

Fontos változás, hogy a módosítás rendezi azt a gyakorlatban már megfogalmazott kívánalmat, hogy az eltiltás azon jogkövetkezménye, hogy az eltiltott személyt vezető tisztségviselőként az informatikai rendszer automatikusan törli azon cégek adatai közül is, amelyben bejegyzettként szerepel, terjedjen ki a cégvezetői minőségre is. Ennek oka, hogy a cégvezetőre vonatkozó szabályok körében a Polgári Törvénykönyvről szóló 2013. évi V. törvény (a továbbiakban: Ptk.) 3:113. §-a tartalmazza, hogy a cégvezetőre a vezető tisztségviselőkkel kapcsolatos kizáró és összeférhetetlenségi okokat megfelelően alkalmazni kell. E feltétel kógens rendelkezés, vagyis ez alól kimentési lehetőség nincs, illetve egyetlen társaság sem dönthet úgy, hogy a cégvezetőre nem alkalmazza e törvényi előírást. A Ptk. 3:22. § (6) bekezdése és a cégjogi eltiltási szabályok alapján egyértelmű, hogy cégjogi értelemben eltiltott személy a bíróság által megszabott időtartamig vezető tisztségviselő nem lehet. A törvényi rendelkezésekből az következik, hogy az a személy, aki eltiltás folytán cég vezető tisztségviselője nem lehet, az cégvezető sem lehet. Jelenleg a gyakorlatban a cégvezetőnek kellene - más cégben való - eltiltására tekintettel jeleznie, hogy a továbbiakban cégvezetőként nem járhat el. Annak érdekében azonban, hogy az eltiltás jogkövetkezménye következetesen legyen kezelve a cégjegyzék egészét tekintve, a módosítás immár a cégvezetői minőséget is figyelembe veszi. Fontos jelezni, hogy a kényszertörlés alá került cég cégvezetőjét a jövőben sem fogja a cégbíróság eltiltással sújtani. A jelen módosítás azt célozza, hogyha valamely személyt vezető tisztségviselőként vagy tagként eltiltották, akkor cégvezetőként se járhasson el az eltiltás időtartama alatt.

A 6. §-hoz

Az egyéni vállalkozók nyilvántartását vezető szerv feladatainak meghatározásakor figyelemmel kell lenni egyrészt arra, hogy az egyéni vállalkozók nyilvántartását vezető szerv szakmai irányítást gyakorol az egyéni vállalkozók nyilvántartásában közreműködői feladatokat ellátó Hatóságnak a bejelentéssel, valamint a hatósági ellenőrzéssel és a hatósági ellenőrzés alapján indult hatósági eljárással összefüggő feladatai felett, azonban ezt jelenleg jogszabály nem rögzíti. Másrészt szükséges pótolni azt a szabályt, hogy a nyilvántartást vezető szerv feladatkörében eljárva a nyilvántartásban adatot módosíthat, törölhet, vagy szükség esetén pótolhat.

Az egyéni vállalkozó tevékenységének szünetelése során fő szabály szerint nem tehet bejelentéseket figyelemmel arra, hogy tevékenységet nem végezhet. Indokolt azonban az egyéni vállalkozó számára lehetővé tenni, azt, hogy székhelyének változását a nyilvántartó szerv felé bejelentse.

Az Ákr. 8. § (3) bekezdésének 2019. január 1-jén hatályba lépő szövege értelmében „Miniszteri rendelet kivételével jogszabály e törvény szabályaival összhangban álló, kiegészítő eljárási rendelkezéseket állapíthat meg”. A fentiekre figyelemmel az Ákr.-hez kapcsolódó szabályozás tekintetében szükséges a miniszteri rendeleti szintű felhatalmazó rendelkezések elhagyása mellett, a szükséges mértékben kormányrendeleti szintű szabályozás megalkotására vonatkozó felhatalmazó rendelkezések megteremtése.

Mivel az egyéni cég alapítása során a cégbíróság bejegyző végzésében szereplő adatok alapján egyértelműen nem azonosítható be az egyéni vállalkozó, így a törvény rögzíti, hogy a cégbíróságnak az egyéni céget bejegyző végzése az egyéni vállalkozó nyilvántartási számát is tartalmazza.

A 7. §-hoz

A Hetv. 43/A. § (1) bekezdésére figyelemmel a külföldi vagyontárgy meglétét és hagyatékhoz tartozását rendszerint az érdekeltnek kell igazolnia. Az érdekeltnek számos esetben amiatt nincs lehetősége még a hagyatéki eljárás folyamán a vagyontárgy meglétére, hagyatékhoz tartozására vonatkozó okirati igazolás beszerzésére, mert az adott vagyontárgyat kezelő szervezetet titoktartási kötelezettség terheli (pl. külföldi bankszámla). Ilyen esetekben komoly nehézségekbe ütközhet az örökhagyó külföldi bankszámlájának vagy külföldi pénzintézetnél kezelt egyéb vagyontárgyának meglétére és hagyatékhoz tartozására vonatkozó információk beszerzése a hagyatéki eljárás céljára, ami viszont az adott vagyontárgy hagyatékként történő átadásának feltételét képezi (Hetv. 81/A. §). A Hetv. 43/B. §-a módosításának célja az, hogy megkönnyítse az öröklésben érdekeltek számára az örökhagyó külföldi pénzintézetnél kezelt, és az ottani szabályok szerint titoktartási kötelezettség alá eső vagyonával kapcsolatos adatok, információk (pl. a számla megléte, annak egyenlege stb.) beszerzését. A közjegyző kérelemre végzéssel feljogosíthatja az öröklésben érdekeltet (vagy akár több érdekeltet, akik együttesen jogosultak eljárni) arra, hogy külföldi hagyatéki vagyontárggyal kapcsolatban valamennyi információt, illetve az azokra vonatkozó okiratokat beszerezzen. Az ilyen végzés alapján a feljogosított érdekelt kérelmezheti a közjegyzőnél, hogy részére állítsa ki az EuÖR. szerinti európai öröklési bizonyítványt - mégpedig annak az EuÖR. 63. cikk (2) bekezdés c) pontja szerinti típusát, - amelynek segítségével a külföldön (pl. a külföldi pénzintézettel szemben) igazolhatja a hagyatéki vagyontárggyal kapcsolatos adatokhoz, okiratokhoz történő hozzáférési jogosultságát. (Az európai öröklési bizonyítványnak ez a típusa még nem az örökösi minőséget igazolja; az örökösi minőséget igazoló európai öröklési bizonyítvány majd csak utóbb, a jogerős hagyatékátadást követően állítható ki.) Az ilyen európai öröklési bizonyítványhoz az EuÖR. 69. cikkének (2) bekezdése értelmében fűződő vélelem folytán annak elfogadását (és a kért információ kiadását) a más tagállambeli pénzintézet jogszerűen nem tagadhatja meg. Hangsúlyozandó továbbá, hogy a közjegyző által a külföldön lévő hagyatéki vagyontárgyakra vonatkozó adatok, okiratok beszerzésére feljogosító végzésben szabott határidő nem jelent jogvesztő határidőt e vagyontárgyak vonatkozásában, mert az azokkal kapcsolatos igényeket a Hetv. szabályai szerinti póthagyatéki eljárásban később is lehet érvényesíteni.

Indokolt a hagyatéki eljárásról szóló igazolás intézményének újraszabályozása is. A tapasztalatok szerint adódnak olyan élethelyzetek, amikor az öröklésben érdekeltnek a hagyatéki eljárás folyamatban létének tényét és megindulásának időpontját kell tudnia igazolnia. Maga az EuÖR. szabályai is nevesítenek ilyen helyzeteket, így pl. amikor azonos felek között ugyanabból a ténybeli alapból származó ugyanazon jog iránt különböző tagállamokban indul eljárás (18. cikk) vagy összefüggő tárgyú eljárások indulnak különböző tagállamokban (18. cikk), és tisztázásra szorul az egyes eljárások időbeli prioritása. De belföldi viszonylatban is előfordulhat, hogy az érdekeltnek e körülményeket más jogviszonyok elbírálására irányuló eljárásban kell igazolnia (ld. pl. az adóigazgatási eljárásban az adózás rendjéről szóló 2017. évi CL. törvény 97. §-át illetően). Erre figyelemmel a törvény szerint a közjegyző az öröklésben érdekelt kérelmére végzéssel igazolja az adott örökhagyót érintő hagyatéki eljárás - vagy öröklési bizonyítvány kiállítása iránti eljárás - folyamatban létét, valamint ezen eljárás előtte történő megindulásának időpontját. Szüksége lehet továbbá az érdekeltnek ilyen igazolás bemutatására olyan esetben is, amikor közvetlenül a hagyaték fekvése szerinti más tagállamban kérelmez (az EuÖR. 19. cikke alapján) az ottani jog szerint biztosítási intézkedést; ilyen esetben ugyanis adott esetben igazolnia kell, hogy a hagyatéki eljárás magában a joghatósággal rendelkező tagállamban már megindult.

Az EuÖR. által bevezetett egységes joghatósági szabályrendszer felölel mindenfajta olyan eljárást, amely az öröklés jogi rendjének tisztázására irányul. Hatálya alá tartozik így - a magyar fogalmak szerinti „hagyatékátadáson” túl - az az esetkör is, amikor az közjegyző öröklési bizonyítvány kiállításával igazolja az öröklési rendet. Ezt erősítette meg az Európai Bíróság az Oberle-ügyben hozott ítéletében (C-20/17) is.

Minderre figyelemmel újraszabályozást igényel az öröklési bizonyítvány kiállításának a Hetv. 102. § (2) bekezdésében szabályozott feltételrendszere. Indokolt e rendelkezésben kifejezetten is utalni arra, hogy a közjegyzőnek az öröklési bizonyítvány kiállítása iránti eljárásban is vizsgálnia kell a magyar joghatóság fennállását. Meghaladottá vált továbbá a (2) bekezdés a) pontja szerinti öröklési bizonyítvány feltételei között az arra történő utalás, miszerint öröklési bizonyítvány kiállítására olyankor is sor kerülhet, ha az örökhagyó után olyan külföldi vagyon maradt, „melynek átadására vonatkozóan a közjegyzőnek nincs joghatósága”.

Az új szabályozás szerint a közjegyző a külföldi felhasználásra szolgáló öröklési bizonyítványt (a 102. § (2) bekezdés a) pontja szerinti öröklési bizonyítványt) akkor állíthatja ki, ha az örökhagyó után (ismert) hagyatéki vagyon egyáltalán nem maradt, vagy ha az harmadik államban lelhető fel. A harmadik államban fellelhető hagyatéki vagyon tekintetében ugyanis az esetek jelentős részében nem lehetne érvényt szerezni a belföldön hozott hagyatékátadó végzésnek, így az ottani hagyatéki eljárásban történő jogérvényesítést az örökösként érdekelt öröklési bizonyítvány útján könnyítheti meg.

A Hetv. 102/B. § (1) bekezdése értelmében az európai öröklési bizonyítvány kibocsátására Magyarországon a jogerős hagyatékátadást követően - azaz a teljes hatályú hagyatékátadó végzés, a teljes hatályúvá vált ideiglenes hatályú hagyatékátadó végzés, valamint az ideiglenes hagyatékátadó végzéssel érintett valamennyi igény bírósági elbírálása esetén hozott hagyatéki eljárást befejező végzés jogerőre emelkedését követően - kerülhet sor. Nem tesz azonban említést a törvény az európai öröklési bizonyítvány kiállításának azon esetköréről, amikor az örökösnek csak az öröklési rend, illetve örökösi minőségének igazolása céljából van szüksége európai öröklési bizonyítványra, holott az európai öröklési bizonyítvány kiállítása - az EuÖR. 63. cikk (2) bekezdés a) pontjára figyelemmel - ilyen célra is kérhető. A magyar belső jogban ilyen esetben a Hetv. 102. § (2) bekezdése szerint öröklési bizonyítvány kiállítása kérhető a közjegyzőtől, amelyről a közjegyző alakszerű határozattal, végzéssel határoz. A 102/B. § (1) bekezdésének kiegészítése egyértelművé teszi, hogy ha az örökös az öröklési rend, illetve örökösi minőségének igazolására kéri az európai öröklési bizonyítvány kiállítását, akkor arra értelemszerűen nem a hagyatékátadó végzés, hanem az a 102. § szerinti öröklési bizonyítványról szóló végzés jogerőre emelkedését követően van lehetőség.

A Hetv. 102/B. § (2) bekezdésének kiegészítése amiatt szükséges, hogy ha a közjegyző a módosított 43/B. § (1) bekezdése értelmében az örökösként érdekeltet végzéssel feljogosítja arra, hogy a külföldön lévő hagyatéki vagyontárggyal kapcsolatos banktitok körébe tartozó adatokat ismerjen meg, akkor az érdekeltnek e jogosultságát európai öröklési bizonyítvány útján is tanúsíthassa, és az érdekelt a külföldi pénzintézet felé azzal igazolhassa a banktitok körébe tartozó adatokhoz való hozzáférési jogosultságát.

A Hetv. új 102/D. §-a egy teljesen új intézményt vezet be, az öröklési tanúsítványt. Ennek kiállítására abban az esetben kerülhet sor, amikor az öröklési ügyre nem áll fenn egyetlen uniós tagállam (sem Magyarország, sem más tagállam) joghatósága sem, így pl. olyankor, amikor az örökhagyó halálakor harmadik államban szokásos tartózkodási hellyel rendelkező magyar állampolgár volt, de az öröklési ügyet semmilyen egyéb kapcsolódási pont sem fűzi sem Magyarországhoz, sem egyéb tagállamhoz. Az örökösként érdekelteknek az ilyen ritka esetekben is jogi érdeke fűződhet ahhoz, hogy az ügyben érintett harmadik állam hatóságai előtt közhitelesen tudják igazolni a magyar jog (mint az örökhagyó állampolgársága szerinti állam joga) szerint irányadó öröklési rendet. A 102/D. § szerinti öröklési tanúsítvány kizárólag harmadik államokban történő jogérvényesítésre szolgál. A tanúsítvány e korlátozásaira magában a tanúsítványban utalni kell. Mindezekkel a garanciális korlátozásokkal a 102/D. § szerinti öröklési tanúsítvány nem áll ellentétben az EuÖR. szabályaival, nem sérti az egységes uniós joghatósági rendet. Erre figyelemmel különíti el a módosítás ezt az új intézményt az elnevezésében is az öröklési bizonyítvány jogintézményétől.

A szövegcserés módosítások a Hetv. 83. §-ában a polgári perrendtartásról szóló 2016. évi CXXX. törvény által bevezetett terminológiának való megfelelést szolgálják.

A 8. §-hoz

A pénzmosás és a terrorizmus finanszírozása megelőzéséről és megakadályozásáról szóló 2017. évi LIII. törvény (továbbiakban: Pmt.) módosítása egyértelművé teszi, hogy az Üttv. 3. § (1) bekezdése alapján az ügyvédi tevékenység keretében kiegészítő jelleggel végzett, a Pmt. hatálya alá tartozó bizalmi vagyonkezelői tevékenység felügyeletét ügyvédi tevékenységet gyakorló természetes személyek és ügyvédi irodák felett az Üttv. 2. § (1) bekezdés szerinti tevékenységük felett is felügyeletet gyakorló területi ügyvédi kamarák látják el. A módosítás a 4. pénzmosási irányelvvel összhangban rendezi Pmt. ügyvédi tevékenységet gyakorlókra vonatkozó speciális szabályainak a törvény általános rendelkezéseihez való viszonyát, amikor meghatározza, hogy az ügyvédeket és kamarai jogtanácsosokat a 73. § (1) vagy (1a) bekezdésében meghatározott tevékenységek esetében is csak akkor terheli az ügyfél-átvilágítási kötelezettség, ha a 6. § (1) bekezdésében meghatározott feltételek valamelyike is teljesül, például annak az ügyletnek az értéke, amelyben az ügyvéd közreműködik, eléri vagy meghaladja a hárommillió-hatszázezer forintot, vagy ha pénzmosásra, terrorizmus finanszírozására utaló adat, tény vagy körülmény felmerül fel. Kamarai jogtanácsosok esetében szükséges volt azt is meghatározni, hogy az ügyfél-átvilágítási kötelezettség körében, mely tevékenységük feleltethető meg az ügyleti megbízásnak, tekintettel arra, hogy ügyfelük számára munkaviszonyuk és nem megbízási jogviszony alapján járnak el. Az ügyvédi tevékenységet gyakorlók esetében a 73. § kiegészítése egyértelművé teszi továbbá, hogy az ügyfél-átvilágítási és bejelentési kötelezettség az érintett ügyletben az ügyfelükkel szerződő félként résztvevő személyekkel szemben is fennáll. 

A 76. § (1) bekezdésének módosítása kiterjeszti a Magyar Ügyvédi Kamara Üttv. 158. § (1) bekezdés 20. pontja alapján kiadott szabályzatának hatályát az ügyvédi tevékenységet gyakorlók területi kamarák által felügyelt valamennyi tevékenységekre, valamint országosan egységes szabályzati felhatalmazást ad a Pmt. szerinti ügyfél-átvilágítási intézkedések elektronikus hírközlő eszköz útján való elvégzésének feltételei és szabályai megállapítására.

A 9. §-hoz

A módosítás a törvényszövegen belüli technikai pontosításokat hajt végre.

A 10. §-hoz

A jogi képviselet és védelem ellátásának korlátját jelentő Üttv. 20. § (3) bekezdésének módosítása szükséges arra tekintettel, hogy egyes az igazságszolgáltatásban működő és egyéb közhatalmi szervek esetében jellemző, hogy a tevékenység alapját jelentő jogviszony nem azzal a konkrét eljáró szervvel áll fenn, amelynek a munkájában az ügyvédi tevékenységet gyakorló személy korábban részt vett. Ilyen helyzet alakulhat ki a járásbíróságon működő, de szolgálati jogviszonyban a törvényszékkel álló bírák esetében. E szervezeti sajátosságokra tekintettel a módosítás egyértelművé teszi, hogy a korlátozás azzal a szervvel és jogutódjával szemben áll fenn, amelynek a hatásköre gyakorlásában a jogviszony megszűnését megelőző öt évben az ügyvédi tevékenység gyakorlója részt vett. Ez utóbbi kiegészítés azért indokolt, mert ugyanezen szervek esetében több évtizedes pályafutás alatt több külön eljáró szerv munkájában is folytonos bírói, ügyészi vagy közszolgálati jogviszony alapján vehet részt a később az ügyvédi hivatást választó személy, azonban a korlátozás fenntartása azon szervek eljárásaiban indokolt, amelyek munkájában a foglalkozásváltást megelőző öt évben közhatalmi hatáskört gyakorlóként, illetve a szerv irányításával vagy felügyeletével közvetlenül összefüggő feladat ellátásban részt vett.

Az Üttv. módosítása pontosítja az ügyvédek azonosítási kötelezettségét előíró szabályokat, egyértelműsítve, hogy elektronikus adatigénylés a jogügyletek biztonsága érdekében a közhiteles nyilvántartásba való bejegyzés alapjául szolgáló okiratok ellenjegyzése esetén, azt megelőzően kötelező. A szabály ezen felül kiegészül egy arra irányuló módosítással, amely szerint az elektronikus adatigénylést elegendő harminc napon belül egy alkalommal elvégezni.

Kiegészülnek az Üttv. elektronikus ellenjegyzés szabályait meghatározó rendelkezései. A módosítás tágabb körben engedélyezi a jogszabályban meghatározott elektronikus aláírással megegyező technológiák alkalmazását: a fél minősített vagy minősített tanúsítványon alapuló fokozott biztonságú elektronikus aláírása mellett, az azonosításra visszavezetett dokumentumhitelesítés szolgáltatással való hitelesítés, valamint a Magyar Ügyvédi Kamara szabályzatában meghatározott, a polgári perrendtartásról szóló törvény szerinti szolgáltatás is megfelelő. A 44. § (5) bekezdés kiegészítését indokolja egyrészt, hogy konzuli hitelesítés, felülhitelesítés, Apostille tanúsítvány vagy közjegyzői aláírás hitelesítés esetén az ügyfelek azonosítását a hitelesítő elvégzi, így az alól az ügyvédi tevékenységet gyakorló mentesíthető, másrészt az elektronikus ellenjegyzés módosuló szabályainak átvezetése.

A Magyar Állam polgári peres eljárásokban történő jogi képviseletével összefüggésben az Üttv. 68. §-ának módosítása vált szükségessé. A helyi önkormányzatok egyes szerveinek működéséhez kapcsolódó különös rendelkezés mintájára az Üttv. 66. § új (3a) bekezdése egyértelművé teszi, hogy a minisztérium és a Miniszterelnöki Kormányiroda által foglalkoztatott kamarai jogtanácsos azon tárca nélküli miniszter feladat- és hatáskörébe tartozó ügyben is elláthat ügyvédi tevékenységet, amelynek a működését törvény és jogszabályi kijelölés alapján a munkáltatója segíti. Ezzel kapcsolatban a kamarai jogtanácsosok képviseleti jogának igazolására vonatkozó 68. § (2) bekezdésének megfelelő kiegészítése is szükséges.

A kamarai jogtanácsosokra vonatkozó általános szabályozás gyakorlati szempontból jelentős kiegészítésekre szorult. A munkavállalói érdek-képviseleti szervek az Mt. 272. § (7) bekezdése, illetve többek között a közszolgálati tisztviselőkről szóló 2011. évi CXCIX. törvény 200. § (9) bekezdésében biztosított körben akkor láthatják el teljes körűen feladataikat, ha az általuk foglalkoztatott kamarai jogtanácsosnak jogi képviselet ellátására meghatalmazást adhatnak. E lehetőség az Üttv. kiegészítése útján a munkaügyi és közszolgálati perekben illeti meg a saját tagjaik képviseletét ellátó szakszervezeteket.

Az elektronikus ügyintézés és a bizalmi szolgáltatások általános szabályairól szóló 2015. évi CCXXII. törvény (a továbbiakban: Eüsztv.) alapján a jogi képviselők elektronikus kapcsolattartásra kötelezettek, hivatalos elérhetőségüket a rendelkezési nyilvántartás és ügyvédi irodák esetében az ügyvédi kamarai nyilvántartás is tartalmazza. A kamarai jogtanácsosok működése e tekintetben is speciális szabályozást igényel, mivel tevékenységüket nem önálló gazdasági tevékenységként látják el, és külön hivatalos elektronikus elérhetőség használatára sem jogosultak. Esetükben az elektronikus ügyintézés részletszabályairól szóló 451/2016. (XII. 19.) Korm. rendeletben szükséges meghatározni, hogy főszabály szerint elektronikus elérhetőségként az Üttv. 66. § (1) bekezdésében meghatározott ügyfelük hivatalos elektronikus elérhetőségét használják és szabályozandóak ezzel kapcsolatban az Üttv. szerinti ügyfelek rendelkezési joga mellett az indokolt kivételek is.

A kamarai jogtanácsok több munkáltatóval létesített munkaviszonyát indokolt az egymással egy vállalatcsoportba tartozó munkáltatókra szűkíteni az Üttv. 68. §-ának kiegészítése útján. Az ilyen munkaviszonyban az adózás rendjéről szóló 2017. évi CL. törvény (a továbbiakban: Art.) 8. §-a alapján az adókötelezettségeket egy kijelölt munkáltató teljesíti. Indokolt az Üttv. szerinti kötelezettségeket is főszabály szerint e munkáltatóhoz telepíteni, aki az ügyvédi kamarai tagfelvételhez szükséges munkáltatói nyilatkozatokat is megteszi. Az Art. mintájára szükséges azonban arról is rendelkezni, hogy kijelölés hiányában az Üttv. szerinti kötelezettségekért is valamennyi munkáltató felelős. Mivel több munkáltatóval a kamarai jogtanácsos csak egy vállalatcsoport tagjaival állhat, a törvény e munkaviszonyt az Üttv. 68. § (1) bekezdése szerinti korlátozás vonatkozásában és azzal összhangban egy nem természetes jogalannyal fennálló munkaviszonynak tekinti, amely lehetőséget teremt arra, hogy a kamarai jogtanácsos ezen felül egy további nem természetes személy jogalannyal például közérdekű önkéntes jogviszonyt létesíthessen ügyvédi tevékenység ellátásra. Az Üttv. 68. §-ának kiegészítése ezen felül kógensen rendelkezik arról is, hogy a kamarai jogtanácsos számára a konkrét ügy ellátásával kapcsolatban utasítást adni csak az ügy ügyfele jogosult, függetlenül a munkáltatói jogkörök ettől eltérő gyakorlásától. Ha a kamarai jogtanácsos munkáltatója kapcsolt vállalkozásának ügyében jár el, az ügy ellátása körében a kapcsolt vállalkozás, mint ügyfél rendelkezik utasítási joggal. Tekintettel a 71. § utaló szabályára e rendelkezéseket a jogi előadók foglalkoztatására is alkalmazni kell.

Az Üttv. 77. § (4) bekezdésének módosítása az Európai Tanács 1977. március 22-i, az ügyvédi szolgáltatásnyújtás szabadsága tényleges gyakorlásának elősegítéséről szóló 77/249/EGK irányelvének, valamint az Európai Parlament és a Tanács 1998. február 16-i, az ügyvédi hivatásnak a képesítés megszerzése országától eltérő tagállamokban történő folyamatos gyakorlásának elősegítéséről szóló 98/5/EK irányelvének való megfelelést szolgálja. Az európai közösségi jogászok számára is biztosítani szükséges, hogy büntetőeljárásokban védelmet szolgáltatásnyújtás és letelepedési jog keretében a hazai ügyvédekkel azonos feltételek szerint láthassanak el. Ez alól kivétel a jogi képviselet ellátásának szabályozása mintájára az az eset, amikor a büntető eljárásról szóló 2017. évi XC. törvény 44. §-a alapján a védői részvétel kötelező. Ilyen esetben az európai közösségi jogász a magyar ügyvéddel kötött együttműködési megállapodása alapján járhat el, amelyet az eljáró hatóságnak vagy bíróságnak bemutatni is köteles. A módosításokra tekintettel indokolt a törvény jogharmonizációs záradékkal való kiegészítése is.

A fentieken túl kiegészülnek az ügyvédi irodai vagyoni tagságra vonatkozó szabályok. A törvényi rendelkezés alapján az ügyvédi iroda vagyoni tagja tagsági jogviszonya helyreállítása céljából az alapító okirat módosításában részt vehet, az egyszemélyes ügyvédi iroda vagyoni tagja pedig maga módosíthatja az iroda alapító okiratát. A módosítás az ügyvédi irodák jogutód nélküli megszűnése esetére előírja a vagyonrendezési eljárására vonatkozó szabályok megfelelő alkalmazását. Tekintettel arra, hogy e körben már az ügyvédi tevékenységhez kapcsolódó kérdések nem merülnek fel, indokolt az eljárást a cégekre vonatkozó szabályok megfelelő alkalmazásával bírósági hatáskörbe utalni.

Az illetékről szóló 1990. évi XCIII. törvény 67. § (3) bekezdésével összhangban a módosítás törvényi szinten állapítja meg az egyes igazgatási szolgáltatási díj alól mentes kamarai hatósági eljárásokat, valamint ennek megfelelően elhagyja az igazgatási szolgáltatási díjak megállapításra vonatkozó felhatalmazó rendelkezésből a mentességekre és kedvezményekre való utalást. A módosítás hatálybalépését követően nem kell igazgatási szolgáltatási díjat fizetni az irodagondnoki jogosultság nyilvántartásba vételéért, a magyar nyelven elektronikusan kiállított igazolásokért, valamint az olyan változásbejegyzésekért, amelyek alapja a természetes személy névváltozása, olyan változás, amely jogszabályváltozás folytán következik be, illetve az olyan adatok nyilvántartásba vételéért, amelyek az ügyvédi kamarai nyilvántartásba új adatkörként kerülnek felvételre. Ez utóbbi körbe tartozik az egyéni ügyvédek és európai közösségi jogászok esetében az Üttv. 1. melléklet 20. sorában meghatározott közhitelesen nyilvántartandó elektronikus ügyintézési elérhetőség és a 46. sor szerinti elektronikus levelezési cím kötelező megadása.

A fegyelmi eljárási szabályok módosítását indokolja egyrészt annak egyértelműsítése, hogy a Magyar Ügyvédi Kamara (a továbbiakban: MÜK) elnöke azokban az esetekben jelöli ki az eljáró fegyelmi biztost, amikor az eljárás alá vont személyt nem területi kamara, hanem a MÜK tartja nyilván, mivel európai közösségi jogászként eseti jelleggel lát el ügyvédi tevékenységet Magyarország területén. Másrészt a regionálisan szervezett fegyelmi bizottságok és az azokból alakuló fegyelmi tanácsok, illetve a fegyelmi biztosok és főbiztosok esetében indokolt a kamarai tisztségviselésen alapuló kizárási szabályt arra a területi kamarára szűkíteni, amelynek az eljárás alá vont ügyvédi tevékenységet gyakorló személy a tagja vagy nyilvántartottja. A módosítás alapján a MÜK tisztségviselői sem lesznek ex lege kizárva a területi kamarai fegyelmi eljárási feladatok ellátásából. A jogszabályban meghatározott ítélkezési és igazgatási szünetek idejével megegyezően a fegyelmi eljárási határidőkbe sem számít bele minden évnek a július 15-től augusztus 20-ig és december 24-től január 1-ig terjedő időszaka.

A területi elnökség összetételében a kamarai jogtanácsos és alkalmazott ügyvéd tagok létszámát meghatározó rendelkezés módosítása alapján a tagok száma a területi kamara taglétszámához viszonyított százalékos arányban sávosan kerül meghatározásra.

A módosítás pontosítja a területi kamarai elnökség hatáskörébe tartozó eljárások felsorolását, elnöki hatáskörbe helyezve ezzel az átjegyzést, illetve formaváltást követő hivatalból indítandó törlési eljárásokat, amelyek testületi döntéshozatalt nem igényelnek.

Az Üttv. 1. mellékletét érintő módosítás alapján az ügyvédi kamarai nyilvántartás is közhitelesen tartalmazza az ügyvédi irodák mellett az egyéni ügyvédek és európai közösségi jogászok elektronikus ügyintézéshez használt hivatalos elérhetőségét, illetve a 189. § új (3) bekezdése alapján ezt az adatot a rendelkezési nyilvántartásból átveszi, illetve annak átadja az ügyvédi kamara. Kamarai jogtanácsok esetében ügyvédi tevékenységük ellátása során önálló hivatalos elektronikus kapcsolattartásra szolgáló elérhetőséggel a hatályos jogszabályok szerint nem rendelkeznek, így ez az adat törölhető a nyilvántartandó adatok köréből. Az Üttv. 189. §-ának módosítását ezen felül az ügyvédi kamara által nyilvántartott adatok nyilvánosságának és megismerhetőségének az általános adatvédelmi rendelettel való összhangjának megteremtése indokolja. Az ügyvédi kamarák a tagjaikkal és nyilvántartottjaikkal legegyszerűbben elektronikus levélben tudják tartani a kapcsolatot tájékoztatás céljából. Indokolt ennek a lehetőségét úgy fenntartani, hogy az 1. melléklet módosítását követően kötelezően nyilvántartott adattá váljon az ügyvédi tevékenységet gyakorlók email címe, annak érdekében, hogy e célra ne a hivatalos elektronikus elérhetőséget kelljen alkalmazni.

A 11. §-hoz

Szövegcserés módosítások.

A 12. §-hoz

Technikai hatályon kívül helyezések.

A 13. §-hoz

Az adózás rendjéről szóló 2017. évi CL. törvény 2018. január 1-jétől megszüntette az adószám felfüggesztését, indokolt ezért az e jogintézményre utaló rendelkezések hatályon kívül helyezése. Az Üttv. és a közigazgatási perrendtartásról szóló 2017. évi I. törvény (a továbbiakban: Kp.) közötti összhang megteremtése érdekében hatályon kívül helyezendőek a Kp.-ban rendezett, a keresetindításra vonatkozó szabályok.

-----STARTING---POINT---VEGE---

A 14. §-hoz

Hatályba léptető rendelkezés.

A 15. §-hoz

Jogharmonizációs záradék.