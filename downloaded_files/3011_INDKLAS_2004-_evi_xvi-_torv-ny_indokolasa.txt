2004. évi XVI. törvény indokolása

a fogyasztóvédelemről szóló 1997. évi CLV. törvény módosításáról

-----STARTING---POINT---ALTALANOS--- 

A fogyasztóvédelemről szóló 1997. évi CLV. törvény (a továbbiakban: fogyasztóvédelmi törvény) 1998. március 1-jén lépett hatályba. A törvény megteremtette az Európai Unióban deklarált fogyasztói érdekek érvényesítéséhez szükséges jogi kereteket, hozzájárult a fogyasztóvédelmi intézményrendszer kiépítéséhez, és meggyorsította a fogyasztóvédelmi közösségi acquis átvételét. Ennek elismeréseként az Európai Bizottság 1998. évi ország-jelentésében már hivatkozott a fogyasztóvédelmi törvény mint a fogyasztók alapvető jogainak összefoglalására, 1999. évi ország-jelentésében pedig kitért arra, hogy a Csatlakozási Partnerség középtávú prioritásai közül Magyarországon elfogadták a fogyasztóvédelmi törvényt, amit a 2000. évi jelentés már egyértelműen vívmányként értékelt.

A fogyasztóvédelmi törvény módosítására vonatkozó törvény a hatálybalépés óta eltelt öt éves végrehajtási tapasztalat alapján elvégzett felülvizsgálat megállapításaira építve készült el. A felülvizsgálat eredménye szerint a fogyasztóvédelmi törvény alapvetően megfelelt a megalkotásához fűzött elvárásoknak, elérte a kitűzött szabályozási célokat. A törvényi szabályozás és az arra épülő intézményrendszer biztosítja a fogyasztók egészsége és biztonsága, vagyoni érdekei védelmének érvényesíthetőségét, valamint a megfelelő tájékoztatás és információhoz jutás lehetőségét. A fogyasztóvédelmi törvény megteremtette továbbá a fogyasztói oktatás, valamint a fogyasztói érdekek képviseletének kereteit.

A fogyasztóvédelmi törvény módosításának legfontosabb célja, hogy megteremtse az Európai Unió tagjaként való zökkenőmentes működés teljes körű biztosítása érdekében szükséges feltételeket.

Jogharmonizációs kötelezettség teljesítése a fogyasztók életének, egészségének és biztonságának védelmére vonatkozóan a fogyasztóvédelmi törvény II. fejezetében foglalt rendelkezéseinek módosítása, illetve kiegészítése. Az általános termékbiztonságra vonatkozó hatályos szabályozás az 1997-es európai közösségi jogi követelményekkel összhangban készült el. A fogyasztóvédelmi törvény hatálybalépése óta azonban az Európai Unióban ezen a területen új irányelvet fogadtak el. Az általános termékbiztonságról szóló 2001/95/EK európai parlamenti és tanácsi irányelv a korábbi közösségi szabályozáshoz képest új rendelkezéseire figyelemmel szükséges a fogyasztóvédelmi törvény e szabályainak módosítása. A magyar termékbiztonsági szabályozás struktúráját tekintve összetett. A fogyasztóvédelmi törvény rögzíti a jogszabállyal vagy szabvánnyal nem szabályozott területre tartozó áruk alapvető biztonságossági követelményeit, míg az ezek ellenőrzéséhez szükséges részletes szabályokat a fogyasztóvédelmi törvényt végrehajtó, az áruk és a szolgáltatások biztonságosságáról és az ezzel kapcsolatos piacfelügyeleti eljárásról szóló 79/1998. (IV. 29.) Korm. rendelet határozza meg. A szabályozott terület alá eső áruk biztonságossági követelményei viszont a termékspecifikus szabályozás körében kerülnek/kerültek definiálásra.

Az új közösségi jogi rendelkezések a fogyasztóvédelmi törvény szintjén megjelenő szabályozást annyiban érintik, hogy a biztonságossági követelmények, továbbá a gyártók ezzel kapcsolatos kötelezettségei a közösségi elvárásoknak megfelelően kiegészítésre kerülnek. A részletes szabályokat, illetve a hatóságok kötelezettségeit a törvény felhatalmazása alapján továbbra is a 79/1998. (IV. 29.) Korm. rendelet tartalmazza. (2-4. §)

A törvény alapján a címkézés szabályai az Európai Unió joggyakorlata szerint úgy módosulnak, hogy az Unió egységes belső piacáról származó áruk esetében a származási hely megjelölésének kötelezettsége megszűnik, ugyanakkor a harmadik országokból származó árukon továbbra is kötelező a származási hely feltüntetése. (7. §)

A békéltető testületek a fogyasztói jogviták bírósági eljáráson kívüli rendezésére hatáskörrel rendelkező testületekre vonatkozó elvekről szóló 98/257/EK európai bizottsági ajánlásnak megfelelően - a fogyasztóvédelmi törvény alapján - független testületként jöttek létre és működnek. Működésük eddigi tapasztalatai azt mutatják, hogy jelentős szerepet játszanak a fogyasztói jogviták peren kívüli rendezésében, a fogyasztók számára a bírósági eljárásnál gyorsabb és olcsóbb rendezést biztosítanak, ezért a fogyasztók körében egyre népszerűbbek. A törvény a békéltető testületi eljárására vonatkozó rendelkezéseket az Európai Unióban elvárt gyors, olcsó és hatékony alternatív vitarendezési követelményeknek megfelelően egészíti ki, illetve módosítja. (9-21. §)

-----STARTING---POINT---RESZLETES---

Az 1. §-hoz

Az általános termékbiztonságra vonatkozó szabályok alkalmazásakor a törvény alapján az árut vagy - meghatározott esetekben - a szolgáltatást forgalomba hozó gazdálkodó szervezetek közül az minősül forgalmazónak, amelyik tevékenységével az áru biztonságossági jellemzőit nem befolyásolja. A gyártó fogalma az Európai Unió tagjaként való működés feltételeinek megfelelően módosul. Új fogalomként jelenik meg a forgalomból való kivonás és a visszahívás, amelyek az általános termékbiztonsági szabályok alkalmazásához kapcsolódnak.

A 2. §-hoz

Az általános termékbiztonságról szóló 2001/95/EK európai parlamenti és tanácsi irányelv a korábbi közösségi szabályozáshoz képest új rendelkezéseire figyelemmel e rendelkezés módosítja, illetve kiegészíti a törvénynek a fogyasztók életének, egészségének és biztonságának védelméről szóló rendelkezéseit.

A fogyasztók veszélyeztetésének megelőzése érdekében a gyártókat és a forgalmazókat a jogilag nem szabályozott területre eső áruk tekintetében terhelő törvényi kötelezettségek kiegészülnek, illetve egyértelműbbé válnak. Ezek a kötelezettségek elsősorban a biztonságosság területén való együttműködésre vonatkoznak: a forgalmazó az általa forgalomba hozott áruval kapcsolatban vesz részt a biztonságosság ellenőrzésében. A forgalmazó kötelezettsége ezen a területen elsősorban az általa forgalmazott áru által okozott veszélyekre vonatkozó tájékoztatás továbbadására, az áru származási helyének megállapításához, valamint a forgalmazás nyomon követéséhez szükséges dokumentumok megőrzésére és az eljáró hatóságok rendelkezésére bocsátására terjed ki. A forgalmazókat terhelő kötelezettség arányos a vállalt felelősséggel, így nem várható el például magánszemélyek által jótékonysági célra rendelkezésre bocsátott egyedi, használt áruk esetén a hatóságok lehetséges veszélyekről való tájékoztatása. A gyártó és a forgalmazó a fogyasztó veszélyeztetésének elhárítása érdekében egyaránt köteles együttműködni az eljáró hatóságokkal.

A 3. §-hoz

A gyártó a már forgalomba hozott, a fogyasztóra veszélyes áru forgalmazásának, bemutatásának vagy a fogyasztó részére történő bármilyen kínálásának megakadályozása érdekében a veszélyes árut a forgalomból kivonja, illetve súlyos, gyors beavatkozást igénylő veszély esetén a gyártó a fogyasztó részére már átadott vagy egyébként elérhetővé tett veszélyes árut visszahívja. A törvény vonatkozó rendelkezéseinek alkalmazásához szükséges végrehajtási szabályokat külön kormányrendelet állapítja meg.

A 4. §-hoz

Az általános termékbiztonsági szabályok hatálya nem terjed ki általánosságban a szolgáltatások biztonságosságára. Az általános termékbiztonsági előírásokat csupán a fogyasztónak nyújtott szolgáltatással összefüggésben a fogyasztó részére szolgáltatott vagy elérhetővé tett áru tekintetében kell alkalmazni. Nem tartozik e rendelkezések alkalmazási körébe viszont a szolgáltatás nyújtása során használt berendezések biztonságossága, mert azokat a szolgáltatás egészének biztonságosságával összefüggésben kell megítélni.

Az 5. §-hoz

A törvény kiegészíti a fogyasztók vagyoni érdekeinek védelmét biztosító általános rendelkezéseket a megfelelőségi jelölésre vonatkozó kötelezettség megszegésének szankcionálhatóságával, továbbá összhangot teremt a törvényben és a más jogszabályokban, illetve az Európai Unióban használt terminológiák között.

A 6-8. §-hoz

A törvény a címkézés szabályait az Európai Unió tagjaként való működés feltételeihez igazítja. A törvény hatályos címkézési előírásai közül ugyanis a származási hely megjelölésére vonatkozó általános követelmény jelenlegi formájában nem egyeztethető össze az európai közösségi jogból adódó elvárásokkal. Az Európai Unió tagállamaiból származó termékek esetében külön ország-megjelölés az Európai Bíróságnak a 207/83 ügyben hozott ítélete értelmében nem engedhető meg. Ennek oka, hogy a fogyasztó ezáltal különbséget tehet a hazai és más tagállamból, azaz az egységes belső piacról származó termékek között, amely lehetőség ellentétes az áruk szabad mozgása alapszabadságával. A címkézés szabályai az Európai Unió joggyakorlata szerint - tekintettel az Európai Gazdasági Térségre vonatkozó egyezményre is - úgy módosulnak, hogy az Európai Gazdasági Térségből származó áruk esetében a származási hely megjelölésének kötelezettsége megszűnik, ugyanakkor a harmadik országokból származó árukon továbbra is kötelező a származási hely feltüntetése.

Tekintettel az Európai Unióban a fogyasztóvédelem magas szintjére vonatkozó elvárásra, különösen pedig arra a követelményre, hogy a veszélyes termékek származásának és forgalmazásának dokumentálhatónak kell lennie, a törvény értelmében a nem az Európai Gazdasági Térségből származó áru esetén a származási hely megjelölésének kötelezettsége fennmarad.

A 9-10. §-hoz

A hatályos rendelkezés szerint a fogyasztó a kérelmet lakóhelyén vagy tartózkodási helyén, illetve a szerződés teljesítésének helye szerint illetékes békéltető testületnél is benyújthatja. Gyakran előfordul, hogy erre hivatkozva a fogyasztó mind a lakóhelye szerinti, mind a szerződés teljesítése szerinti békéltető testületnél eljárást kezdeményez, így több illetékes békéltető testület is eljárhat egyidejűleg. A párhuzamos eljárás elkerülése érdekében a törvény a szabályozást úgy módosítja, hogy a fogyasztó választása szerint, de csak egy békéltető testületnél indíthasson eljárást.

A 11-13. §-hoz

A békéltető testületek hatékonyabb szervezeti működése érdekében az elnök feladatait a törvény több ponton kiegészíti és pontosítja. Ennek megfelelően az elnököt a törvény felhatalmazza, hogy a békéltető testületet általános jogkörrel képviselje, továbbá, hogy vezesse a testületi tagokról összeállítandó listát. A törvény továbbá a békéltető testületi tagság feltételeinek pontosítását célozza, a szakmai ismeretek igazolását követelvén meg.

A 14. §-hoz

A békéltető testületek eljárásának jelenleg egyik feltétele a fogyasztó részéről ezer forint eljárási díj befizetése. A jogalkalmazási tapasztalatok alapján az eljárási díjnak az indokolatlan panaszok visszatartása szempontjából nincs jelentősége. Az eljárási díj összege jelképes, annak megszüntetése ily módon nem jelent számottevő bevételkiesést. Figyelemmel arra, hogy a fogyasztói jogviták gyors és olcsó elintézésének igénye lehetőség szerint térítésmentes eljárást indokol, a törvény a jelképes eljárási díj intézményét megszüntetve a békéltető testületekhez fordulás jogát ingyenessé teszi. A törvény egyértelműsíti továbbá azt a jogalkotói szándékot, amely csupán az egyeztetésnek a fogyasztó részéről való hatékony megkísérlését szabja az eljárás megindításának előfeltételéül, azonban a gazdálkodó szervezet esetleges jogsértése, nyilatkozatának elmaradása nem akadályozhatja meg a fogyasztó jogérvényesítését.

A 15-18. §-hoz

A hatályos törvényi rendelkezés szerint az eljáró tanács a határozatát azonnali írásba foglalási kötelezettséggel aznap, a határozathozatal napján hirdeti ki. A kihirdetés legfeljebb három napra halasztható, ha az ügy bonyolultsága megkívánja. A végrehajtási tapasztalatok szerint ez az írásba foglalási idő nagyon rövid, mivel a tanács elnökének nem mindig van lehetősége azonnal, illetve az ügy bonyolultságára tekintettel három napon belül írásba foglalni a határozatot. A probléma feloldása érdekében a törvény ezen a rendelkezésen úgy módosít, hogy a tanács a határozatát a határozathozatal napján szóban vagy írásban hirdeti ki, majd ezt követően az írásba foglalt határozat egy-egy példányát nyolc napon belül kézbesíti a feleknek, és egyidejűleg megküldi a területileg illetékes fogyasztóvédelmi felügyelőségnek is.

A 19-20. §-hoz

A törvény a hatályos szabályozás hiányosságát hivatott kijavítani, a békéltető testületnek ugyanis nincs visszacsatolása határozatai követéséről. Az értesítésre szükség van egyrészt a tagállamként való működés miatt, az Európai Bizottságnak való tájékoztatási kötelezettség teljesítése céljából, másrészt, ez a megoldás egybeesik a fogyasztó érdekével, amennyiben megkönnyíti a nem követett ajánlás nyilvánosságra hozatalára vonatkozó törvényi rendelkezés végrehajthatóságát.

A 21. §-hoz

A törvény lehetőséget ad a Fogyasztóvédelmi Főfelügyelőség és a területi felügyelőségek mint eljáró hatóságok részére, hogy eljárásuk során próbavásárlást végezhessenek. A törvény a fogyasztóvédelmi hatóságokra vonatkozó eljárási szabályokat kiegészíti azzal, hogy lehetővé teszi az eljáró hatósággal munkavégzésre irányuló egyéb jogviszonyban állók, illetve alkalmi munkavállalói könyvvel rendelkezők részére, hogy a próbavásárlásban az eljáró hatóságtól kapott megbízólevél birtokában részt vegyenek.

A 22. §-hoz

A törvény a jogszabályi környezethez igazítja a gyógyszerekkel kapcsolatos rendelkezést.

-----STARTING---POINT---VEGE---

A 23-27. §-hoz

A módosítás hatálybaléptetése lépcsőzetes, a jogharmonizációs kötelezettség teljesítésével összefüggő, illetve a jogalkalmazást elősegítő rendelkezések - amelyek különösebb felkészülést egyébként sem igényelnek - hatálybalépésének időpontja a törvény kihirdetését követő 30. nap, míg az EU-tagként való működéshez szükséges rendelkezések értelemszerűen a Magyar Köztársaságnak az Európai Unióhoz való csatlakozásáról szóló nemzetközi szerződést kihirdető törvény hatálybalépésével egyidejűleg lépnek hatályba.