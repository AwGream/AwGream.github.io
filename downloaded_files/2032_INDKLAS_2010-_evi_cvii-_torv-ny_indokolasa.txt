2010. évi CVII. törvény indokolása

az egyrészről az Európai Közösségek és tagállamai, másrészről Azerbajdzsán közötti partnerség létrehozásáról szóló Partnerségi és Együttműködési Megállapodás, valamint az ahhoz csatolt jegyzőkönyvek kihirdetéséről

-----STARTING---POINT---ALTALANOS---

Általános indokolás

A Csatlakozási Okmány 6. cikk (2) bekezdés második albekezdése szerint Magyarország az albekezdésben felsorolt, az Európai Közösség (EK), azok tagállamai és egy harmadik állam között létrejött nemzetközi Megállapodásokhoz egy, az EK és tagállamai, valamint a harmadik állam között létrejött, de az EK és a tagállamok nevében a Tanács által megkötött Jegyzőkönyvvel csatlakozik. Tekintettel arra, hogy nemcsak az EK, hanem a tagállamok nevében is a Tanács jár el, ezeket a Jegyzőkönyveket az új 10 tagállam nem írja alá, és nem is erősíti meg, ebből kifolyólag belső jogi eljárás lefolytatása sem szükséges. A Megállapodásokat, illetve a hozzájuk csatolt Jegyzőkönyveket azonban a nemzetközi szerződésekkel kapcsolatos eljárásokról szóló 2005. évi L. törvény alapján törvénnyel ki kell hirdetni. Tekintve, hogy ezek a megállapodások Bulgária és Románia csatlakozásával újból módosításra kerülnek, ezért ezen módosító jegyzőkönyveket szintén ki kell hirdetni, valamint ki kell hirdetni a PEM 12. cikkét módosító jegyzőkönyvet is (Jegyzőkönyv az egyrészről az Európai Közösségek és azok tagállamai, másrészről az Azerbajdzsán Köztársaság közötti partnerségi és együttműködési megállapodáshoz csatolt, a partnerségi és együttműködési megállapodás rendelkezéseinek a kétoldalú textilkereskedelemre történő kiterjesztéséről szóló, a kétoldalú textilmegállapodások lejártának figyelembevételével történő megkötéséről).

Jelen törvény célja az egyrészről az Európai Közösségek és tagállamai, másrészről Azerbajdzsán közötti partnerség létrehozásáról szóló Partnerségi és Együttműködési Megállapodás (a továbbiakban: a Megállapodás), az egyrészről az Európai Közösségek és azok tagállamai, másrészről az Azerbajdzsán Köztársaság közötti partnerség létrehozásáról szóló partnerségi és együttműködési megállapodáshoz csatolt, a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz való csatlakozásának figyelembe vételéről szóló jegyzőkönyv (a továbbiakban 1. Jegyzőkönyv), valamint az Európai Közösségek és azok tagállamai, másrészről az Azerbajdzsán Köztársaság közötti partnerségi és együttműködési megállapodáshoz csatolt, a partnerségi és együttműködési megállapodás rendelkezéseinek a kétoldalú textilkereskedelemre történő kiterjesztéséről szóló, a kétoldalú textilmegállapodások lejártának figyelembevételéről szóló jegyzőkönyv (a továbbiakban: 2. Jegyzőkönyv), valamint az egyrészről az Európai Közösségek és tagállamai, másrészről az Azerbajdzsán Köztársaság közötti partnerségi és együttműködési megállapodáshoz a Bolgár Köztársaságnak és Romániának az Európai Unióhoz történő csatlakozásának figyelembe vételéről szóló jegyzőkönyv (a továbbiakban: a 3. Jegyzőkönyv; együtt: jegyzőkönyvek) kihirdetése. A jegyzőkönyv a jelen törvény mellékletét képezi.

Azerbajdzsán az EU és Magyarország legfontosabb partnere a Dél-Kaukázus térségében. Elsősorban mint alternatív energiaforrás fontos számunkra. Jelentőségét nem csupán szénhidrogén-készleteinek, hanem - a Közép-Ázsiát az EU-val összekötő tranzit szempontjából - központi elhelyezkedésének is köszönheti. Az ország nemzeti érdekeken nyugvó, független külpolitikát folytat. Az elmúlt másfél évtizedben a dél-kaukázusi térség vezető állama lett, tőkevonzó képessége magas. A dél-kaukázusi országokkal, így Azerbajdzsánnal az EU 1996-ban kötött Partnerségi és Együttműködési Megállapodást (a megállapodások 1999-ben léptek hatályba) tíz éves periódusra, amelyet 2009-től kezdve évente automatikusan megújítanak.

Jelen Megállapodás egy úgynevezett Partnerségi és Együttműködési Megállapodás (PEM). Ilyen Megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Üzbegisztánnal, Kirgizisztánnal, Kazahsztánnal és jelen esetben Azerbajdzsánnal kötött. Ezeket a megállapodásokat az 1990-es évek közepén írta alá a Közösség és a tagállamok. A PEM-ek elsősorban a politikai párbeszéd kereteit teremtik meg, illetve a gazdasági és kereskedelmi együttműködés alapjait fektetik le.

A PEM-ek további sajátossága, hogy 10 éves időszakra jöttek létre, így 2007-2008-2009-ben lejárnak. A Megállapodások ugyan meghosszabbíthatóak, amennyiben egyik fél sem jelzi, hogy azt fel kívánja azt mondani, de 10 év alatt a Közösségben sok minden változott, ezért a PEM-ek megújításáról, illetve újabb, eltérő tartalmú Megállapodások megkötéséről már megkezdődött a politikai vita az Unió berkeiben.

A Megállapodás legfőbb célja a politikai párbeszéd intézményes keretének, mint a gazdasági kapcsolatok kiteljesedésének alapvető feltételének a megteremtése. Ennek érdekében létrejön egy társulási vagy együttműködési tanács, mint a párbeszéd hivatalos fóruma.

A Megállapodás rendelkezik az olyan általános elvekről, mint a demokrácia, a nemzetközi jog és az emberi jogok tisztelete. Külön rész szól az áruk mozgásáról, a társaságok letelepedésének, illetve a szolgáltatások nyújtásának szabályairól. A Megállapodások kiterjednek a gazdasági együttműködés részleteire, külön részletezve az egyes, a Megállapodások szempontjából releváns közösségi politikákat. Ezt követik az intézményi, általános és záró rendelkezések.

A Megállapodás 105 cikkből, 5 db mellékletből, egy Jegyzőkönyvből, egy záróokmányból és azon belül 9 db együttes nyilatkozatból áll.

A Megállapodások mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezik a 10 új tagállam 2004-es, illetve a bolgár-román 2007-es csatlakozásáról szóló jegyzőkönyvek, valamint a partnerségi és együttműködési megállapodás rendelkezéseinek a kétoldalú textilkereskedelemre történő kiterjesztéséről szóló, a kétoldalú textilmegállapodások lejártának figyelembevételéről szóló jegyzőkönyv is. Tekintve, hogy ezen jegyzőkönyvek is elválaszthatatlan részét képezik a megállapodásnak, így azokat is ki kell hirdetni.

-----STARTING---POINT---RESZLETES---

Részletes indokolás

Az 1., 3., 5. és 7. §-hoz

A Megállapodás és a jegyzőkönyvek tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

A 2., 4., 6. és 8. §-hoz

A Megállapodás 11 címből, 105 cikkből, 5 db mellékletből, egy Jegyzőkönyvből, egy záróokmányból és azon belül 9 db együttes nyilatkozatból áll. A megállapodás céljainak lefektetése az I. Címet megelőző 1. cikkben kodifikáltatott, így az I. Cím első bekezdése a 2. cikkel indul. A Megállapodás általános célja: megfelelő keret kialakítása a Felek közötti politikai párbeszédhez, Azerbajdzsán azon törekvéseinek támogatása, amelyek demokráciájának megszilárdítására és gazdaságának fejlesztésére, a piacgazdaságra való áttérés kiteljesítésére irányulnak. További célkitűzés a Felek közötti kereskedelmi, befektetési és harmonikus gazdasági kapcsolatok előmozdítása, a fenntartható gazdasági fejlődés elősegítése, a jogalkotási, gazdasági, szociális, pénzügyi, nem katonai tudományos, technológiai és kulturális együttműködés alapjának megteremtése.

Az I. Cím (2-4. cikk) az Általános elvek elnevezés viseli. Rögzíti az együttműködés elveit (a demokrácia, a nemzetközi jog és az emberi jogok tiszteletben tartása, együttműködés a jószomszédi kapcsolatok szellemében és az azerbajdzsáni változó viszonyok függvényében).

A II. Cím (5-8. cikk) a Politikai párbeszéd elnevezést kapta. Előirányozza Azerbajdzsán és a Közösség tagjai közötti kapcsolatok erősítését és a párbeszédet a regionális konfliktusok és feszültségek megoldásához való hozzájárulás céljával. Különböző szintű párbeszéd mechanizmus kialakítását tartalmazza.

III. Cím (9-19. cikk): Áruforgalom. Rögzíti, hogy a Felek egymás számára minden területen a legnagyobb kedvezmény elvét biztosítják. Szabad árutovábbítás elvének tiszteletben tartása, hivatkozás a GATT V. cikkére, rendelkezés a különböző áruk továbbításának szabályaira.

IV. Cím, I-VI. Fejezet (20-42. cikk): Az üzleti vállalkozásokat és a befektetéseket érintő rendelkezések. I. Fejezet: Munkaügyi feltételek, II. Fejezet: A társaságok letelepedését és működését érintő feltételek, III. Fejezet: Határokon átnyúló szolgáltatásnyújtás a Közösség és az Azerbajdzsáni Köztársaság között, IV. Fejezet: Általános rendelkezések, V. Fejezet: Folyó fizetések és tőke, VI. Fejezet: A szellemi, ipari és kereskedelmi tulajdon oltalma.

V. Cím (43. cikk): Jogalkotási együttműködés. Rögzíti a szakértők cseréjét, a korai tájékoztatást, különösen a vonatkozó jogszabályokról, képzési tevékenységek, szemináriumok szervezését, illetve a támogatás biztosítását a vonatkozó ágazatok közösségi jogszabályainak lefordításához.

VI. Cím (44-70. cikk): Gazdasági együttműködés. Rögzíti, hogy az együttműködés Azerbajdzsán gazdasági reformjához és fellendüléséhez, valamint fenntartható fejlődéséhez járul hozzá. Az egyes cikkek konkrét gazdasági szektorok együttműködését kodifikálják - ipari együttműködés, közbeszerzés, építőipar, beruházás fejlesztés és -védelem, bányászat és nyersanyagok, tudományos és műszaki együttműködés, oktatás és képzés, kis- és középvállalkozások, monetáris politika stb.

VII. Cím (71. cikk): Együttműködés a demokráciával és az emberi jogokkal kapcsolatos ügyekben. Az együttműködés az EBESZ elveivel összhangban, technikai segítségnyújtási programok formájában valósul meg.

VIII. Cím (72-75. cikk): Együttműködés az illegális tevékenységek megelőzésében, valamint az illegális bevándorlás megelőzésében és ellenőrzésében. Az együttműködés különösen a gazdasági bűncselekmények, ezen belül a korrupció, különböző áruk, ezen belül ipari hulladékok kereskedelme és a hamisítás megelőzésében valósul meg. Külön cikkben kap hangsúlyt a pénzmosás, a kábítószerek és az illegális bevándorlás elleni fellépés.

IX. Cím (76. cikk): Kulturális együttműködés. Felöleli az információ- és tapasztalatcserét a műemlékek megőrzésében és védelmében, a kulturális cserét a kultúra területén működő intézmények, művészek és egyéb személyek között.

X. Cím (77-80. cikk): Pénzügyi együttműködés a technikai segítségnyújtás területén. A támogatás a TACIS-program keretében valósul meg, célja Azerbajdzsán gazdasági átalakulásának felgyorsítása.

XI. Cím (81-105. cikk): Intézményi, általános és záró rendelkezések. A megállapodás végrehajtására a Felek miniszteri szintű Együttműködési Tanácsot hoznak létre, amely éves rendszerességgel ülésezik. Munkáját főtisztviselői szintű együttműködési bizottság segíti. A Megállapodás letéteményese az Európai Unió Tanácsának főtitkára.

A Megállapodáshoz kapcsolódik a Jegyzőkönyv a közigazgatási hatóságok közötti kölcsönös vámügyi segítségnyújtásról, amely 14 cikkből áll. A Jegyzőkönyv keretein belül a felek segítenek egymásnak a vámjogszabályok szabályszerű alkalmazásában, különösen a vámjogszabályokat sértő tevékenységek megelőzésében, felderítésében és kivizsgálásában. A Jegyzőkönyv alkalmazásában illetékes közigazgatási hatóságoknak a jegyzőkönyvben meghatározott vámügyi segítségnyújtást kell alkalmazniuk. A 3-5. cikk rendelkezik a jogsegélyről megkeresés alapján, az önkéntes jogsegélyről, a kézbesítésről, valamint az értesítésről.

A 7. cikk a megkeresések végrehajtásáról tartalmaz rendelkezéseket, a 9. cikk taglalja a jogsegélynyújtás korlátait, megjelölve a jogsegélynyújtási kötelezettség alóli kivételeket.

A 13. cikk rendelkezik arról, hogy a felek a jegyzőkönyv alkalmazásával egyrészről Azerbajdzsán központi vámhatóságait, másrészről pedig az Európai Közösségek Bizottságának illetékes szolgálatait, és, adott esetben, a tagállamok vámhatóságait bízzák meg.

A 14. cikk szerint a jegyzőkönyv kiegészíti és nem akadályozza bármely kölcsönös segítségnyújtási megállapodás alkalmazását, amely egy vagy több tagállam és Azerbajdzsán között került vagy kerülhet megkötésre. Az Azerbajdzsán és az Európai Unió egy vagy több tagállama között létrejött kölcsönös jogsegélyre vonatkozó megállapodások nem érintik azokat a közösségi rendelkezéseket, amelyek az Európai Közösségek Bizottságának illetékes szolgálatai és a tagállamok vámhatóságai között az esetlegesen közösségi érdekű, vámügyekben szerzett információk közlését szabályozzák.

Az Európai Unió 2004-es bővítésének figyelembevételére tekintettel a Megállapodáshoz kiegészítő jegyzőkönyvek tartoznak. A Magyar Köztársaságnak az Európai Unióhoz történő csatlakozásáról szóló szerződés kihirdetéséről szóló 2004. évi XXX. törvény I. Mellékletében foglalt Csatlakozási Okmány 6. cikk (2) bekezdése, második albekezdése alapján az Európai Unió tagállamai nevében az Európai Unió Tanácsa jegyzőkönyvet kötött Azerbajdzsánnal, amely révén az Európai Unióhoz 2004-ben csatlakozott tagállamok, köztük a Magyar Köztársaság, részes feleivé váltak az Európai Közösségek és a tagállamok, valamint Azerbajdzsán között létrejött partnerségi és együttműködési megállapodásnak. Tekintettel arra, hogy a Jegyzőkönyv által a Magyar Köztársaság a Megállapodásban részes féllé vált, szükséges mind a megállapodás, mind a Jegyzőkönyv kihirdetése. Az 1. Jegyzőkönyvet Azerbajdzsán, valamint a tagállamok nevében az Európai Unió Tanácsának képviselői 2004. május 18-án írták alá, az 2005. november 1-től alkalmazandó a Csatlakozási Okmány 6. cikkének (6) bekezdése alapján. Továbbá, mivel Bulgária és Románia csatlakozásával újabb módosításra került sor a megállapodásban, szükséges a két új tagállam csatlakozása fényében létrehozott jegyzőkönyv, illetve a kétoldalú textilmegállapodásokról szóló jegyzőkönyv kihirdetése is.

Az 1. Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Partnerségi és Együttműködési megállapodás részes feleivé válnak.

A 2. cikk arról rendelkezik, hogy tekintettel az Európai Unión belül lezajlott intézményi változásokra, az Európai Szén- és Acélközösséget létrehozó szerződés lejártát követően a megállapodásnak az Európai Szén- és Acélközösségre hivatkozó rendelkezései az Európai Közösségre hivatkozó rendelkezéseknek minősülnek.

A 3. cikk kimondja, hogy a Jegyzőkönyv a Megállapodás szerves részét képezi, a 4. cikk pedig a lefolytatandó belső eljárásról rendelkezik. Az 5. cikk a hatályba lépést kérdését rendezi, míg a 7. cikk a nyelvi változatokról szól.

A 2. Jegyzőkönyv a partnerségi és együttműködési megállapodás rendelkezéseinek a kétoldalú textilkereskedelemre történő kiterjesztéséről szóló, a kétoldalú textilmegállapodások lejártának figyelembevételéről szól. Ennek alapján a PEM 12. cikke módosításra került annyiban, hogy annak szövegéből a 17. cikkre történő hivatkozást törölni kell, s egyben rendelkezik a 17. cikk törléséről is.

A 3. Jegyzőkönyvet 2008. december 9-én írták alá. Ez a Jegyzőkönyv nagyban követi az 1. Jegyzőkönyv felépítését.

A Jegyzőkönyv 1. cikke kimondja, hogy Románia és Bulgária a partnerségi és együttműködési megállapodás részes feleivé válnak.

A 2. cikk kimondja, hogy a Jegyzőkönyv a Megállapodás szerves részét képezi, a 3. cikk pedig a lefolytatandó belső eljárásról rendelkezik. Az 4. cikk a hatályba lépést kérdését rendezi, míg a 6. cikk a nyelvi változatokról szól.

A 9. §-hoz

Tekintve, hogy jelen esetben olyan megállapodásról, illetve jegyzőkönyvekről van szó, melyek már hatályban vannak, így annak csak kihirdetése szükséges. Ennek megfelelően a 9. § alapján a törvény a kihirdetést követő 8. napon hatályba lép.