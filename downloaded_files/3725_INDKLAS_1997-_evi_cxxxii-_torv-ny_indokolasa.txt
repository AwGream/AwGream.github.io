1997. évi CXXXII. törvény indokolása

a külföldi székhelyű vállalkozások magyarországi fióktelepeiről és kereskedelmi képviseleteiről

-----STARTING---POINT---ALTALANOS--- 

 A külföldiek magyarországi befektetéseiről már 1988-ban törvény született Magyarországon. Az 1988. évi XXIV. törvény (az ún. befektetési törvény) pozitív szerepet tölt be a nemzetközi gazdasági együttműködés fejlesztése területén, a külföldi működő tőke gazdaságunkban való közvetlen megjelenése, de különösképpen a hátrányos megkülönböztetéstől mentes magyarországi vállalkozásalapítás szabályrendszere megteremtésével. Mintának tekintette több szomszédos ország jogalkotása.

Garanciális szabályként mondja ki a külföldiek befektetéseinek védelmét, így kisajátítás, vagy az ahhoz hasonló hatással járó állami intézkedés esetén a haladéktalan, tényleges értéken, a befektetés pénznemében történő kártalanítást. Kerettörvény jelleggel szabályozza a külföldiek által alapított és a „vegyestulajdonú” társaságok alapítására, működésére, állami ellenőrzésére, az állammal való közjogi kapcsolatra vonatkozó szabályokat.

A magyar jogrendszernek a piacgazdaság kiépítésével összefüggő fejlődésével megszűnt a külföldi befektetőkre vonatkozó tulajdonszerzési és devizahatósági engedélyeztetési kötelezettség, a befektetési törvény kiegészült továbbá a versenytörvényre, az árszabályozásról szóló törvényre való utalással, de a jogszabályba beépültek az adózásra vonatkozó alapelvek és bizonyos - a külföldi befektetéseket ösztönző - kedvezmények is. A termőföldről szóló 1994. évi LV. törvény lehetővé tette a külföldi, illetve a részben külföldi tulajdonban levő vállalkozások számára is a tevékenységükhöz szükséges ingatlan tulajdonjogának megszerzését is, ide nem értve a termőföldet és a védett természeti területet.

A külföldiek gazdasági célú, magyarországi letelepedésével összefüggő - a nemzetközi gazdasági együttműködésben elfoglalt szerepünkből adódó - kötelezettségek.

A befektetési törvény hatályba lépése óta eltelt kilenc év alatt tért hódítottak és korszerűsödtek a piacgazdaság magántulajdonon alapuló vállalkozási formái, a modern piacgazdasági követelményekhez és a fejlett országok - különösen az Európai Unió - jogfejlődéséhez igazodtak a szabályozási keretek, számos országgal kötöttünk beruházásvédelmi kétoldalú szerződéseket. A WTO egyezmények közül az Általános Szolgáltatáskereskedelmi Egyezmény (GATS) érinti az egyes szolgáltatások végzésével kapcsolatban a letelepedési jogot.

Az Európai Közösségekkel és azok tagállamaival 1991-ben a társulás létesítéséről megállapodást írtunk alá. Teljes jogú tagként csatlakoztunk a Gazdasági Együttműködési és Fejlesztési Szervezethez (OECD), melynek munkájában korábban megfigyelői státusban vettünk részt. Ez a két egyezmény azért is lényeges, mert kötelezettséget vállaltunk arra, hogy a részes államokban székhellyel rendelkező vállalkozások számára nemzeti elbánást, diszkriminációtól mentes szabályokat teremtve tesszük lehetővé Magyarországon a gazdasági célú letelepedést, azaz leányvállalatok, fiókok, kereskedelmi képviseletek alapítását, működtetését.

1. Az Európai Közösségekkel és azok tagállamaival társulás létesítéséről szóló, Brüsszelben, 1991. december 16-án aláírt, és az 1994. évi I. törvénnyel kihirdetett Európai Megállapodás IV. Címének 2. fejezete rendelkezik a személyek nemzeti akadályoktól mentes, szabad mozgásának megteremtéséről, ezen belül a letelepedéshez való jogról. A letelepedéshez való jog ebben a vonatkozásban azt jelenti, hogy a szerződésben részes másik állam területén önálló vállalkozóként, továbbá leányvállalat, fiók, illetve képviselet létrehozásával gazdasági tevékenységet lehet folytatni, s ezekre a befektetési formákra diszkriminatív szabály nem hozható. Természetesen érvényesíthetők a közrend, közbiztonság, közegészségügy által indokolt korlátozások. Az Európai Megállapodásban Magyarország 1999. február 1-ig vállalt kötelezettséget arra, hogy az említett letelepedési formákra a nemzeti elbánás szerint engedi meg a területén történő létesítést, illetve működtetést. A pénzügyi szektorban ez a határidő 2004. február 1.

a) A leányvállalatok tekintetében (amelyek alatt a jelen szabályozás szempontjából a külföldi anyacég által alapított, illetve tulajdoni részesedése által ellenőrzött, önálló jogalanyisággal - legtöbbször jogi személyiséggel is - rendelkező, belföldi székhelyű vállalkozást értjük) nemzetközi kötelezettségvállalásunkat teljesítettük, hiszen ezt a gazdasági célú letelepedési formát már a fent említett befektetési törvény szabályozta, továbbá a szövetkezetekről szóló 1992. évi I. törvény is lehetővé tette a külföldi természetes és jogi személyek szövetkezetben való tagsági viszonyát és érdekeltség-szerzését.

b) A külföldi vállalkozások számára a közvetlen kereskedelmi képviselet alapításának joga szintén biztosított, az ezzel kapcsolatos szabályokat a 3/1989. (II. 16.) KeM rendelet (a továbbiakban: KeM Rendelet) tartalmazza. A KeM Rendelet szabályai az Európai Megállapodással összefüggésben azonban felülvizsgálandóak annyiban, hogy indokolt-e fenntartani az Ipari, Kereskedelmi és az Idegenforgalmi Minisztérium általi külön nyilvántartásba vételi kötelezettséget.

c) Nincs azonban a hatályos magyar joganyagban a külföldi székhelyű vállalkozások magyarországi fiókalapítását, továbbá a devizakülföldi egyéni vállalkozók magyarországi üzletszerű gazdasági tevékenységének folytatását lehetővé tevő szabály.

A törvény ezért célul tűzi ki a fiókalapítás lehetővé tételét is, a devizakülföldi egyéni vállalkozók számára azonban csak az Európai Megállapodás szerinti 1999. évi határidőtől kívánjuk lehetővé tenni a belföldi gazdasági célú letelepedést.

2. A Gazdasági Együttműködési és Fejlesztési Szervezettel (OECD) kötött csatlakozási szerződésünk a Tőkemozgások Liberalizációs Kódexének céljait elfogadva arra tartalmaz kötelezettséget, hogy legkésőbb 1997. december 31-ig Magyarország lehetővé teszi a fiókok alapítását is a részes államokban székhellyel rendelkező vállalkozások számára, ideértve a pénzügyi szektort (bankok, biztosítási intézetek, befektetési vállalkozások) is. Hasonló kötelezettséget kíván Magyarország vállalni az OECD most előkészítés alatt levő Multilaterális Befektetési Megállapodásának (MAI) keretében is. Fentiekre tekintettel a fiókokra vonatkozó szabályozásnak úgy kell megszületnie, hogy az 1998. január 1-jén hatályba léphessen.

A törvényi szabályozás koncepcióját az 1019/1997. (II. 20.) Korm. határozat hagyta jóvá, amely a Magyar Közlöny 1997. évi 16. számában került közzétételre.

Ennek alapján készült el a törvény, melyet a Kormány első olvasatban már júliusban jóváhagyott, de úgy döntött, hogy az Országgyűléshez a kapcsolódó törvénymódosításokkal együtt kell benyújtani. A jelen törvényi szabályozás célja ugyanis olyan kerettörvény megalkotása, amely a külföldi vállalkozások magyarországi fióktelepei, illetve kereskedelmi képviseletei alapítására, működésére, megszüntetésére vonatkozó alapvető szabályokat, valamint az ezek révén Magyarországon megvalósított befektetések biztonságára, a diszkriminatív elbánás tilalmára vonatkozó garanciális rendelkezéseket tartalmazza.

Időközben már benyújtásra az Országgyűléshez már elfogadta a cégnyilvántartásról, a cégnyilvánosságról és a bírósági cégeljárásról szóló 1997. évi CXLV. törvényt (a továbbiakban: cégnyilvántartási törvény), amely tartalmazza a külföldi székhelyű vállalkozások magyarországi fióktelepeinek, továbbá kereskedelmi képviseleteinek cégnyilvántartására, továbbá a bejegyzésükkel, cégadataik változásával, megszűnésükkel kapcsolatos cégeljárásra és a cégnyilvánosságra vonatkozó szabályokat is .

A külföldi vállalkozások magyarországi fióktelepeire vonatkozó egyes pénzügyi anyagi és eljárásjogi szabályok (pl. adózás, számvitel, devizastátussal összefüggő rendelkezések), valamint a pénzügyi szektor szolgáltatásaira létesítendő fióktelepekre vonatkozó sajátos rendelkezések kialakításáról sem a jelen törvény szól, hanem külön törvénymódosítások.

Ennek oka az, hogy az adótörvények, a számviteli törvény, a devizatörvény, a hitelintézeti törvény, az értékpapírtörvény, a befektetési alapokról szóló törvény... stb. ebben az évben amúgy is módosultak, így a fióktelepekkel összefüggésben szükségessé váló kiegészítés azzal egyidejűleg beépíthető lesz, feleslegessé téve a fent említett jogszabályok többszöri módosítását.

A Parlamenthez már elfogadta az adózás rendjéről szóló 1990. évi CXI. törvény, a számvitelről szóló 1991. évi XVIII. törvényt, a helyi adókról szóló 1990. évi C. törvényt, az illetékekről szóló 1990. évi CXIII. törvényt, az általános forgalmi adóról szóló 1992. évi LXXIV. törvényt, valamint a társasági adóról és az osztalékadóról szóló 1996. évi LXXXI. törvény módosítását, melyek a fióktelep létesítésével, működésével kapcsolatos közteherfizetés anyagi és eljárásjogi szabályait szabályozzák.

A devizáról szóló 1995. évi XCV. törvény módosítása, amely a fióktelep devizastátusát rendezi, továbbá a pénzügyi szektor szolgáltatásait szabályozó, és az ahhoz kapcsolódó egyes törvények módosítását, amelyek a külföldi vállalkozásoknak az említett tevékenységekre alapítandó fióktelepeire vonatkozó részletes szabályait tartalmazzák. Ezek a törvények a következők:

- a hitelintézetekről és a pénzügyi vállalkozásokról szóló 1996. évi CXII. törvény,

- az értékpapírok forgalomba hozataláról, a befektetési szolgáltatásokról és az értékpapír-tőzsdéről szóló 1996. évi CXI. törvény,

- a biztosító intézetekről és a biztosítási tevékenységről szóló 1995. évi XCVI. törvény,

- a jelzálog-hitelintézetről és a jelzáloglevélről szóló 1997. évi XXX. törvény,

- a lakástakarék-pénztárakról szóló 1996. évi CXIII. törvény,

- a befektetési alapokról szóló 1991. évi LXIII. törvény,

- a közraktározásról szóló 1996. évi XLVIII. törvény.

A törvényi szabályozás célja az említett jogszabályoknál a fióktelepekre vonatkozó olyan sajátos szabályok beillesztése, amelyek a létesítési és engedélyezési feltételeken kívül kiterjednek az állami felügyelet gyakorlására, érvényesítik a befektetők, betétesek, biztosítottak, továbbá a pénzügyi szektorban szolgáltatást végzők biztonságos működéséhez, az ügyfelek érdekeinek védelméhez, a titokvédelemhez, végül a hazai pénz- és tőkepiac védelméhez fűződő érdekeket.

A kerettörvény szabályozási köre:

1. A törvény tartalmazza a fióktelep útján Magyarországon végzendő vállalkozási tevékenység kereteit, a fióktelep létrehozatalának feltételeit, a fióktelep jogi státusát. A fióktelep működésével kapcsolatban csak néhány vonatkozást említ meg. Többre nincs szükség, hiszen a fióktelep belső szervezeti működését, a cégközponttal való kapcsolatát a külföldi vállalkozás személyes joga szabályozza, másfelől főszabályként a belföldi gazdálkodó szervezetekre irányadó jogszabályokat kell alkalmaznia a külföldinek a magyarországi fióktelepe működtetése, az így folytatott vállalkozási tevékenység során. A törvény ezért csak arra utal, hogy mely jogszabályok irányadók a foglalkoztatottakkal fennálló jogviszonyra, a belföldi működésre, a magyar közjogi szervezetekkel fennálló jogviszonyokra, a közteherviselési kötelezettségre. A külföldi vállalkozás a fióktelep útján realizált nyeresége után belföldön mint telephely adózik, az ezzel kapcsolatos szabályokat a magyar adójogszabályok és számos állam vonatkozásában kétoldalú adóztatási egyezmények tartalmazzák.

2. A kereskedelmi képviseletre vonatkozó szabályozás törvényi szintre emelésekor a törvény a fióktelep szabályozásához hasonló kodifikációs megoldást választ, mely szerint rögzíti a kereskedelmi képviselet létesítésére jogosultak körét, a létesítés feltételeit, a külföldi cégnek a kereskedelmi képviselet útján belföldön ellátható tevékenységét, utal a képviselet működésével összefüggő külön jogszabályok rendelkezéseire - ideértve az ott foglalkoztatottak munkavállalására vonatkozó szabályokat is -, szól a képviselet megszüntetésének feltételeiről, eljárási szabályairól, végül a pénzügyi szektorban külön törvények által szabályozott képviseletekről.

-----STARTING---POINT---RESZLETES---

Az 1-2. §-hoz

Az I. fejezetben az általános rendelkezések megfogalmazzák a törvény hatályát, szabályozási körét. A törvény utal a nemzetközi szerződésekre is, amelyek egyes országok relációjában a gazdasági célú letelepedésekre vonatkozóan olyan rendelkezéseket (esetleg további kedvezményeket) tartalmazhatnak, amelyek a kerettörvény általános szabályai közé nem emelhetők át.

A törvény elején kerültek elhelyezésre a fogalommeghatározások is:

Külföldi vállalkozás alatt a törvény a főtevékenységként vállalkozási tevékenységet folytató, a Magyar Köztársaság államterületén kívül székhellyel rendelkező szervezetet érti. E törvény tehát nem jogosítja fel pl. a költségvetési intézményként, közjogi szervezetként vagy nonprofit szervezetként (civilszervezetként) működő külföldi szervezeteket a fióktelep nyitásra még akkor sem, ha kiegészítő tevékenységként, másodlagosan vállalkozási tevékenységet folytatnak, erre nézve ugyanis nincs nemzetközi kötelezettségvállalásunk.

Vállalkozási tevékenységnek a jövedelem- és vagyonszerzésre irányuló vagy azt eredményező gazdasági tevékenységet kell tekinteni. A törvény tehát az üzletszerű gazdasági tevékenység végzése céljából történő letelepedés, (azaz a gazdasági célú letelepedés) fióktelep formájában történő megvalósítását szabályozza, míg a kereskedelmi képviselet saját nevében ilyen tevékenységet Magyarországon nem folytathat, hanem az „anyacég” ilyen irányú tevékenységét segítheti belföldön elő az anyacég tevékenységének ismertetésével, a szerződések közvetítésével, az ügyfelekkel való kapcsolattartással.

A külföldi vállalkozás magyarországi fióktelepe (a továbbiakban: fióktelep) a külföldi vállalkozás jogi személyiséggel nem rendelkező olyan magyarországi szervezeti egysége, telephelye, amely a cégnyilvántartásba való bejegyzéssel jön létre, s amely útján a külföldi cég Magyarországon vállalkozási tevékenységet folytathat.

A külföldi vállalkozás magyarországi kereskedelmi képviseletét (a továbbiakban: kereskedelmi képviselet) a külföldi cég közvetlen képviseletként maga létesíti abból a célból, hogy nevében és javára kereskedelmi ügyleteket közvetítsen, tájékoztatási és reklámtevékenységet végezzen.

A 3. §-hoz

A törvény egyértelművé teszi, hogy a fióktelep jár el, illetve jogosult eljárni a külföldi vállalkozásnak a fióktelepén keresztül keletkezett jogviszonyaiban mind a hatóságokkal, mind harmadik személyekkel szemben, de a vállalkozás más, önálló cégformaként regisztrált szervezeti egységeivel (azaz fióktelepeivel) való kapcsolattartás során is. Erre a rendelkezésre többek között azért is szükség van, mert az eljárások során a fióktelep félként járhat el, ami egyszerűsíti az üzleti kapcsolatok kiépítését a vállalkozás és üzletfelei (különösen belföldi üzletfelei) között, ugyanakkor megkönnyíti az igényérvényesítést a külföldi vállalkozással szemben azokban az esetekben, amikor a követelések a fióktelepe működésével összefüggésben keletkeznek.

A törvény lehetőséget ad arra, hogy a külföldi vállalkozás Magyarországon több fióktelepet is létesíthessen, s abban sincs korlátozás, hogy egy fióktelep az ország több településén is fenntarthasson telephelyet.

A 4-6. §-hoz

A törvény 4-6. §-a a fióktelep létrehozatalának szabályait tartalmazza. A fióktelep a magyarországi cégnyilvántartásba vétellel jön létre, s ettől kezdve kezdheti meg a működését. Azon országokbeli vállalkozások alapíthatnak fióktelepet, amelyekkel e vonatkozásban nemzetközi kötelezettségvállalásunk van, illetve amelyek vonatkozásában nemzetközi szervezettel kötött megállapodásunk (L. a fent említett OECD Csatlakozási Megállapodást) ilyen lehetőséget tartalmaz.

A létrehozatali és cégnyilvántartási kérdésekkel kapcsolatban a tervezet utal a cégnyilvántartási törvényre, amely egyébként figyelembe veszi az Európai Közösségek Tanácsának 89/666. EGK irányelvét is, (11. számú társasági jogi irányelv). Az irányelv az EU tagállamokban létesített fióktelepekkel kapcsolatos közzétételi követelményekről szól, de kitér a nem EU tagállamokban székhellyel rendelkező cégek EU tagállamban létrehozandó fiókjával kapcsolatos szabályokra is.

A törvény szól arról is, hogy a cégnyilvántartási törvényben részletezett bejelentési kötelezettség a fióktelep vezetőjét terheli.

Cégjegyzésre jogosultat csak a fióktelepnél foglalkoztatottak közül lehet kijelölni.

A 7-8. §-hoz

A törvény egyértelművé teszi, hogy ha a fióktelep által folytatni kívánt tevékenység Magyarországon engedélyhez kötött, azt a fióktelepnek is be kell szereznie, illetve meg kell felelnie azoknak a feltételeknek, amelyeket a jogszabályok az adott tevékenység folytatásához előírnak.

Ha valamely jogszabály az alapítási, illetve működési engedélyhez, illetve valamely tevékenység folytatásához személyi illetve tárgyi feltételeket, illetve tőkekövetelményt követel meg, azokat természetesen a külföldi vállalkozásnak is teljesítenie kell a fióktelep vonatkozásában.

Nemzetközi kötelezettségvállalásunkba nem ütköző esetekben törvény, illetve annak alapján kiadott Korm. rendelet meghatározhat olyan tevékenységeket, melyeket csak magyarországi székhellyel rendelkező vállalkozók végezhetnek. Ezen eseteket kivéve nincs korlát a fióktelepek által végezhető tevékenységek vonatkozásában. Ez a rendelkezés azt jelenti, hogy az előbb említett tevékenységek folytatására külföldi vállalkozás által Magyarországon fióktelep ugyan nem létesíthető, de a külön jogszabályokban foglalt feltételek megtartásával belföldön gazdálkodó szervezet hozható létre vagy egy belföldi gazdálkodó szervezetben részesedés is szerezhető.

Ilyenek pl. azok a tevékenységek, amelyek a koncessziós törvény, illetve az ún. ágazati koncessziós törvények hatálya alá esnek, illetve azok a tevékenységek, amelyekre vonatkozóan a Magyar Köztársaság nemzetközi egyezményben fenntartással (rezervációval) élt. Az OECD-vel kapcsolatban pl. a csatlakozásunkkor rezervációt tettünk a tőkemozgások liberalizációs kódexével kapcsolatban a belföldi légiforgalmazási tevékenységre, a nemzetközi vizeken való hajózási tevékenységre, a folyó láthatatlan műveletek liberalizációs kódexével kapcsolatban személy-, illetve árufuvarozásra.

A 9. §-hoz

A törvény legjelentősebb garanciális szabálya annak kimondása, hogy főszabályként a külföldi vállalkozás a fióktelep létesítése és működtetése során a belföldiekkel azonos elbánásban részesül, diszkriminatív szabályok nem állapíthatók meg. Tartalmaz azonban a törvény olyan okokat, melyek bizonyos tekintetben a fióktelepekre eltérő - adott esetben akár szigorúbb - szabályozást is indokolhatnak. Ezek az okok (pl. közrendi klauzula) nemzetközi szerződéseink által elismertek. Az eltérő szabályozás lehetősége korlátozott, mert csak a belföldi és a külföldi székhelyű gazdálkodó szervezetek eltérő jogi státusán, s a fióktelepekkel összefüggő jogviszonyok több ország joghatósága alá tartozásán alapulhat, továbbá a belföldi és a külföldi illetőségűek közötti különbségek által indokolt esetekre nézve áll fenn.

A 10. §-hoz

A törvény szerint szét kell választani azokat az ügyleteket és jognyilatkozatokat, amelyeket a külföldi vállalkozás a fióktelepén keresztül tesz, azoktól az ügyletektől és jognyilatkozatoktól, amelyekben közvetlenül eljárva szerez jogokat és kötelezettségeket. Ez azért szükséges, mert csak így ellenőrizhető azon előírások betartatása, amelyek a külföldi céget kifejezetten a fiókteleppel kapcsolatban, a devizabelföldi fióktelep cégneve alatt folytatott működésével kapcsolatban kötelezik, másrészt így előzhető meg, hogy az anyacég (vagy más külföldi vállalkozás) a fióktelep devizabelföldi státusával visszaélve olyan jogosultságokat szerezzen, amelyek a hatályos szabályozás szerint csak a belföldön letelepedett és devizabelföldinek minősülőket illetnek meg. Ezzel összefüggésben nem engedhető meg az sem, hogy a fióktelep a belföldön regisztrált cégneve alatt az anyacégtől különböző más devizakülföldi nevében járjon el, mert nem lenne megkülönböztethető az adott ügylet, jogviszony kapcsán az, hogy akkor éppen milyen minőségben jár el, s ennek megfelelően pl. a devizabelföldiekre vagy a devizakülföldiekre vonatkozó szabályok betartása követelhető-e meg tőle.

Ezért ki kell mondani olyan összeférhetetlenségi szabályt is, mely szerint a fióktelepnél foglalkoztatottak ezen jogviszonyuk fennállása alatt nem jegyezhetik az anyacég, annak kereskedelmi képviselete, más vállalkozása, illetve külföldön létesített más fióktelepe cégnevét, illetve azok meghatalmazottjaként nem járhatnak el.

A 11. §-hoz

A törvény egyértelművé teszi, hogy a külföldi vállalkozásnak kötelezettsége a fióktelep működéséhez, a tartozások kiegyenlítéséhez szükséges vagyon folyamatos biztosítása. A visszaélések elkerülése végett - akárcsak a belföldi székhelyű cégeknél - a behozatalnál alkalmazni kell a külkereskedelmi engedélyezésre vonatkozó szabályokat is, amennyiben a behozott vagyontárgyak az engedélyköteles körbe tartoznak.

Különösen a belföldi hitelezőket védi az a szabály, mely szerint a külföldi vállalkozás valamennyi belföldön fellelhető vagyonára végrehajtás vezethető a fióktelepe útján keletkezett tartozásokkal összefüggésben. Ez a lehetőség ugyan levezethető abból is, hogy a fióktelep az anyacég szervezeti egysége, következésképp minden tartozás egyben az anyacég tartozása is, de az egyértelmű szabályozás megteremtése érdekében a kerettörvény javaslata ezt a végrehajtási szabályt külön nevesíti.

A 12. §-hoz

A fióktelep könyvvezetésére, beszámoló készítésére, a beszámoló nyilvánosságra hozatalára a számviteli jogszabályok tartalmazzák a részletes szabályokat, erre utal a törvény. (A számviteli törvény kiegészítését külön törvény tartalmazza.) Ezenkívül elrendeli a 12. § az anyacég éves beszámolójának letétbe helyezését is a magyar cégbíróságon, továbbá annak közzétételét is olymódon, hogy azt az Igazságügyi Minisztérium Cégnyilvántartási és Céginformációs Szolgálata részére meg kell küldeni. Ez a rendelkezés szintén a hitelezők, üzletfelek érdekét szolgálja, hiszen nemcsak a fióktelep, hanem az anyacég pénzügyi helyzetéről is információt kaphatnak.

A 13. §-hoz

A devizatörvény szabályozási körébe tartozik, hogy a külföldi vállalkozás folyó fizetési és tőkeműveleteire vonatkozó sajátos szabályokat a fióktelep létesítésével, működésével és megszüntetésével kapcsolatban is rendezze. Ezért a törvény csak azt az általános szabályt mondja ki, hogy - a belföldön folytatott működésre, az itt kötött ügyletekre tekintettel - a fióktelep devizabelföldinek minősül, a devizatörvény azonban az egyes ügylettípusokra, relációkra, folyó fizetési és tőkeműveletekre - amennyiben indokolt - külön szabályokat mondhat ki, figyelembe véve a devizakülföldi vállalkozás és belföldön létesített szervezeti egysége kapcsolatát, a közöttük levő finanszírozási műveleteket. A részletszabályokat a törvény által adott felhatalmazás keretei között kormányrendelet is szabályozhatja.

A devizabelföldi státus a külkereskedelmi tevékenység folytatásának feltételei szempontjából is jelentőséggel bír, a külföldi székhelyű vállalkozás, ha belföldön fióktelepe útján letelepedett, a belföldiekkel azonos jogi és adminisztratív feltételekkel folytathatja a nemzetközi gazdasági tevékenységet.

A 14. §-hoz

A törvény a közteherviselési kötelezettség, illetve az ezzel kapcsolatos eljárási szabályok tekintetében külön jogszabályokra utal, melyek azonban nem írhatnak elő diszkriminatív szabályokat, a közterheket a belföldi székhelyű cégekhez hasonlóan kell teljesíteni, emellett az adóztatásról kötött nemzetközi szerződéseket is figyelembe kell venni.

Nemzetközi szerződéseinkkel összhangban olyan előírás is érvényesíthető külön törvényi rendelkezésben, mely szerint a fióktelep és a cégközpont, továbbá a fióktelep és a külföldi vállalkozás másik fióktelepe közötti elszámolások során az említettek gazdaságilag egymástól független vállalkozásoknak tekinthetők. Erre a szabályra azért van szükség, hogy az említett műveleteknél az adóztatható nyereséget ne lehessen „eltüntetni”.

A törvény úgy rendelkezik, hogy az államháztartás társadalombiztosítási alrendszerét megillető fizetési kötelezettséget (pl. járulék, hozzájárulás) a fióktelepnek csak azon foglalkoztatottak után kell fizetnie, akikre a társadalombiztosítási jogszabályok szerint a biztosítás kiterjed, tehát akik egyszersmind biztosítottként a társadalombiztosítási ellátásokból részesülnek. Ez a szabály megegyezik a külföldi részvétellel működő vállalkozásokra vonatkozó rendelkezésekkel.

A 15. §-hoz

A fióktelep működésére, belföldi piaci magatartására a belföldi székhelyű gazdálkodó szervezetekre irányadó szabályokat kell alkalmazni. A fióktelepnek be kell tehát tartania mindazokat a rendelkezéseket, amelyeket az adott termelő, kereskedelmi, illetve szolgáltatási tevékenységre vonatkozóan a jogszabályok előírnak, vagy amelyek pl. munkavédelmi, egészségvédelmi, szakképesítési követelményeket határoznak meg.

A fióktelep az államháztartás alrendszereiből támogatás igénybevételére akkor jogosult, ha azt a külön jogszabályok lehetővé teszik.

A 16. §-hoz

A külföldi vállalkozás a belföldön nyilvántartásba vett fióktelepe révén tagja lesz tevékenysége szerinti magyarországi gazdasági kamarának. A tagsági viszonnyal összefüggő kérdéseket a gazdasági kamarákról szóló 1994. évi XVI. törvény tartalmazza.

A 17. §-hoz

A külföldi vállalkozás a fióktelepe működéséhez szükséges ingatlan tulajdonjogát csak akkor szerezheti meg, ha az nem termőföld, illetve védett természeti terület.

Nemzetközi szerződésben (pl. Európai Megállapodás) vállalt kötelezettségünk alapján - az abban részes államokban székhellyel rendelkező vállalkozások tekintetében - nem szükséges külön engedély a fióktelep rendelkezésére bocsátandó ingatlanra vonatkozó tulajdonszerzéshez. Amely állammal ilyen szerződésünk vagy viszonossági gyakorlatunk nincs, a termőföldről szóló 1994. évi LV. törvény 88. §-ában foglaltakat kell alkalmazni, mely szerint az ingatlanszerzés a közigazgatási hivatalok engedélyéhez kötött. A közigazgatási hivatalok eljárását a 7/1996. (I. 18.) Korm. rendelet szabályozza, az engedélyezés feltételei nem szigorúak.

Mivel az ingatlantulajdonlással kapcsolatos nemzetközi kötelezettségvállalás csak a letelepedési formák (leányvállalat, fióktelep, kereskedelmi képviselet) működéséhez szükséges ingatlanok tekintetében áll fenn, a fióktelep, illetve a kereskedelmi képviselet megszűnésekor megszűnik az a jogcím, amelyre tekintettel a törvény a tulajdonszerzés lehetőségét biztosította. A törvény szerint a külföldi vállalkozásnak egy év áll rendelkezésére arra, hogy az ingatlant elidegenítse. Ehelyett az elidegenítés alóli felmentést is kérelmezheti a megyei (fővárosi) közigazgatási hivataltól, amely ugyanazon szempontok, jogszabályi feltételek és eljárás alapján bírálja el a kérelmet, mint bármely más külföldi jogi személy esetében, azzal a kivétellel, hogy köteles az elidegenítés alóli felmentést megadni, ha az ingatlan a kérelmező külföldi vállalkozás által vagy részvételével alapított vagy alapítandó belföldi gazdálkodó szervezet, fióktelep, illetve kereskedelmi képviselet tevékenységéhez szükséges.

A 18. §-hoz

A törvény a fióktelepnél történő munkavállalás kérdéskörével kapcsolatban utal azokra a jogszabályokra, amelyek valamennyi munkáltató vonatkozásában szabályozzák a külföldiek magyarországi munkavállalását, így különösen az engedélyezés rendjét, az engedélyezés alóli mentességeket, figyelemmel nemzetközi szerződésekben vállalt kötelezettségeinkre.

Jelenleg ezek a szabályok a foglalkoztatás elősegítéséről és a munkanélküliek ellátásáról szóló 1991. évi IV. törvényben (Flt.), valamint a végrehajtásáról szóló 7/1991. (X. 17.) MüM rendeletben találhatók. Az Flt.-nek - az Országgyűléshez a jelen törvénnyel egy időben benyújtott - módosítása utal nemzetközi szerződésben vállalt kötelezettségeinkre, a MüM rendeletet pedig ki kell egészíteni a jelen törvény hatályba lépésével egyidejűleg olyan rendelkezéssel, amely a külföldi fiókvezető munkavállalása tekintetében kedvezményt tartalmaz.

A tervezett szabályozás azt tartja szem előtt, hogy a fióktelepnél foglalkoztatott külföldiekre nézve - a belső munkaerőpiac védelme érdekében - nem indokolt kedvezőbb szabályokat hozni a fióktelep vonatkozásában, mint amit a külföldiek által vagy részesedésükkel alapított gazdasági társaságoknál a jelenleg hatályos szabályozás tartalmaz. Ettől kedvezőbb szabály csak nemzetközi megállapodások által indokolt körben érvényesülhet. 1999-re várható a külföldiek munkavállalásának kérdéseit átfogóan szabályozó külön törvény meghozatala, amely már figyelembe fogja venni az ún. külföldi kulcsszemélyzet alkalmazásának megkönnyítésére vonatkozó nemzetközi kötelezettségvállalásainkat is. Ilyen kötelezettségünk lesz ugyanis 1999-től pl. az Európai Megállapodás alapján, illetve hasonlót kívánnak vállalni a szerződő felek a készülő Multilaterális Befektetési Megállapodásban (MAI) is, mely egyezménynek a Magyar Köztársaság is részese lesz.

Ami a foglalkoztatással kapcsolatos jogviszonyokat illeti, a törvény kimondja, hogy a foglalkoztatottak magával a külföldi vállalkozással állnak jogviszonyban. Mivel ebben a jogviszonyban az egyik vagy mindkét fél külföldi, a nemzetközi magánjog szabályai irányadók arra nézve, hogy melyik állam szabályait kell alkalmazni. Ezért hivatkozik a törvény a nemzetközi magánjogról szóló 1979. évi 13. törvényerejű rendeletre, amely a munkajogi jogviszonyokra nézve is rendelkezik az alkalmazandó jogról, fenntartva a nemzetközi szerződések eltérő szabályozásának lehetőségét (VIII. fejezet). A Munka Törvénykönyve a törvény hatályát meghatározva főszabályként kimondja, hogy rendelkezéseit alkalmazni kell minden olyan munkaviszonyra, amely alapján a munkát a Magyar Köztársaság területén végzik. Erre tekintettel a törvény a Munka Törvénykönyvére is utal.

A fióktelepnél foglalkoztatottak esetében a külföldi vállalkozás a munkáltatói jogokat a fióktelepén keresztül gyakorolja. Főszabály szerint a Munka Törvénykönyve irányadó, kivétel azonban pl. az az eset, ha a munkavállalót a külföldi vállalkozás már a fióktelep létrehozatalától függetlenül alkalmazza, és csak kirendeli a magyarországi fióktelepnél történő munkavégzésre. A munkavállalók védelme, jogviszonyuk rendezése, juttatásaik biztosítása érdekében a törvény úgy rendelkezik, hogy a fióktelep megszűnése esetén a munkaviszonynak a munkáltató jogutód nélküli megszűnésére vonatkozó szabályait kell alkalmazni, így pl. megnyílik a jog a végkielégítésre is. Ez az általános szabály nem érvényesíthető az előbb említett külföldről történő kirendelés esetén, hiszen a nemzetközi magánjogi szabályok szerint erre a jogviszonyra nem a munkavégzés tényleges helye szerinti jog irányadó.

A 19-22. §-hoz

A törvény a fizetésképtelenség esetén követendő eljárás cím alatt két esetkört tartalmaz:

1. a külföldi székhelyű vállalkozás ellen külföldön kezdeményezett fizetésképtelenségi eljárások (csőd-, felszámolási, illetve azokkal egy tekintet alá eső egyéb eljárások) megindulása esetén belföldön lefolytatandó eljárásokat, másrészt

2. azt az eljárást, amelyet arra tekintettel lehet - kérelemre - lefolytatni, hogy a külföldi székhelyű vállalkozás a fióktelep útján Magyarországon folytatott tevékenységével összefüggésben fizetésképtelenné válik.

Ad 1. A külföldi vállalkozás ellen külföldön megindított eljárásokat a fióktelepnek a cégbíróságon be kell jelentenie, s a Cégközlönyben hirdetményben kell tájékoztatást adnia arról, hogy a hitelezők a külföldi eljárásban milyen módon érvényesíthetik követeléseiket. A törvény értelmében a külföldi eljárás hatálya - a belföldi hitelezők érdekeit szem előtt tartva - a Magyarországon létesített fióktelepre vonatkozóan csak akkor terjed ki, ha erre vonatkozóan nemzetközi szerződés vagy viszonosság áll fenn. Ennek az a magyarázata, hogy megállapodás vagy a kölcsönösség elismerése rendezheti egyértelműen, s kedvezményes elbánást biztosítva az eljárási kérdéseket, a követelések kielégítésének módját, az eljáró szervek jogosítványait, valamint azokat a vonatkozásokat, amelyeket a részes államok egyébként kizárólagos joghatóságuk tárgyának tekintenek. Ilyen megállapodást a Magyar Köztársaság még nem kötött, viszonossági gyakorlat sem áll fenn egyik ország tekintetében sem, de a jövőben elképzelhető, hogy csatlakozunk egy említett kérdéseket szabályozó nemzetközi szerződéshez vagy (bár ez a kevéssé valószínűbb) kétoldalú megállapodásokat kötünk.

Nemzetközi szerződés vagy viszonosság hiányában belföldön - a fióktelepnél nyilvántartott vagyonra - a magyar jogszabály (a csődeljárásról, a felszámolási eljárásról és a végelszámolásról szóló 1991. évi IL. törvény (a továbbiakban: Cstv.)) szerinti felszámolási eljárást kell lefolytatni. Az eljárás befejeződése után fennmaradó vagyonnal a külföldi székhelyű vállalkozás, illetve annak felszámolója rendelkezik.

Ad 2. Ezen eljárás lefolytatására szintén akkor van lehetőség, ha a fizetésképtelenségi eljárásokra nézve a külföldi vállalkozás székhelye szerinti állammal nincs nemzetközi szerződés, illetve viszonossági gyakorlat. Az eljárás megindítására - a hitelezők kérelmére - akkor van lehetőség, ha a külföldi vállalkozás a magyarországi fióktelep útján folytatott tevékenységével összefüggésben fizetésképtelenné válik. A felszámolási eljárást a fióktelep cégbejegyzésének helye szerinti megyei bíróság a Cstv. szabályainak alkalmazásával folytatja le, figyelembe véve a törvény szerinti sajátosságokat. A pénzügyi szektor egyes szolgáltatásait végzők felszámolására a külön törvények további szabályokat tartalmaznak (pl. a hitelintézeti törvény, a biztosítási törvény, illetve ezeknek tervezett módosításai). Az eljárást a bíróság megszünteti, ha a követelések kiegyenlítésre kerülnek, illetve ha azok kielégítésére a külföldi vállalkozás a hitelezőknek biztosítékot nyújt. Ha az eljárás megszüntetésére nincs lehetőség, annak befejeződése után az esetlegesen megmaradó vagyonnal a külföldi székhelyű vállalkozás az általános szabályok szerint rendelkezhet.

A 23. §-hoz

A fióktelep megszüntetése történhet a külföldi vállalkozás kérelmére, továbbá hivatalból. A törvény szabályozza azokat a feltételeket és eljárást, amelyek alapján és amelyek szerint a fióktelepet törölni lehet a cégnyilvántartásból. A törlésre egyszerűsített eljárás keretében kerülhet sor abban az esetben, ha van olyan nemzetközi szerződés, amely biztosítja az anyacég államában a Magyarországon - polgári és kereskedelmi ügyekben - hozott ítéletek végrehajtását, továbbá a köztartozások behajtását. Így ugyanis a fióktelep megszüntetésétől függetlenül a végrehajtható okiratok alapján megteremtődnek az eljárásjogi feltételei annak, hogy a megítélt köztartozások és magánjogi tartozások hitelezőinek követelései az anyacég külföldön található vagyonából kiegyenlítésre kerüljenek. (Megemlítendő, hogy Magyarország csatlakozása folyamatban van a polgári és kereskedelmi ügyekben irányadó bírósági joghatóságról és a bírósági határozatok végrehajtásáról szóló, Lugánóban, 1988. szeptember 16-án aláírt sokoldalú egyezményhez. A köztartozások beszedésére vonatkozóan nemzetközi szerződésünk még nincs, de ezek megkötése is kívánatos lenne, nemcsak a fióktelepek vonatkozásában.)

A hivatalból történő törlés eseteinél a törvény utal a cégnyilvántartási törvényben szabályozott eljárásokra. A törvényességi felügyeleti jogkörben történő megszüntetés esetén a cégbíróság a Cégközlönyben hirdetményt tesz közzé azzal, hogy a hitelezők követeléseiket a fióktelepnél jelentsék be. Csak azt követően nyilvánítható a fióktelep megszűntnek, ha ilyen tartalmú bejelentés nem érkezett, vagy a követelés kielégítésre került.

A 24. §-hoz

A külföldi vállalkozások által a pénzügyi szektor szolgáltatásaira létesített fióktelepek engedélyezésére, működésére, állami felügyeletére és megszüntetésére számos tekintetben sajátos szabályok meghozatala indokolt. Nemzetközi szerződéseink is külön kategóriaként kezelik a pénzügyi szektor területén működő vállalkozásokat, s lehetővé teszik olyan szabályok meghozatalát, amelyet az egyes országok monetáris politikája, a pénzügyi rendszer stabilitása, a befektetők, betétesek, hitelezők érdekei, végül az ilyen szolgáltatásokat végzők ún. prudenciális működésének biztosítása indokol. A fióktelepek vonatkozásában ki kell egészíteni pl. a hitelintézetekről és a pénzügyi vállalkozásokról, az értékpapírok forgalomba hozataláról, a befektetési szolgáltatásokról és az értékpapírtőzsdéről, a biztosító intézetekről és a biztosítási tevékenységről, a befektetési alapokról szóló törvényt ..stb. A törvénymódosítások tervezete elkészült, azok októberben szintén benyújtásra kerülnek az Országgyűléshez, mert az OECD Csatlakozási Megállapodás a pénzügyi szektorbeli fiókok szabályozására és magyarországi alapításának lehetővé tételére is ugyanolyan határidőt szab, mint a gazdasági élet egyéb szektoraiban létesítendő fiókokra.

A 25-26. §-hoz

A III. fejezet a külföldi székhelyű vállalkozások Magyarországon létesítendő képviseleteivel kapcsolatos kérdéseket szabályozza. A kereskedelmi képviseletek létesítése, működtetése, megszüntetése, valamint a képviseleteknél történő munkavállalás kérdésein kívül utal azokra a külön törvényekre, amelyek a külföldi bankok, illetve biztosítók magyarországi képviseletére vonatkozó részletes szabályokat tartalmazzák.

A törvény egyszerűsíti a 3/1989. (II. 16.) KeM rendelet szerinti, jelenleg hatályos szabályozást annyiban, hogy csak azokat a kereskedelmi képviseleteket vonja a külföldi székhelyű vállalkozások letelepedési formájaként a törvény szabályozási körébe, amelyeket a külföldi vállalkozás közvetlenül maga alapít Magyarországon.

Megszűnik a külön minisztériumi nyilvántartásba vétel, ezentúl a cégnyilvántartásba bejegyzett képviseletek külön engedély, illetve közigazgatási nyilvántartásba vétel nélkül végezhetik az anyacég nevében és javára külkereskedelmi szerződések előkészítését, tájékoztatási és reklámtevékenységet.

A törvény szerint azok a külföldi vállalkozások létesíthetnek Magyarországon kereskedelmi képviseletet, amelyek székhelye szerinti állammal a Magyar Köztársaságnak olyan nemzetközi szerződése vagy viszonossági gyakorlata van, amely a képviseletek alapítását a magyar cégek számára is lehetővé teszi. A szabályozás nem jelent szigorítást a hatályos szabályozáshoz képest, mert a képviselet nyilvántartásba vételét a minisztérium jelenleg is megtagadja, ha a külföldi cég székhelye szerinti állam a magyarországi cégekkel szemben az ilyenfajta letelepedés tekintetében korlátozást alkalmaz.

A kereskedelmi képviselet a cégnyilvántartásba való bejegyzéssel jön létre. A cégbejegyzésre, a cégnyilvántartásra és az ezzel kapcsolatos közzétételi követelményekre a cégnyilvántartási törvényben foglaltakat kell alkalmazni.

A 27-30. §-hoz

A kereskedelmi képviselet működését a cégbejegyzést követően kezdheti meg. Külkereskedelmi szerződéseket közvetíthet, tájékoztatási és reklámtevékenységet végezhet a külföldi vállalkozás számára. Vállalkozási tevékenység végzésére a külföldi vállalkozás a kereskedelmi képviselet útján nem jogosult, ilyet a kereskedelmi képviselet - lévén ugyanúgy szervezeti egység, mint a fióktelep - természetesen a saját nevében sem végezhet. Úgyszintén nem folytathat ügyvédi, illetve külföldi jogi tanácsadói tevékenysége sem. Egy külföldi cég több képviseletet is létesíthet Magyarországon.

A törvénynek a kereskedelmi képviseletnél végzett munkavállalásra, a külföldi vállalkozásnak a képviselet működéséhez szükséges ingatlanszerzésére, valamint a képviseletnél foglalkoztatottak után fizetendő társadalombiztosítási fizetési kötelezettségére vonatkozó rendelkezései megegyeznek a fióktelepre vonatkozó szabályokkal, ezekben a vonatkozásokban a fióktelepre és a kereskedelmi képviseletre eltérő szabályokat hozni nem indokolt. A kereskedelmi képviselet megszüntetésére vonatkozó feltételek is hasonlóak a fióktelepéhez.

A 31. §-hoz

A törvény nem építi be a bankképviseletre, illetve a biztosító intézeti képviseletekre vonatkozó hatályos szabályozást, mert azokat 1995-ben, illetve 1996-ban kihirdetett jogszabályok már törvényi szinten tartalmazzák (hitelintézeti törvény, biztosítási törvény). Ezek a törvények kitérnek azokra az eltérésekre is, amelyek a bankképviseletek, illetve a biztosító intézeti képviseletek létesítése, megszüntetése, állami felügyelete, személyi és tárgyi feltételei tekintetében indokoltak.

A 32-37. §-hoz

A törvény IV. fejezete rendelkezik:

- a gazdasági kamarákról szóló 1994. évi XVI. törvény kiegészítéséről a fióktelep vonatkozásában létrejövő kamarai tagságra tekintettel,

- a külföldiek magyarországi befektetéseiről szóló 1988. évi XXIV. törvény (befektetési törvény) kiegészítéséről a külföldiek gazdasági célú letelepedési formáira vonatkozó garanciális szabályokkal kapcsolatban, valamint a külföldiek által Magyarországon végezhető vállalkozási tevékenység szervezeti formáival összefüggésben,

- a tisztességtelen piaci magatartás és a versenykorlátozás tilalmáról szóló 1996. évi LVII. törvény módosításáról avégett, hogy a külföldi vállalkozásnak a magyarországi fióktelepe révén Magyarországon tanúsított piaci magatartására is kiterjedjen a törvény hatálya,

- a csődeljárásról, a felszámolási eljárásról és a végelszámolásról szóló 1991. évi IL. törvény kiegészítéséről egy olyan utaló tartalmú rendelkezéssel, mely szerint a felszámolási eljárásra vonatkozó rendelkezéseket a külföldi vállalkozások magyarországi fióktelepeire a külön törvény szerinti szabályok szerinti eltérések figyelembe vételével alkalmazni kell,

- a bírósági végrehajtásról szóló 1994. évi LIII. törvény módosításáról arra tekintettel, hogy a fióktelep, illetve a képviselet tevékenységéből eredően a külföldi székhelyű vállalkozást kötelező bírósági határozatok esetén - ha a végrehajtás feltételei fennállnak - mely hazai bíróságnál lehet kérni a végrehajtási eljárás megindítását.

A jogszabályok összhangjának biztosítása céljából arról is kell rendelkezni, hogy a fióktelepnél, illetve a kereskedelmi képviseletnél foglalkoztatottak közül ki minősül a társadalombiztosítási ellátások szempontjából biztosítottnak, ezért erre vonatkozóan is rendelkezik a törvény, kiegészítve a társadalombiztosítás ellátásaira és a magánnyugdíjra jogosultakról, valamint e szolgáltatások fedezetéről szóló 1997. évi LXXX. törvényt.

-----STARTING---POINT---VEGE---

A 38. §-hoz

Az V. fejezet a záró rendelkezésekben hatályon kívül helyezi a külföldiek kereskedelmi képviseleteiről, valamint információs, illetve szerviz irodáiról szóló 3/1989. (II. 26.) KeM rendeletet. Meghaladottá vált a nemzetközi magánjogról szóló 1979. évi 13. törvényerejű rendelet 18. §-ának (5) bekezdése is.

A törvény átmeneti rendelkezéseket is tartalmaz, figyelemmel arra, hogy információs- illetve szerviz irodák létesítésére a jövőben nem lesz lehetőség, továbbá a törvényben engedélyezett gazdasági célú letelepedési formákon kívül (azaz cégbírósági regisztráció nélkül) külföldiek Magyarországon vállalkozási tevékenységet nem folytathatnak. Az átmeneti rendelkezések összhangban vannak a befektetési törvény módosításával, 1999-től azonban mindkét rendelkezés felülvizsgálatra szorul annyiban, hogy az Európai Megállapodásban mind a tagállamok, mind a Magyar Köztársaság - a részes államokban illetőséggel rendelkező egyéni vállalkozók számára - biztosítani fogja a gazdasági célú letelepedést.