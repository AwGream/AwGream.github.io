1992. évi LXXXIX. törvény indokolása

a helyi önkormányzatok címzett- és céltámogatási rendszeréről

-----STARTING---POINT---ALTALANOS--- 

A címzett- és céltámogatási rendszer az önkormányzatok pénzügyi szabályozásának része, amelynek bevezetésére 1991-ben került sor. Feladata az, hogy az Országgyűlés által meghatározott társadalmilag kiemelt fejlesztési célok megvalósítását részben vagy egészben központi pénzforrásból elősegítse.

Az eddigi tapasztalatok, valamint a beruházási jogszabályok hatályvesztése sürgetik a támogatási rendszer teljes körű jogi szabályozását. Törvényben szükséges szabályozni az önkormányzatok címzett- és céltámogatással megvalósítható beruházásainak körét, a támogatás mértékét, a hozzájárulás feltételeit, a döntést, a finanszírozást és az ellenőrzést.

A törvényi szabályozás célja az, hogy:

- Az Országgyűlés technikai részletek ne terheljék,

- az önkormányzatok - a támogatás engedélyezése esetén - a beruházáshoz a támogatási igénybejelentést csak egy alkalommal nyújtsák be; a döntés a beruházás teljes időszakára vonatkozzék,

- az állam pénzeszközök felhasználásának az ellenőrzése lehetővé váljon.

-----STARTING---POINT---RESZLETES---

Az 1-3. §-hoz

Címzett támogatás nemcsak a kötelező, hanem az önkormányzati feladatok teljes körét felölelő beruházásokra igényelhető. A címzett támogatás egyedi mérlegelés alapján adható az önkormányzatoknak, ezért nem szükséges a törvényben költségkorlátot meghatározni.

A törvényjavaslat lehetővé teszi, hogy a beruházás finanszírozásába az önkormányzat saját pénzeszközei, belföldi vállalkozói vagy külföldi pénzügyi források bevonhatók legyenek, de nem zárja ki a beruházás teljes költségének állami támogatásból történő finanszírozását sem.

A törvényjavaslathoz kapcsolódó Kormányrendelet-tervezet szabályozza a támogatási igénybejelentés rendjének fő elemeit. Az ebben előírt körű és tartalmú dokumentumok alapján az önkormányzati támogatási igényről - az éves támogatási ütemeknek megfelelően - az Országgyűlés a beruházás teljes időszakára egy alkalommal dönt. Ez biztonságot nyújt az önkormányzatoknak a beruházás ütem szerinti megvalósításában, a központi költségvetés terheit pedig előre kiszámíthatóvá teszi, ami a tervezés stabilitását növeli.

A 4-5. §-hoz

Az önkormányzatok fejlesztési elgondolásainak, gazdálkodásának, a beruházások műszaki és pénzügyi előkészítésének megalapozottabbá tétele szükségessé teszi, hogy hosszabb távra biztonságosan ismerjék a céltámogatások körét és a hozzájárulás feltételeit. Ezt a célt szolgálja az a javaslat, hogy az Országgyűlés három éves időtartamra jelölje ki azon beruházási célokat, amelyeket központi pénzforrásból támogatni kíván és határozza meg azokat a feltételeket, amelyek teljesítése esetén a céltámogatás az önkormányzatokat megilleti.

A törvényjavaslat melléklete tartalmazza az első három éves időszakra, azaz 1993-1995. évekre a támogatandó célokat és a hozzájárulási feltételeket.

A melléklet támogatási arányai csak 1993-1994-ben érvényesek. 1995. évtől kezdődően a támogatási feltételek pontosítása szükséges annak érdekében, hogy a támogatott cél megvalósítása költségtakarékosabb legyen. Ez azt jelenti, hogy a szakminisztériumoknak ki kell dolgozni a létesítményfajtára jellemző fajlagos beruházási költséget. A céltámogatás aránya ennek hányadában kerülne meghatározásra.

A törvényjavaslat szerint a folyamatban lévő beruházásoknál a beruházó önkormányzatoknak biztonságot kell nyújtani oly módon, hogy a céltámogatással már megkezdett beruházásoknál a támogatás aránya a beruházás tervezett befejezéséig a jóváhagyáskori arányokhoz képest nem változhat.

A 6. §-hoz

Az önkormányzatok a céltámogatással megvalósuló beruházásaik finanszírozásához a céltámogatáson kívül egyéb állami támogatásokat is igényelhetnek, pl. az elmaradott térségek felzárkóztatását, a munkahelyteremtést szolgáló területfejlesztési támogatás, Vízügyi Alap, Környezetvédelmi Alap.

Az elmaradott térségek településeit Kormányrendelet tartalmazza. Ezeknél a településeknél a céltámogatás igényléséhez szükséges saját forrás részbeni hiánya akadályává válhat a beruházásnak, a település fejlődésének. A Céltámogatási Kiegészítő Keret ennek a gondnak az enyhítésére szolgál. A keretet a Környezetvédelmi és Területfejlesztési Minisztérium kezeli. A keretből az Országgyűlés által meghatározott támogatási célokra - szükség szerinti mértékben - a saját forrás kiegészítésére az elmaradott térségek települései pályázhatnak. A pályázati feltételeket a Környezetvédelmi és Területfejlesztési Minisztérium, a Pénzügyminisztérium és a Belügyminisztérium dolgozza ki és hirdeti meg. A pályázatokról egyedi mérlegelés alapján hozható meg a döntés.

Ebben a törvényben szükséges szabályozni azt, hogy a beruházás finanszírozásához igénybe vehető különböző állami pénzeszközök együttes összege (beleértve a céltámogatást is) - szélső esetben ugyan elérhető, de - nem haladhatja meg a beruházás összes költségének 100%-át.

A 7. §-hoz

Az állami és önkormányzati pénzeszközökkel való hatékonyabb gazdálkodás elősegítése érdekében a törvényjavaslat ösztönözni kívánja az önkormányzatok közös beruházásait. Ennek módja az, hogy a települési önkormányzatok közös beruházás esetén a meghatározott céltámogatási arányon felül további 10%, ezer fő alatti községek 20% támogatást igényelhetnek.

A 8. §-hoz

Az Országgyűlésnek évente az éves költségvetési törvényben kell gondoskodnia arról, hogy a feltételeknek megfelelő céltámogatási igények kielégítéséhez a pénzügyi fedezet rendelkezésre álljon.

Garanciát kíván nyújtani a törvényjavaslat arra, hogy a céltámogatással megkezdett és folyamatban lévő beruházásokhoz a támogatás az éves költségvetésekben biztosított legyen. A pénzügyi fedezet megteremtése az új céltámogatási igényeknél a központi költségvetés lehetőségeinek korlátaiba ütközhet. A feltételeknek megfelelő önkormányzatokat azonban a céltámogatás megilleti. E két tényező összehangolása érdekében a törvényjavaslat szerint az Országgyűlés az éves költségvetési törvényben - a központi költségvetés helyzetétől függően, a Kormány javaslatára - az új céltámogatási igényekre vonatkozóan szűkítheti a már három évre elfogadott célok körét, csökkentheti a támogatási arányokat. Ha a folyamatban lévő támogatott beruházások következő évi céltámogatási igénye teljesen leköti a támogatási keretet, akkor az Országgyűlés - az új igények tekintetében - felfüggesztheti a céltámogatási rendszer működését.

Az igények és a fedezet összehangolásának módja alapvetően az, hogy a fedezet hiányában ki nem elégíthető, de a feltételeknek megfelelő új céltámogatási igényekhez a pénzügyi fedezetet egy évvel később kell megteremteni a központi költségvetésben.

A 9. §-hoz

A keret felosztását tartalmazó döntés - az egyes céltámogatási igényekről - a támogatási igény éves ütemeinek megfelelően egy alkalommal történik a beruházás teljes időszakára. Ezzel a támogatott beruházások megvalósítása biztonságosabbá tehető, a központi költségvetés számára pedig kiszámíthatóbbak lesznek a következő évek támogatási igényei.

Ebben a döntési fázisban mérlegelési lehetőség már nincs, hiszen az Országgyűlés határozott a célokról, a hozzájárulás feltételeiről, az éves keretről, a célok esetleges sorolásáról. Ezért a törvényjavaslat az önkormányzatok számára - a döntés időszükségletét véve figyelembe - a legkedvezőbb megoldást választja azzal, hogy a céltámogatások jegyzékét a Kormány teszi közzé.

A 10. §-hoz

Az önkormányzat a címzett- és céltámogatási igényét csak olyan beruházáshoz nyújthatja be, ami a támogatási célnak megfelelő alapfunkció ellátását szolgálja. Az alapfunkciót az építésügyi, illetve ágazati szabványok kötelezően előírt műszaki tartalma határozza meg.

A 11. §-hoz

A törvényjavaslat szerint új címzett- és céltámogatási igénynek tekintendők azok a beruházások is, amelyeket az önkormányzatok saját forrásból már megkezdtek. Ez esetben a központi támogatás teljes összege csak a még hátralévő - a támogatás juttatásának évétől kezdődő - beruházási tevékenység részbeni finanszírozására szolgál. A beruházás már megvalósított szakaszára visszamenőlegesen támogatás tehát nem illeti meg az önkormányzatokat.

A 12. §-hoz

A központi támogatás jóváhagyása a beruházás teljes időszakára vonatkozik, de az éves támogatási ütemek figyelembevételével. A központi költségvetés védelme érdekében azonban az egyes években a jóváhagyott összeghatáron felül támogatás nem vehető igénybe még akkor sem, ha a kivitelezési munkák a jóváhagyotthoz képest gyorsabb ütemben folynak. Az önkormányzatot azonban az adott évi támogatás a következő évben, - de legkésőbb a beruházás tervezett befejezését követő év végéig - megilleti amennyiben a kivitelezés elhúzódása miatt azt az ütem szerinti évben nem tudta felhasználni.

A 13. §-hoz

A beruházás befejezését követően az önkormányzatnak a beruházáshoz igénybevett címzett- és céltámogatás teljes összegéről el kell számolnia.

A 14. §-hoz

Annak érdekében, hogy az éves költségvetési törvényben biztosított támogatási előirányzat felhasználásának hatékonysága növekedjen, szükséges a törvényben előírni azt, hogy az önkormányzat egy éven belül meg nem kezdett kivitelezés esetében a jóváhagyott központi támogatásra vonatkozó igényét elveszíti.

Az így felszabaduló központi támogatást az önkormányzati szférában célszerű felhasználni. Ennek módjaként az javasolható, hogy ez a támogatási összeg az önkormányzatok részére meghatározott központosított előirányzatot - azon belül az önhibáján kívül hátrányos helyzetbe került települési önkormányzatok kiegészítő támogatási lehetőségét - növelje.

A 15. §-hoz

A központi támogatást a beruházás megvalósításának időszakában az az önkormányzat igényelheti, amelyiknek azt jóváhagyták. Ez azt jelenti, hogy a beruházás kivitelezések ideje alatt szétváló, egyesülő önkormányzatok esetében, vagy a beruházások megvalósításának átvállalása miatti változást nem követi a támogatás folyósítási rendje. A beruházási teljesítés finanszírozásához igényelt központi támogatásnak a megfelelő önkormányzathoz eljuttatása az önkormányzatok közötti megállapodás alapján történik. Ez egyben azt is jelenti, hogy a beruházás befejezését követően a támogatás felhasználásáról a jóváhagyáskori önkormányzat számol el.

A 16. §-hoz

A támogatás összegéről a beruházás teljes időszakára hozott egyszeri döntés azt is jelenti, hogy bármilyen okból (akár az önkormányzattól független, akár annak gazdálkodásától függően) bekövetkező költségnövekedést a központi költségvetés nem tud figyelembe venni és finanszírozni. Ez vonatkozik arra az esetre is, ha közösen elkezdett beruházás finanszírozásából kiválik egy vagy több önkormányzat Ez esetben további szankciót jelent az, hogy a közösen megvalósítandó beruházásért járó 10% többlettámogatást - amennyiben a beruházást egy települési önkormányzat folytatja és fejezi be - a központi költségvetésbe vissza kell fizetni.

A törvényjavaslatnak ezzel is az a célja, hogy az önkormányzatok támogatási igényeik meghatározásakor körültekintően járjanak el, műszakilag és pénzügyileg megalapozott beruházási költséget és ezen belül támogatási igényt határozzanak meg.

A 17. §-hoz

A jelenlegi pénzellátási rendtől eltérően az önkormányzatok - a törvényjavaslat szerint - a címzett támogatások esetében az Állami Fejlesztési Intézet, a céltámogatások esetében a támogatott beruházásaik finanszírozását számlavezető bankjuk közreműködésével végzik. A központi költségvetéssel közvetlen pénzellátási kapcsolatban az Állami Fejlesztési Intézet áll. Ezért a számlavezető bank - a számla kiegyenlítése érdekében - a céltámogatást az Állami Fejlesztési Intézettől hívja le.

Az Állami Fejlesztési Intézet és a számlavezető bank a hozzá benyújtott és a támogatási cél teljesítését igazoló a hozzá benyújtott számlák alapján - a támogatási arányok betartásával - utalja át a központi támogatást. Ezzel egyidejűleg - az önkormányzat felhatalmazása alapján - emeli le az önkormányzat számlájáról a saját forrást. Ezzel megteremthető, hogy a beruházáshoz csak tényleges teljesítmény arányában és a saját forrás megléte esetén lehessen támogatást igényelni. A finanszírozó pénzintézet az önkormányzattal kötött finanszírozási szerződés alapján folyamatosan figyelemmel tudja kísérni a beruházási folyamat alakulását is.

A központi támogatás felhasználásának csak tényleges pénzügyi teljesítés esetére korlátozása egyben azt is jelenti, hogy a fővállalkozói előleg fizetéséhez sem vehető igénybe.

Az állami költségvetés, valamint a zárszámadás készítéséhez a központi támogatásokat érintő pénzügyi adatokról a finanszírozó pénzintézet szükség szerint tájékoztatja a belügyminisztert és a pénzügyminisztert.

-----STARTING---POINT---VEGE---

A 18. §-hoz

a központi támogatásból keletkezett vagyon az önkormányzat tulajdonát gyarapítja. Az önkormányzatok közösen megvalósított beruházása esetében a vagyonmegosztás alapja a megállapodás. Ennek hiányában az állami támogatásnak megfelelő tulajdoni hányad az önkormányzatok pénzügyi hozzájárulásának arányában határozható meg.

A 19. §-hoz

Annak érdekében, hogy az önkormányzatok a központi pénzforrás felhasználásával megvalósuló beruházásaikat körültekintő döntésekre alapozzák, szankcionálni szükséges azt, hogy a céltámogatással keletkezett vagyont az önkormányzat önkormányzati körön kívül elidegeníti vagy a vagyon önkormányzati körön belül más célra hasznosul. A beruházás befejezését követő 10 éven belül történő változás esetében a felhasznált támogatás teljes összegében visszafizetendő a központi költségvetésbe.

Ahhoz, hogy az önkormányzat a fenti esetekben visszafizetési kötelezettségét teljesítse, az szükséges, hogy a központi támogatással megszerzett ingatlant - a központi támogatás mértékéig és a beruházás megvalósítását követő 10 évig - a magyar állam javára jelzálogjog terhelje. A jelzálogjog bejegyeztetése az önkormányzat feladata.

A 20. §-hoz

Ez a törvényhely a támogatással létrehozott létesítmény működtetésének biztosítását hivatott szabályozni.

A 21-22. §-hoz

A törvény rendelkezései már az 1993. évi címzett- és céltámogatási javaslatok kialakításánál alkalmazhatóak. Ez azt jelenti, hogy az önkormányzatok 1993. évre vonatkozó címzett- és céltámogatási igénybejelentésének már megkezdett tervező munkájában az igénybejelentések benyújtási határideinek kivételével - e törvény rendelkezései szerint kell eljárni.

A 6. § (2) bekezdés szerinti céltámogatási kiegészítő keretre vonatkozó rendelkezés 1993. január 1-jén lép hatályba. Ezért a keretből megpályázható állami támogatás csak az 1994. évtől kezdődő, új céltámogatási igényeknél szolgál a saját forrás kiegészítéséül.

Az 1993. évi támogatási igények benyújtására vonatkozó szabályozást a törvényjavaslathoz kapcsolódó kormányrendelet-tervezet szabályozza.

A 23. §-hoz

Az értelmező rendelkezés a törvényben előforduló lényegesebb fogalmak azonos értelmezésére szolgál.