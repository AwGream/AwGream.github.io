2013. évi CCXLVI. törvény indokolása

egyes agrártárgyú törvények módosításáról

-----STARTING---POINT---ALTALANOS--- 

A szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény módosítását döntően az indokolja, hogy 2014. március 15-én hatályba lép a 2013. évi V. törvény a Polgári Törvénykönyvről. A törvény - már figyelemmel a 2013. évi szerződéskötési gyakorlatra - a szerződéskötési fegyelmet erősítő, a Ptk. rendelkezéseit kiegészítő rendelkezéseivel szeretné erősíteni mind termelői mind pedig felvásárlói oldalon a gazdálkodás biztonságát. A törvény egyik oldalról eleget kíván tenni annak az igénynek, hogy a mezőgazdasági termények piacán továbbra is legyen lehetőség ún. határidős ügyletek megkötésére, másrészről viszont meg kívánja akadályozni, hogy akár a vevői oldalon fennálló gazdasági erőfölényből, akár az eladói oldalon fennálló felelőtlen szerződéskötésből eredően tömeges jogvitákra valamint ezzel összefüggésben állami beavatkozásra kerüljön sor.

A törvény általános célja az egyértelmű és átlátható szerződéses rendszer kialakítása, és a megbízható gazdasági partnerségi viszony erősítése, amelyet a Nemzeti Agrárgazdasági Kamara Alapszabálya is kiemelten támogatandó céljának jelöl meg. A törvény szintén kiemelt gazdaságpolitikai célkitűzésként a jog eszközeivel támogatni kíván minden olyan vállalkozást, amely a jellemzően tőzsdei árucikknek is minősülő mezőgazdasági termények hazai feldolgozásával foglalkozik, ezzel is biztosítva, hogy a mezőgazdasági termények minél nagyobb hányada feldolgozott formában kerüljön értékesítésre.

A mezőgazdasági, agrár-vidékfejlesztési, valamint halászati támogatásokhoz és egyéb intézkedésekhez kapcsolódó eljárás egyes kérdéseiről szóló 2007. évi XVII. törvény módosítása a jogszerű földhasználatra vonatkozó szabályozást kívánja pontosítani. A törvény egyidejűleg kívánja figyelembe venni azt a jogos földhasználói igényt, hogy ha egyébként eleget tesz a föld használatához kapcsolódó támogatás igénybevételi feltételeinek, akkor a neki járó támogatást ténylegesen is megkapja, másrészt a rendszer nem veszélyeztetheti sem a közösségi, sem pedig a tagállami pénzügyi érdekeket. A téma törvényi szintű szabályozását a szabályozás stabilitása iránti igény teszi indokolttá.

-----STARTING---POINT---RESZLETES---

Az 1. §-hoz

A törvény 1. §-a a szakmaközi szervezetekről és az agrárpiaci szabályozás egyes kérdéseiről szóló 2012. évi CXXVIII. törvény 19/A. §-át módosítja, továbbá új 19/D. §-sal, és 19/E. §-sal egészíti ki.

A 19/A. § a mezőgazdasági termény szolgáltatására kötött szerződés kötelező tartalmi elemeit annak függvényében határozza meg, hogy azt a termés betakarítása előtt, vagy azt követően kötik-e meg. A különbségtétel objektív indoka az, hogy a jogalkotónak reagálnia kell arra a helyzetre, miszerint hazánkban a mezőgazdasági termények meghatározó vegetációs időszakában évenként, sőt adott esetben éven belül is szélsőséges változások következhetnek be. Ilyen körülmények között a jogalkotó felelőssége hogy kidolgozza a piaci viszonyokkal összhangban levő kockázat vállalás ésszerű korlátozására vonatkozó szabályokat. Az ésszerűtlen kockázatvállalás adott esetben súlyos nemzetgazdasági károkkal is fenyegethet, amely kihatással lehet pl. a birtokpolitikai prioritások megvalósulására is.

A törvény kifejezett jogpolitikai célja, hogy megakadályozza az időjárási és más természeti okok miatt ténylegesen nehéz helyzetbe került termelők teljes ellehetetlenülését. A törvény értelmében a termelők szerződéses kötelem alóli mentesülése csak szigorú feltételek teljesítése esetén lenne biztosított. A mentesülés szélesebb köre adott esetben gátja lehetne a valós piaci viszonyok kialakulásának, amit viszont a törvény nem tart kívánatosnak.

A törvény értelmében amennyiben a mezőgazdasági termény szolgáltatására a szerződést a termés betakarítása előtt kötik meg, szerződései formakényszer kerülne előírásra, melynek részletes tartalmi elemeit a törvény szintén tartalmazza.

Amennyiben a mezőgazdasági termény szolgáltatására szóló szerződést a termény betakarítását követően kötik meg, az általános jogi keretet a Ptk. határozza meg, így ebben az esetben a felek szerződéses akarata megfelelően érvényesülhet. Ettől az időponttól kezdődően az un. „vis maior” miatti kockázatoknak a jelentősége legfeljebb egyedi esetekre, és nem pedig egy adott ágazatra, vagy széles termelői körre terjedhetne ki.

A 19/D. § a mezőgazdasági termelő által megtermelt saját termelésű mezőgazdasági termény szolgáltatására kötött adásvételi szerződés Ptk-beli szabályait egészíti ki. A kiegészítés első sorban azt a célt szolgálja, hogy a szerződő felek mielőtt a szerzős tartalmát véglegesítenék, pontosan mérjék fel és rögzítsék, hogy az abban foglaltaknak miként kívánnak eleget tenni. A szerződés teljesítésének alapjául szolgáló mezőgazdasági földterületek egyedileg azonosítható módon történő feltüntetése elejét veheti azoknak a vitáknak is, amelyek az elmúlt években az un. vis maior miatti fedezeti vásárlások körül korábban kialakultak. A törvény egyértelmű célja a kárfelelősség miatti kockázat ésszerű keretek és feltételek melletti kötelező megosztása.

E helyen indokolt emlékeztetni arra, hogy a mezőgazdasági termelést érintő időjárási és más természeti kockázatok kezeléséről szóló 2011. évi CLXVIII. törvény 3. §-a a korábbiakban már rögzítette a kockázatmegosztás elvét.

A törvény azon túl, hogy érvényt kíván szerezni az előzőekben megfogalmazott jogalkotói szándékoknak, kifejezett jogalkotói szándéka szerint ki kívánja zárni az olyan helyzetek kialakulását, amikor a szerződéskötési szabadság elvére történő hivatkozással az ún. határidős ügyletek esetében a mennyiségre történő megállapodást - a szerződésben vállalt kötelezettségre hivatkozással - abban az esetben is abszolút kötelemnek tekintették, amikor a termés igazoltan nem termett meg. Ezen szerződéses kikötés esetleges tisztességtelenségének vizsgálatára a korábbiakban, érdemben nem került sor. A törvényben szereplő jogalkotói álláspont szerint, aki a termés betakarítása előtt mezőgazdasági termény vásárlására szerződést köt, mind eladói, mind pedig vevői oldalon számolnia kell azzal, hogy olyan termékre köt szerződést, amelynél fennállhat olyan eset, ami adott esetben a teljesítést kizárja (pl. egy súlyos természeti esemény miatt a termény nem terem meg). Meg kell jegyezni, hogy ez a kockázat pl. az árutőzsdei kereskedés. esetén hatványozottan érvényesül, hiszen bizonyított tény, hogy a világ árutőzsdéin az adott termény éves termésmennyiségének a sokszorosa (akár több mint hússzorosa) cserél virtuálisan gazdát. Miután a termés betakarítása előtt a termék előállítás kockázata elsődlegesen a termelőt terheli, ezért részére a fokozott jogvédelem biztosítása indokolt, még abban az esetben is, ha a vevői oldalon is fennállhat elismerhető kockázat.

A jogalkotó a törvényben egyértelműen állást kíván foglalni a kockázatmegosztás kérdésében, azt nem kívánja kizárólag a piaci értékítéletre bízni.

A kockázat csökkentését a törvény elsősorban a szerződés kötelező tartalmi elemeinek meghatározásával, valamint a felek közötti kötelező együttműködés rendjére vonatkozó szabályozással kívánja segíteni. A szerződésben ugyanis ki lehet alakítani a felek közötti együttműködés rendjét különösen arra az esetre, a termés az eladó ellenőrzési körén kívül eső ok miatt meg sem termett. A törvény rendezi az emiatt kieső termés miatti felkelősséget is. A szerződésben a felek az eladó által megtermelt más terménnyel való pótlás lehetőségében is megállapodhatnak. Ebben az esetben a mentesülés feltételei szigorodnak. A vevői oldalon fennálló kockázat pedig megfelelő előkészítéssel, és reális terméseredményekhez való közelítéssel valamint az eladó személyét is figyelembe vevő (teljesítési megbízhatóság) minimális szintre csökkenthető. Ki kell emelni viszont, hogy az igény érvényesítése megfelelő igazolásokhoz, az agrárkár- megállapító szervhez történt bejelentés alapján kiállított hatósági bizonyítvány kiállításához van kötve.

A 19/E. § az előzőekben foglalt rendelkezéseket rendeli el alkalmazni a vevő közreműködésével előállított mezőgazdasági termény szolgáltatására kötött adásvételi szerződésre. Az ún. input anyag-beszállítók Ptk. által biztosított védelmét a törvény nem érinti, hiszen - összhangban a Ptk. rendelkezéseivel is - az általuk eladott termék, szolgáltatás ellenértékét, nyújtott előleg összegét a termelő abban az esetben is köteles megtéríteni, visszafizetni, ha arra a termés nem nyújt fedezetet. A termelő az ilyen esetekre fennálló kockázatát mérsékelheti a kárenyhítési rendszer, valamint a megfelelő biztosítás is. A törvény az ún. „kis integrátorok” esetében lehetővé teszi, hogy a velük szemben alkalmazott és érvényesített felelősség korlátozást a megvásárolt áru esetén tovább háríthassák. A törvény szerint ez nem automatikus szabály, arról a szerződő feleknek külön meg kell állapodniuk.

A 2. §-hoz

A jogszerű földhasználat törvényi szintű szabályozása tartalmában a NATURA 2000 gyepterületek fenntartásának földhasználati szabályairól szóló 269/2007. (X. 18.) Korm. rendelet 2. §-ában foglalt meghatározást emeli törvényi szintre.

A törvény - a joggal való visszaélés elkerülése érdekében - törvényi szinten írja elő az érintettek közötti kötelező adat egyeztetést. Sok esetben ugyanis vétlen adminisztrációs tévedés miatt történnek az egyes területekre a „rájelölések”. Ez a szabályozás a jóhiszemű eljárás elvéből is következik. A mezőgazdasági támogatási szerv pedig csak azt követően vizsgálhatja a földhasználat jogszerűségét, ha előzetesen az érintettek közötti adategyeztetés nem vezet eredményre.

A törvény szerinti cél elérése mellett figyelemmel kell lenni a közösség pénzügyi érdekeinek védelmére is, így olyan - az ügyfelek adminisztratív terheit könnyítő - rendszert kell kialakítani, amely főszabályként vélelmezi az ügyfél nyilatkozatának helyességét, de ha kétség merül fel, és az adategyeztetés nem vezet megoldásra, akkor a törvényben meghatározott okiratokat kell kötelezően figyelembe venni.

A törvény felsorolja a földhasználat jogszerűsége igazolásakor elfogadható dokumentumokat.

A 3. §-hoz

A törvény a kis- és középvállalkozásokról, fejlődésük támogatásáról szóló 2004. évi XXXIV. törvény módosításával feloldja azt az ellentmondást, amely törvényi fogalom meghatározás és az annak alapjául szolgáló közösségi jogi szabályozás (a Bizottság 96/280/EK ajánlása a mikro-, kis- és középvállalkozások meghatározásáról, valamint a Bizottság 2003/361/EK ajánlása a mikro-, kis- és középvállalkozások meghatározásáról) között fennáll. Az eddigi hazai szabályozás az őstermelői adózást választó mezőgazdasági vállalkozásokat annak ellenére nem minősítette mikro vállalkozásnak, hogy a közösségi jogi szabályozás alapján egyébként annak feltételei fennálltak.

-----STARTING---POINT---VEGE---

A 4-5. §-hoz

A törvény 4. §-a hatályba léptető rendelkezéseket tartalmaz.

A törvény 5. §-a - figyelemmel az új szabályozási rendszerre - hatályon kívül helyezi a mezőgazdasági terményekkel való határidős kereskedelem külön feltételeire vonatkozó szabályokat.