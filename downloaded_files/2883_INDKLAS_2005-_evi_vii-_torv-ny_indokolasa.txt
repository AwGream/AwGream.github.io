2005. évi VII. törvény indokolása

a Montrealban, 1999. május 28-án kelt, a nemzetközi légi fuvarozásra vonatkozó egyes jogszabályok egységesítéséről szóló Egyezmény kihirdetéséről

Általános indokolás

Az 1999. május 10-28. között Montrealban, a Nemzetközi Polgári Repülési Szervezet (a továbbiakban: ICAO) által megrendezett Légügyi Jogi Nemzetközi Konferencián írták alá a résztvevő országok a nemzetközi légi fuvarozásra vonatkozó egyes jogszabályok egységesítéséről szóló Egyezményt (a továbbiakban: Egyezmény).

Az Egyezményt az Európai Unió valamennyi tagállama aláírta, illetve csatlakozott hozzá.

Az Egyezmény 53. Cikkének 4. bekezdése szerint bármely állam vagy regionális gazdasági integrációs szervezet, amely nem írta alá az Egyezményt, bármikor elfogadhatja, jóváhagyhatja azt, vagy csatlakozhat hozzá. Az Egyezmény 53. Cikkének 7. bekezdése szerint ezen államok és regionális gazdasági integrációs szervezetek számára az Egyezmény hatvan nappal a megerősítés, elfogadás, jóváhagyás vagy csatlakozás okiratának letétbe helyezése után lép életbe.

A megerősítés, elfogadás, jóváhagyás vagy csatlakozás okiratát az ICAO-nál kell letétbe helyezni.

Az Országgyűlés a Montrealban, 1999. május 28-án kelt, a nemzetközi légi fuvarozásra vonatkozó egyes jogszabályok egységesítéséről szóló Egyezményhez történő csatlakozásról rendelkező 75/2004. (IX. 8.) OGY határozatában döntött hazánk Egyezményhez történő csatlakozásáról.

Az Egyezmény főbb tartalmi elemei

Az Egyezmény a személy-, poggyász - és árufuvarozással kapcsolatos, a fuvarozó számára előírt dokumentációt és kötelességeket szabályozza. Meghatározó jelentőségű szabályozást ad a fuvarozó felelőssége és a kártérítés mértéke területén. A kártérítés kiterjed a poggyászkárra, az árut ért kárra, késésekre, az utas sérülésére vagy halálára. Az Egyezmény összegekben korlátozza a kártérítés mértékét és rendelkezik a szerződött fuvarozótól eltérő személy által végzett légi fuvarozásról is.

Az Egyezmény a személy-, poggyász- és árufuvarozással kapcsolatos, a fuvarozó számára előírt dokumentációt és kötelességeket szabályozza. Meghatározó jelentőségű szabályozást ad a fuvarozó felelőssége és a kártérítés mértéke területén. A kártérítés kiterjed a poggyászkárra, az árut ért kárra, az utas sérülésére, halálára, és a késésre is.

Az Egyezmény magyar légi közlekedésre vonatkozó hatása

Az Egyezmény a nemzetközi légiközlekedés fontos okmánya, amelyet az Európai Unió minden tagállama aláírt és kihirdetett. Magyarország eleget kíván tenni az Európai Uniós és nemzetközi követelményeknek az Egyezményhez történő csatlakozással.

A kártérítés összegének emelkedése azzal fog járni a gyakorlatban, hogy a légitársaság által kifizetett összegek nőnek, s egyúttal az utasok kárigényeinek száma is nő.

Az Egyezmény hatálybalépése

Az Egyezményt az Európai Közösség 1999. december 9-én írta alá, és „a nemzetközi légi szállítás egyes szabályainak egységesítéséről szóló egyezménynek (a továbbiakban: Montreali Egyezmény) az Európai Közösség részéről történő megkötéséről” szóló, 2001. április 5-ei 2001/539/EK tanácsi határozatával hagyta jóvá. Az Egyezmény 2003. november 4-én lépett hatályba és eddig 35 ország ratifikálta. Az Európai Közösség vonatkozásában 2004. június 28-án lépett hatályba az Egyezmény, tekintettel arra, hogy a Közösség a ratifikációs okmányt 2004. április 29-én helyezte letétbe. A Montreáli Egyezményhez mind az Európai Közösség, mind annak tagállamai csatlakoztak, azonban az egyes tagállamok eltérő időpontban helyezték letétbe ratifikációs okmányaikat.

Hazánk csatlakozási okiratának az ICAO Főtitkáránál való letétbe helyezése 2004. november 8-án megtörtént.

Részletes indokolás

Az 1. §-hoz

Az 1999. május 10-28. között Montreálban a Nemzetközi Polgári Repülési Szervezet (ICAO) által megrendezett Légügyi Jogi Nemzetközi Konferencián írták alá a résztvevő országok a nemzetközi légi fuvarozásra vonatkozó egyes jogszabályok egységesítéséről szóló Egyezményt (a továbbiakban: Egyezmény).

Az Egyezményt az Európai Unió valamennyi tagállama aláírta, illetve csatlakozott hozzá.

Az Egyezmény 53. Cikkének 4. bekezdése szerint bármely állam vagy regionális gazdasági integrációs szervezet, amely nem írta alá az Egyezményt, bármikor elfogadhatja, jóváhagyhatja azt, vagy csatlakozhat hozzá.

A dokumentum 53. Cikk 6. bekezdésének értelmében az Egyezmény a megerősítés, elfogadás, jóváhagyás vagy csatlakozás harmincadik okiratának a Letéteményesnél történt letétbe helyezésének időpontját követő hatvanadik napon azon államok között lép hatályba, amelyek ilyen okiratot letétbe helyeztek.

Az Egyezményt az Európai Közösség 1999. december 9-én írta alá, és „a nemzetközi légi szállítás egyes szabályainak egységesítéséről szóló egyezménynek (Montreali Egyezmény) az Európai Közösség részéről történő megkötéséről” szóló, 2001. április 5-ei 2001/539/EK tanácsi határozatával hagyta jóvá. Az Egyezmény 2003. november 4-én lépett hatályba és eddig 35 ország ratifikálta. Az Európai Közösség vonatkozásában 2004. június 28-án lépett hatályba az Egyezmény, tekintettel arra, hogy a Közösség a ratifikációs okmányt 2004. április 29-én helyezte letétbe. A Montreáli Egyezményhez mind az Európai Közösség, mind annak tagállamai csatlakoztak, azonban az egyes tagállamok eltérő időpontban helyezték letétbe ratifikációs okmányaikat.

Az Országgyűlés a Montrealban, 1999. május 28-án kelt, a nemzetközi légi fuvarozásra vonatkozó egyes jogszabályok egységesítéséről szóló Egyezményhez történő csatlakozásról rendelkező 75/2004. (IX. 8.) OGY határozatában döntött hazánk Egyezményhez történő csatlakozásáról.

Hazánk csatlakozási okiratának az ICAO Főtitkáránál való letétbe helyezése 2004. november 8-án megtörtént.

E törvénnyel kezdeményezzük a Montrealban, 1999. május 28-án kelt, a nemzetközi légi fuvarozásra vonatkozó egyes jogszabályok egységesítéséről szóló Egyezmény kihirdetését.

A 2. §-hoz

Az Egyezmény a személy-, poggyász - és árufuvarozással kapcsolatos, a fuvarozó számára előírt dokumentációt és kötelességeket szabályozza. Meghatározó jelentőségű szabályozást ad a fuvarozó felelőssége és a kártérítés mértéke területén. A kártérítés kiterjed a poggyászkárra, az árut ért kárra, késésekre, az utas sérülésére vagy halálára. Az Egyezmény összegekben korlátozza a kártérítés mértékét és rendelkezik a szerződött fuvarozótól eltérő személy által végzett légifuvarozásról is.

Az Egyezmény a nemzetközi légi közlekedés fontos okmánya, amelyet az Európai Unió minden tagállama aláírt és rendelet szintre emelt. Magyarország eleget kíván tenni az Európai Uniós és nemzetközi szabványoknak, követelményeknek az Egyezményhez történő csatlakozással.

A kártérítés összegének emelkedése azzal fog járni a gyakorlatban, hogy a légitársaság által kifizetett összegek nőnek, s egyúttal az utasok kárigényeinek száma is nő.

A 3. §-hoz

A törvényben foglaltak végrehajtására a közlekedésért felelős minisztert jelöli ki.