2000. évi XL. törvény indokolása

a Budapest Sportcsarnok újjáépítéséről

-----STARTING---POINT---ALTALANOS--- 

A törvény annak érdekében készült, hogy egyszeri és rendkívüli lehetőséget biztosítson a tűzvész sújtotta Budapest Sportcsarnok újjáépítéséhez. Megállapítja ezért a teendők pénzügyi kereteit, valamint az azok felhasználásával kapcsolatos különleges tájékoztatási előírást is tartalmaz. A törvény rendelkezései nem módosítják az egyébként alkalmazandó jogszabályokat, hanem a feltétlenül szükséges pontokon és mértékben, kizárólag az újjáépítés idejére és csakis azzal kapcsolatban eltéréseket engednek meg. A törvénnyel nem érintett jogszabályokat (ez a szóba jöhető rendelkezések túlnyomó többsége) változatlan tartalommal alkalmazni kell a Budapest Sportcsarnok újjáépítése során is.

Az eltérések egy része csak egy-egy ponton különbözik az általánosan követendő szabályoktól (pl. az ügyintézési határidő rövidítése), más esetekben a sok időt igénylő későbbi viták elkerülése érdekében egyértelműen meghatározza a törvény az alkalmazandó eljárási rendet (pl. a kivitelező kiválasztásának a közbeszerzési törvény tárgyalásos eljárásra irányadó rendelkezései szerint kell megtörténnie). Ezek a pályáztatásra és az építésügyi hatósági engedélyezési eljárásra vonatkozó sajátos szabályok egyszerűsítik és gyorsítják a folyamatokat, biztosítják az érintett szervezetek összehangolt tevékenységét, ugyanakkor nem adnak felmentést a biztonság, a szakszerűség és a jogi garanciák terén.

Az egyszerűsítések és rövidítések szemléltetése érdekében az indokolás 1. számú melléklete az általánosan követendő eljárást vázolja fel, a 2. számú melléklet pedig bemutatja a törvény szerinti folyamatokat.

-----STARTING---POINT---RESZLETES---

A törvény alkalmazási köre és területi hatálya

Az 1. §-hoz

A törvény az ingatlan-nyilvántartásra vonatkozó jogszabályokkal összhangban város, kerület, út és házszám, valamint helyrajzi szám szerint pontosan megjelöli a Budapest Sportcsarnok területét, így egyértelművé teszi, hogy rendelkezései kizárólag az itt folyó építési munkával kapcsolatos tevékenységekre és eljárásokra terjednek ki.

Az egyébként alkalmazandó jogszabályok - pl. az államigazgatási eljárás általános szabályairól szóló 1957. évi IV. törvény (a továbbiakban: Áe.), az épített környezet alakításáról és védelméről szóló 1997. évi LXXVIII. törvény (a továbbiakban: Étv.), a közbeszerzésekről szóló 1995. évi XL. törvény (a továbbiakban: Kbt.), az egyes építményekkel, építési munkákkal és építési tevékenységekkel kapcsolatos építésügyi hatósági engedélyezési eljárásokról szóló 46/1997. (XII. 29.) KTM rendelet (a továbbiakban: R.) - vonatkoznak a Budapest Sportcsarnok újjáépítésére is, de egyes rendelkezéseiktől a törvény eltéréseket állapít meg.

Országgyűlési és kormányzati feladatok

A 2. §-hoz

A törvény előírja, hogy a Budapest Sportcsarnok újjáépítésének azt kell biztosítania, hogy az épület nemzetközi színvonalon alkalmas legyen a következő három fő célra: sport-, kultúra és az ezekhez kapcsolódó és egyéb szolgáltatások.

A törvény meghatározza a Budapest Sportcsarnok újjáépítésének pénzügyi forrásait; ilyenként jelöli meg a központi költségvetési keretösszeget (amit kiegészítenek az adományozók közérdekű kötelezettség vállalásai és az un. „1%-os” juttatások). A központi költségvetés Ifjúsági és Sportminisztérium fejezetében indokolt szerepeltetni ezt az összeget, illetve annak évi részösszegét. A törvény „nevesített fejezeti kezelésű központi beruházási előirányzat” fordulata azt szolgálja, hogy ez a pénzügyi forrás kizárólag a Budapest Sportcsarnok újjáépítésére legyen felhasználható.

A törvény megjelöli, hogy melyik az a központi költségvetési szerv, amelyik jogosult és egyben köteles is az újjáépítés során az állam tulajdonosi jogait - köztük annak egyik itt nevesített részjogosítványát, az építtető jogait - gyakorolni és kötelezettségeit teljesíteni. Az újjáépítés több évig tart, ezért szükséges, hogy a törvény lehetővé tegye az építtetőként eljáró Népstadion és Létesítményei Központi Edzőtábor, vagy az építési jogot megállapodás alapján megszerző más jogi személy számára az éven túli fizetési kötelezettség vállalását.

A rendkívüli feladat által megkívánt sajátos szabályozásba a törvény egy speciális ellenőrzési fórumot is beiktat: az ifjúsági és sportminiszter számára előírja, hogy az építkezés idején legalább félévente, majd az építési engedély megadása után három hónapon belül ismét, beszámoljon az Országgyűlés illetékes bizottságainak. A jelenlegi Országgyűlés bizottsági struktúrája mellett ez a rendelkezés több állandó bizottságot is érint, a költségvetési, sport, kulturális, építési összefüggésekre figyelemmel. Az érintett bizottságok külön-külön vagy együttesen tartott ülésen is kérhetik a tájékoztatást az újjáépítés helyzetéről, valamint a támogatások felhasználásáról.

Pályáztatási szabályok

A 3. §-hoz

A tervpályáztatás rendjét a településrendezési és építészeti tervpályázatok részletes szabályairól szóló 16/ 1998. (VI. 3.) KTM rendelet (a továbbiakban: TR.) határozza meg. A rendelet abban az esetben teszi lehetővé meghívásos tervpályázat kiírását, ha a feladat eredményes megoldására csak meghatározott résztvevők alkalmasak. A törvény 3. §-a egyértelművé teszi - figyelemmel arra, hogy az ilyen jellegű sport-, és kulturális létesítmény tervezésében csak néhány tervező rendelkezik a szükséges gyakorlattal -, hogy a Budapest Sportcsarnok újjáépítése érdekében, az építési engedélyezéshez szükséges építészeti-műszaki tervdokumentáció előkészítésére meghívásos tervpályázatot kell kiírni.

A törvény azt is előírja, hogy két szóba jöhető lehetőség (tervezési ötletpályázat és tervezési versenypályázat) közül tervezési versenypályázatot kell kiírni. E pályázat célja a rendelet szerint: az építési engedélyezési eljárást megelőzően, a tervezési feladat megvalósítására alkalmas tervjavaslatok kiválasztása és ennek alapján a tervezői megbízás szakmai feltételeinek tisztázása. A gyors és összehangolt előkészítés érdekében a törvény előírja, úgy kell kiírni a pályázatot, hogy a tervezési megbízást elnyerő pályázó feladata nem csak az építési engedélyezési tervdokumentáció, hanem az ajánlatkérési műszaki tervdokumentáció (az un. tenderterv) elkészítése is.

A TR.-nek a pályázat kiírására vonatkozó szabályaitól a törvény nem tér el, pl. nem érinti azt a rendelkezést, hogy legalább öt meghívottat kell felkérni. Nem írja elő a törvény a TR.-ben szabályozott egyszerűsített tervpályázati eljárás alkalmazását sem. Egy rendelkezést vesz át az egyszerűsített eljárásból: az egyébkénti három hónapos benyújtási határidő helyett két hónapot ír elő.

A TR. általános jelleggel és érvénnyel rendelkezik az építészeti tervpályázatok bíráló bizottságainak összetételéről (pl. szakmai szervezetek, szakminisztériumok felkért képviselői). A törvény a Budapest Sportcsarnok újjáépítése követelményeiből, a magas színtű szakmai kontroll biztosításának igényéből kiindulva a 3. § (2) bekezdésében pontosan megjelöli az adott esetre előírt résztvevői kört. A törvény meghatározza a bírálóbizottság elnökét (a létesítmény rendeltetésére figyelemmel az Ifjúsági és Sportminisztérium által kijelölt személy), valamint társelnökét (a Földművelésügyi és Vidékfejlesztési Minisztérium által kijelölt személy, e minisztérium Építésügyi Hivatalának az építésügyi hatósági eljárásokkal kapcsolatos feladat- és hatáskörére).

A törvény átveszi a TR. azon rendelkezését, miszerint a felsoroltak legalább kétharmadának rendelkeznie kell a pályázókkal szemben szakmai követelményként előírt szakképesítéssel, vagyis az adott esetben építészmérnöknek kell lennie.

A TR., valamint a törvény 2. §-ának előírásaival összhangban az építtetőnek, vagyis a pályázat kiírójának kell folyósítania a tervpályázat bírálóbizottságának működési költségeit, a bizottsági tagok és szakértők díjazását. Ennek forrását a központi költségvetés Ifjúsági és Sportminisztérium fejezetében kell biztosítani.

A törvény a két testület hasonló feladataira és a tervpályázat bírálóbizottságának sajátos összetételére figyelemmel, a gyors és összehangolt véleményezés érdekében arról rendelkezik, hogy a - településrendezési és az építészeti-műszaki tervtanácsokról szóló 40/1999. (IV. 23.) FVM rendeletben szabályozott - tervtanácsi feladatok ellátására a jelen esetben nincs szükség, mert a tervpályázat bíráló bizottságának összetétele, valamint a kiírásban meghatározásra kerülő követelmény-rendszer szakmai garanciát biztosít mindazon kérdések tisztázására, amelyeket a rendelet előír.

A 4. §-hoz

A Kbt. rendelkezéseitől a törvény nem kíván eltérni; a viták elkerülése érdekében rögzíti, hogy tárgyalásos eljárás keretében kell kiválasztani az újjáépítés kivitelezőjét. A Kbt. 70. § (1) bekezdés c) pontja ezt lehetővé teszi az ajánlatkérő által előre nem látható és nem az ajánlatkérő mulasztásából eredő okból előállt rendkívüli sürgősség esetén.

Annak ellenére, hogy a Kbt. 71. §-ának (3) bekezdése értelmében a tárgyalásos eljárásban nem alkalmazhatóak az előminősítési eljárás szabályai, a törvény a körültekintő, gondos kiválasztás érdekében előírja, hogy előminősítési eljárást kell tartani.

Építésügyi hatósági engedélyezési eljárások szabályai

Az 5. §-hoz

A törvény alapján az Áe. és az R. szabályaitól eltérően nem az építésügyi hatóságnak, hanem az építtetőnek - a helyette eljáró tervezőnek - kell beszereznie a szakhatóságok, közművek és a kéményseprő-ipari szervezet nyilatkozatát. E szervezeteknek - határidő meghosszabbítási lehetőség nélkül - tizenöt napon belül kell nyilatkozniuk, ennek elmulasztása esetén a hozzájárulás megadottnak tekintendő. Az Áe. a szakhatóságok számára ugyanezt az előírást tartalmazza, de nyolc napos meghosszabbítási lehetőséggel.

A 6. §-hoz

Ha hiányosan nyújtják be az építésügyi hatósági engedély iránti kérelmet, a törvény értelmében az építésügyi hatóságnak a kérelem benyújtásától számított öt napon belül, nyolc napos határidővel hiánypótlást kell előírnia és ezt a szabályt kell alkalmazni az előző §-ban szabályozott - hiányos - kérelmekkel kapcsolatban is. A R. a benyújtástól számított nyolc napot ír elő és nem rendelkezik a hiánypótlás időtartamáról. A hiánypótlás ideje az ügyintézési határidőbe nem számít bele.

A 7. §-hoz

Az illetékes földhivatal feladata, hogy megkeresésre megküldje az építésügyi hatóságnak az érintett ingatlannal szomszédos ingatlanokkal rendelkezni jogosultak adatait. Az R. és az Áe. alapján tizenöt, a törvény értelmében nyolc napon belül kell a földhivatalnak teljesítenie a megkeresést úgy, hogy ez a határidő nem számít bele az ügyintézési határidőbe.

A 8. §-hoz

Az Áe. harminc napos ügyintézési határidőt és az eljáró közigazgatási szerv vezetője számára harminc napos meghosszabbítási lehetőséget ír elő azzal, hogy rövidebb határidőt bármely jogszabály, hosszabbat törvény, törvényerejű rendelet vagy kormányrendelet állapíthat meg. Az Étv. ennek alapján hatvan napos határidőt ad az építésügyi hatóság számára az építésügyi hatósági engedélyre vonatkozó érdemi döntés meghozatalára. Figyelemmel az adott feladatokra, valamint arra, hogy az építtetőnek már a kérelemhez csatolnia kell a szakhatóságok, közművek és a kéményseprő-ipari szervezet nyilatkozatát, továbbá az építtető (a tervező) számára előírt konzultációs kötelezettségre, a törvény ezt a határidőt tizenöt napban állapítja meg, meghosszabbítási lehetőség nélkül.

A törvény az építési hatósági engedély iránti kérelem megfelelő szakmai megalapozottsága érdekében előírja az építtető (illetve a képviseletében eljáró tervező) számára, hogy a tervezési szerződés megkötése és az építésügyi hatósági engedély iránti kérelem benyújtása közötti időszakban köteles rendszeresen tájékoztatni az illetékes első fokú építésügyi hatóságot, szakhatóságot, közművet, kéményseprő-ipari szolgáltató szervezetet a tervekről.

Az Áe. értelmében, ha az eljáró közigazgatási szerv határidőben nem hoz határozatot, akkor a felettes szerv azonos hatáskörű másik szervet jelöl ki az eljárásra, öt napon belül az iratokat fel kell terjeszteni és az egyébként figyelembe veendő határidőben kell dönteni. Ettől eltérően a törvény az eljáró közigazgatási szerv mulasztása esetére a felettes szerv eljárást írja elő, két napon belüli iratátadással, tizenöt napon belüli döntéssel.

A 9. §-hoz

A törvény annak érdekében, hogy a korábbi beépítettségtől való kis mértékű eltérés ne akadályozza az építési engedély kiadását, az Étv. és az R. szabályaira figyelemmel úgy rendelkezik, hogy az építési engedély kiadásának nem akadálya, ha a terület beépítettsége a korábbi beépítettségi mértéket legfeljebb tíz százalékkal meghaladja. A szükséges parkolóhelyekről azonban legkésőbb a használatbavételi engedély megkéréséig, illetve a a helyi parkolási rendeletben megszabott határidőig gondoskodni kell.

A 10. §-hoz

Az Áe. alapján jogszabály a fellebbezést kizárhatja, ha a határozat megváltoztatását vagy megsemmisítését lehet kérni a bíróságtól. A törvény erre figyelemmel minősíti az építésügyi hatóság első fokú, a kérelemnek helyt adó határozatát jogerősnek, kizárva a fellebbezést. Az Áe. 72. §-a értelmében a keresetlevél benyújtásának a határozat végrehajtására halasztó hatálya van, azonban a közigazgatási szerv határozatát a közérdekre, vagy az ügyfél nyomós érdekére tekintettel azonnal végrehajthatónak nyilváníthatja. Mivel a Budapest Sportcsarnok esetében ezek a feltételek eleve fennállnak, a törvény kimondja, hogy végrehajtható az építésügyi hatóság első fokú engedélyező határozta.

A törvény rendelkezése tekintettel van az R. szabályára, amely szerint az építtető csak jogerős és végrehajtható építési engedély és az ahhoz tartozó engedélyezési záradékkal ellátott építészeti műszaki tervdokumentáció alapján építkezhet.

A 11. §-hoz

Az Áe. 73. §-a értelmében a bíróság az államigazgatási határozatot jogszabálysértés esetén hatályon kívül helyezheti és szükség esetén az eljáró közigazgatási szervet új eljárásra utasíthatja. Az Áe. kimondja azt is, törvény úgy rendelkezhet, hogy a bíróság az államigazgatási határozatot megváltoztathatja. Erre figyelemmel a törvény megváltoztatási jogot ad az eljáró bíróságnak.

A 10. §-sal összhangban rögzíti, hogy a keresetlevél benyújtásának a határozat végrehajtására halasztó hatálya nincs és ugyanazokban az esetekben (közérdek vagy az ügyfél nyomós érdeke) teszi lehetővé kérelemre a végrehajtás felfüggesztését, amelyek alapján az Áe. értelmében a hatóság végrehajthatónak nyilváníthatja határozatát.

A 12. §-hoz

A törvény előírja, hogy az építésügyi hatóságnak helyszíni szemlét kell tartania a szakhatóságok, a közművek és a kéményseprő-ipari szolgáltató részvételével, a használatbavételi engedély feltételei fennállásának ellenőrzése érdekében. Így egyidejűleg és egymásra tekintettel alakíthatják ki álláspontjukat és eljárásuk időtartama is lerövidül, ha a helyszínen (jegyzőkönyvbe diktálva) vagy a szemlét követő nyolc napon belül nyilatkoznak.

Az R. 25. §-ában szabályozott esetleges eltérés engedélyezési eljárásban is indokolt alkalmazni a törvény által előírt eljárási rendet.

-----STARTING---POINT---VEGE---

Záró rendelkezések

A 13. §-hoz

Mivel a törvény végrehajtása sem az eljáró hatóságok, sem az építtetői oldalon eljárók részéről nem igényel felkészülési időt, ezért a 13. § úgy rendelkezik, hogy a törvény a kihirdetése napján hatályba lép.

A törvény egy ritkán alkalmazott jogtechnikai megoldással arról is rendelkezik, hogy mikor veszti hatályát a törvény. Ezzel is jelezni kívánja a törvény, hogy a rendkívüli helyzet által megkívánt egyszeri jogi szabályozás ez, amely a kihirdetéstől számított három év elteltével hatályát veszti. A törvény hatályvesztése idején folyamatban levő eljárásokat viszont a törvényben szabályozott eljárási rendben kell befejezni és természetesen a törvény hatályvesztése nem érinti a törvényen alapuló kötelezettségvállalásokat.

Az országos településrendezési és építési követelményekről szóló 253/1997. (XII. 20.) Korm. rendelet (a továbbiakban: OTÉK) 42. §-a tartalmazza az építkezések során biztosítandó parkolási lehetőségekre vonatkozó szabályokat. Ezeknek a rendelkezéseknek a korábban épült Budapest Sportcsarnok parkolóhelyei nem felelnek meg. A törvény 13. §-ának (3) bekezdése két egymással összefüggő megoldást ad erre a problémára. Lehetővé teszi a törvény, hogy amennyiben a Budapest Főváros XIV. kerületi Zuglói Önkormányzat egyetért ezzel, akkor az ifjúsági és sportminiszter rendeletben engedélyezze a törvény alkalmazását - kizárólag az újjáépítéssel összefüggésben és ahhoz kapcsolódóan - a törvény területi hatályán kívüli, szomszédos, önkormányzati tulajdonban álló területe. Egy ilyen tartalmú miniszteri rendelet biztosíthatja a Budapest Sportcsarnok közvetlen szomszédságában levő - önkormányzati tulajdonban álló - ingatlanon, vagy ingatlanokon a szükséges parkolóhelyek kialakítását az újjáépítéssel egyidejűleg és a törvény által előírt eljárási rendben. A törvény megfogalmazása ugyanakkor kizárja a törvény rendelkezéseinek távolabbi területekre történő kiterjesztését.

Az OTÉK lehetővé teszi, hogy az önkormányzatok - a szabályozott terület településen belüli elhelyezésére, használati sajátosságaira, tömegközlekedési ellátottságára és a terület forgalmi terheltségére kiterjedő közlekedési hatásvizsgálat alapján - önkormányzati parkolási rendeletben, az OTÉK által meghatározott korlátok között (melyeken a törvény sem változtat) eltéréseket tegyenek lehetővé. A törvény egy ilyen önkormányzati rendeletet megalapozásához szükséges közlekedési vizsgálat költségeit kívánja biztosítani.

A javasolt szabályozás figyelemmel van arra, hogy a helyi önkormányzati parkolási rendelet megalkotása részben a Budapest Sportcsarnok újjáépítése miatt vált szükségessé, ezért előírja, hogy a szükséges közlekedési vizsgálatok költségeinek legalább ötven százalékát az újjáépítést szolgáló keretből kell fedezni.