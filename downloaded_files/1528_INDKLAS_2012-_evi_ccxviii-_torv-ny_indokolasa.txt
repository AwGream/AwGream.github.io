2012. évi CCXVIII. törvény indokolása

a földgáz biztonsági készletezéssel összefüggésben egyes törvények módosításáról

-----STARTING---POINT---ALTALANOS--- 

A földgáz biztonsági készletezéséről szóló 2006. évi XXVI. törvényben (a továbbiakban: Fbkt.) szabályozott biztonsági földgázkészlet célja a lakossági fogyasztók biztonságos földgázellátásának biztosítása, valamint azon felhasználók ellátásának biztosítása, akik gázfogyasztásukat más energiaforrásból képtelenek pótolni. A lakossági fogyasztók érdekeinek előtérbe helyezése indokolja azon szabályok megalkotását, amelyek biztosítják a stratégiai jelentőségű földgázkészletekkel való gazdálkodás jelenleginél szigorúbb társadalmi és állami kontrollját.

-----STARTING---POINT---RESZLETES---

Az 1. §-hoz

Pontosítja a földgáz biztonsági készletezéséről szóló 2006. évi XXVI. törvény (a továbbiakban: Fbkt.) biztonsági földgáztárolók és a földgáz biztonsági készlet fogalmát, valamint ezzel összefüggésben az Fbkt. egyes rendelkezéseit. Az új szabályokra tekintettel kellő felkészülési idő biztosítása szükséges az érintettek számára, ezért a módosító rendelkezések egy része 2013. március 1-jén lép hatályba.

A Kormány 10%-os földgáz és villamos energia lakossági fogyasztókat érintő árcsökkentésre vonatkozó döntésének végrehajtásához szükséges az Fbkt. 8. § (8)-(10) bekezdésének beiktatása.

A 2. §-hoz

A földgáztárolás koncesszióköteles tevékenységgé minősítése miatt indokolt a földgázellátásról szóló 2008. évi XL. törvény (a továbbiakban: Get.) 26. §-ának módosítása, hiszen koncesszió gyakorlása esetén a biztonsági földgáztároló engedélyes nem lehet a tulajdonosa a kizárólagos állami tulajdonban álló biztonsági földgáztárolónak.

A 3-4. §-hoz

A módosítás a Magyar Állam elővásárlási jogát szabályozza a földgáztároló, a biztonsági földgáztároló és az annak elhelyezésére szolgáló ingatlan, valamint a földgáztárolói vagy biztonsági földgáztárolói engedélyesben lévő tulajdoni részesedés elidegenítése esetén.

Az 5-9. §-hoz

A Get. módosítása szükségessé teszi a nemzeti vagyonról szóló törvény (Nvtv.) kiegészítését is: a kizárólagosan állami tulajdonba kerülő biztonsági földgáztároló nemzeti vagyonnak tekintendő, míg azok üzemeltetése koncesszióköteles tevékenységnek minősül.

A 10-20. §-hoz

A nemzetközi gyakorlattal összhangban a jogalkotó megteremti a szabad forgalomba bocsátott üzemanyagok (benzin, gázolaj, kerozin) identitásának és származásának fizikai ellenőrzési lehetőségét is, mivel a jelenlegi szabályozás ezen a területen hiányos, hiszen az adott termék nem rendelkezik olyan jellemzővel, amiből annak származási helye, illetve a jogszerű szabad forgalomba bocsátás ténye a termék közvetlen vizsgálatával megállapítható lenne. A jelen módosítás gyakorlati indoka pedig az, hogy a lefolytatott felmérések szerint, hogy az üzemanyagtöltő állomások közel felénél tapasztalható volt valamilyen hiányosság vagy visszaélés.

A szabad forgalomba bocsátott üzemanyag szabályszerű származása egy rövid vizsgálattal megállapítható lesz, hiszen - a szabadforgalomba bocsátás helyén, azzal egy időben - egy olyan - üzemanyag típusonként eltérő - jelölőanyag kerül a termékekbe, amely 12 hónapig jelen marad, abból nem távolítható el, ugyanakkor nem jelent többlet környezetterhelést, és nem okoz a felhasználó oldalán teljesítés csökkenést, illetve mentes minden egyéb káros hatástól. Az üzemanyag jelölésének, illetve annak ellenőrzésének eredménye egyértelműen kimutatja, milyen mértékű volt az elmúlt években az üzemanyaggal kapcsolatos esetleges visszaélés.

A jelölés és az ellenőrzés a törvény erejénél fogva az MSZKSZ kötelezettsége. Mivel a kötelezettség teljesítése során érdekellentét merülhet fel a tagszervezetek és a szövetség vezetősége között, ezért a módosítás a vezérigazgatóra és az igazgatóságra vonatkozó szabályozás pontosítását is tartalmazza.

A Szövetség a törvény és az Alapszabály által szigorúan behatárolt költségvetési elvek mentén működik, az esetleges nyereséget, csak meghatározott célok és feladatok megvalósítására, illetve ellátására fordíthatja. Jelen szakasz teremti meg azon törvényi felhatalmazást, hogy a jelölési és ellenőrzési kötelezettség teljesítéséhez szükséges költségek a Szövetség költségvetésében megjelenjenek, továbbá elszámolásra kerüljenek.

Az igazgatóra és az igazgatóhelyettesre vonatkozó szabályozás megváltozik. Ezen változtatás egyik pontja az, hogy bár változatlanul a közgyűlés jogosult az igazgató és az igazgatóhelyettes megválasztására, illetve a jogszabályban és az Alapszabályban meghatározott esetekben felmentésére, azonban a kinevezési jogkört az igazgató tanács által javasolt személy vonatkozásában gyakorolja, illetve az igazgató tanács is csak olyan személyt, személyeket javasolhat, aki, akik bírják a négy állami oldalról delegált képviselő közül legalább három támogatását. Garanciális rendelkezés, miszerint a vezérigazgatót és annak helyettesét határozatlan idő választják, és csak az Alapszabályban meghatározott esetekben hívhatók vissza.

Az új feladatok új forrásokat igényelnek. Ennek érdekében egy olyan rendszer alakul ki, amelyben százalékosan meghatározza a jelölés és az ellenőrzés megfelelő működtetéséhez szükséges forrást, e vonatkozásban nem bízza a Szövetség tagjaira a saját ellenőrzésükhöz szükséges pénzeszközök mértékének meghatározását. Azonban az egyéb feladatok ellátáshoz szükséges összeg mértékének meghatározásánál megengedő a tekintetben, hogy a közgyűlés - mint a költségvetés elfogadására hatáskörrel rendelkező szerv - a jelölési és ellenőrzési kötelezettség teljesítésére rendelt összeg esetleges előző évi, vagy tárgyévi maradványát az egyéb feladatok ellátására használja fel, csökkentve ezzel a közgyűlés által megállapításra kerülő tagi hozzájárulás mértékét.

Az ismertetett rendszert a Szövetségnek 2013. július 1-jéig kell kialakítania, az igazgató és igazgató helyettes megbízatása pedig e törvény erejénél fogva határozatlan idejűvé válik.

-----STARTING---POINT---VEGE---

A 21. §-hoz

Sarkalatossági záradékot tartalmaz.

A 22. §-hoz

Hatályba léptető rendelkezést tartalmaz.