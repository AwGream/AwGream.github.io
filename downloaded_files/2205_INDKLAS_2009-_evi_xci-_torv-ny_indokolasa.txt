2009. évi XCI. törvény indokolása

az egészségügyi világszervezet nemzetközi egészségügyi rendszabályainak kihirdetéséről

-----STARTING---POINT---ALTALANOS---

Általános indokolás

Az Egészségügyi Világszervezet (a továbbiakban: EVSZ) Közgyűlése 2005. májusában a WHA58.3 határozatával elfogadta az átdolgozott Nemzetközi Egészségügyi Rendszabályokat (a továbbiakban: NER), amely az 1969-es Nemzetközi Egészségügyi Rendszabályokat helyezi hatályon kívül. A WHA58.3 határozat arra hívja fel a tagállamokat, hogy tegyék meg a NER teljes körű végrehajtása érdekében szükséges intézkedéseket.

A NER elfogadását követően 2006. december 15-ig volt lehetősége az EVSZ-tagállamoknak, hogy a NER hatálybalépését a saját tekintetükben visszautasítsák, vagy egyes rendelkezésivel szemben fenntartást jelentsenek be. A NER rendelkezései szerint az esetleges fenntartásokat az EVSZ tagállamai megvizsgálhatták és dönthettek azok elfogadásáról. Amennyiben egy fenntartást az EVSZ-tagállamok nem fogadtak el, az érinttet országnak vissza kellett vonni a fenntartást vagy a NER rá nézve nem léphetett volna hatályba. Az EVSZ egyetlen tagállama sem jelzett visszautasítást, és csak két ország (Amerikai Egyesült Államok és India) jelentett be fenntartást. Mindezekre tekintettel a NER 2007. június 15-én USA és India kivételével minden EVSZ-tagállam tekintetében hatályba lépett. (A hatálybalépés napja a fenntartások kezelésére kitolódott: az USA esetében 2007. július 18-ra, India esetében 2007. augusztus 8-ra.)

A 2005-ben elfogadott NER több, mint egy, csak a fertőző betegségek okozta fenyegetések elleni védelem szabályzata, mert magába foglalja a más, nemzetközi jelentőségű tömeges (egészségkárosodással járó) közegészségügyi és környezet-egészségügyi fenyegetést okozó helyzetek kezelésének kötelezettségét is.

A NER elfogadását és a szükséges kapacitások kialakítását az Európai Unió is kiemelt prioritásként kezeli, és végrehajtására nagy hangsúlyt helyez. Magyarország az Európai Unió tagállamaként folyamatosan részt vett a NER tervezetének tárgyalásában, így az Európai Unió népegészségügyi tanácsi munkacsoportjában és az Állandó Képviselők Bizottságában (COREPER) szakmai és politikai szinten egyaránt kifejtette álláspontját. A tanácsi munkacsoportban képviselt kormányzati tárgyalási álláspont az európai ügyek hazai koordinációs szabályaival összhangban alakult ki. Az EVSZ Közgyűlésén a magyar delegáció kormányfelhatalmazás alapján az EVSZ alkotmányában meghatározott tagállami képviseleti jogkörrel támogatta a NER-t elfogadó határozatot.

A NER az EVSZ jogforrási rendszerében a szabályzatok kategóriájába tartozik. Az 1948. évi XII. törvénnyel kihirdetett EVSZ Alkotmány 22. cikke kimondja, hogy a szabályzatok az összes tagállamra vonatkozóan hatályba lépnek, mihelyt azoknak a Közgyűlés részéről történt elfogadását kellőképp közlik, kivéve azokat a tagállamokat, amelyek a közlésben megszabott időben a főigazgató tudomására hozzák, hogy azokat nem fogadják el, vagy fenntartásokkal élnek.

Mint, ahogy fentebb említettük, Magyarország az Európai Unió többi tagállamával azonosan sem visszautasítást, sem fenntartást nem jelentett be, a NER 2007. június 15-én Magyarország tekintetében hatályba lépett.

A NER célja egy olyan globális ellenőrzési, kommunikációs és reagálási rendszer létrehozása, amely alkalmas a fent bemutatottakhoz hasonló nemzetközi horderejű közegészségügyi-járványügyi szükséghelyzetek megelőzésére és kezelésére. A NER az egészség-biztonsági rendszer legkülső, miden kontinenst felölelő frontja.

A „nemzetközi horderejű közegészségügyi-járványügyi szükséghelyzet” olyan rendkívüli esemény, amelyet a Rendszabályok előírásaival összhangban az EVSZ úgy minősít, hogy az jelentős közegészségügyi-járványügyi kockázatot jelent más államokra nézve is a betegség vagy egészségi ártalom nemzetközi terjedése révén, és esetlegesen összehangolt nemzetközi reagálást tesz szükségessé.

A NER alapján minden részes államban olyan kapacitások jönnek létre, amelyek lehetővé teszik, hogy fertőző betegségek és veszélyes anyagok, köztük a toxikus és radionukeláris ágensek terjedése, és szándékos terjesztése esetén összehangolt reagálás keretében lehessen biztosítani az emberek egészségbiztonságát. A NER olyan fontos rendelkezéseket tartalmaz, amely javítja a nemzetközi közegészségügyi-járványügyi szükséghelyzetek hatékony megelőzését és kezelését, ennek következtében hozzájárul Magyarország közegészségügyi-járványügyi védelmének erősítéséhez.

A NER a közegészségügyi-járványügyi szükséghelyzetek során megkerülhetetlenül fontos a gazdaság megfelelő működésének biztosítása, fenntartása során is. Nemzetközi közegészségügyi-járványügyi szükséghelyzet esetén ugyanis csak a NER előírásainak megfelelően bonyolódhat a személy- és áruforgalom, így ilyen esetben létfontosságú Magyarország számára is, hogy az ország ne legyen elvágva ilyen rendkívüli helyzetben sem a megfelelő áruforgalomtól. Szükséghelyzet esetén kizárólag a NER előírásainak megfelelő határátkelőhelyek működhetnek, és kizárólag ezek megléte esetén kerülhet sor a határokon a személyek és áruk mozgására.

Ennek megfelelően a NER előírásai szerint kialakított kapacitások biztosítják egyrészről az állampolgárok védelmét, a lakosság megfelelő ellátását, másrészről az ellenőrzött áruforgalom további, adott esetben létfontosságú működését. Így a NER-képességek megléte, kellő számú NER-határátkelőhely kialakítása és fenntartása szükségszerű előfeltétele, hogy az ország közegészségügyi-járványügyi szükséghelyzet során se essen ki a gazdasági vérkeringésből, biztosított legyen a be- és kijövő áruforgalom - NER-keretek közötti - zavartalansága, ezáltal lehetővé téve, hogy az ország gazdasága a közegészségügyi-járványügyi szükséghelyzet alatt is működőképes maradjon, és a stratégiailag szükséges erőforrások is rendelkezésre álljanak.

Ugyanígy a NER révén adott esetben komoly gazdaságélénkítő hatással is számolni kell, amennyiben közegészségügyi-járványügyi szükséghelyzet esetén a NER-határátkelőhelyek lehetővé teszik a magyar export ellenőrzött keretek közötti működését, ami a szükséghelyzet elmúltával hozzájárulhat ahhoz, hogy az ország gazdaságilag megerősödve kerüljön ki a közegészségügyi-járványügyi szükséghelyzetből.

Valamely nemzetközi horderejű közegészségügyi-járványügyi szükséghelyzet bekövetkezése esetén a NER alapján a részes államok azonnali értesítést kapnak, amelynek következtében meghozhatják a regionális (EU), illetve a saját (országos) védelmi intézkedéseiket. Ezek az intézkedések indokolt esetben a nemzetközi utas- és áruforgalom korlátozásával járnak. A NER alapján az utasok, a szállítóeszközök, poggyászok, konténerek mozgása stb. egy meghatározott rend szerint történik, garantálva az egészségbiztonság kívánatos szintjét, ugyanakkor elkerülve a nemzetközi utas- és áruforgalom indokolatlan korlátozását. A részes államokba való belépő vagy onnan kiinduló személyek, szállóeszközök vagy áruk indokolt esetben csak bizonyos, a NER-ben meghatározott képességekkel ellátott belépési helyeken léphetik át az országhatárt. A határ átlépésének feltételeként a hatóságok - összhangban az EVSZ ajánlásaival - előírhatják a személyek megvizsgálását, orvosi kezelését, orvosi ellátását, ideértve immunizálásukat. Hasonlóképpen átvizsgálhatók lesznek az áruk és szállítóeszközök, és indokolt esetben azokkal kapcsolatban fertőtlenítés, rovartalanítás, rágcsálómentesítés és egyéb intézkedések foganatosítására kerülhet sor.

Ugyanakkor a NER csak indokolt eljárásokra törekszik, és a nemzetközi forgalmat csak az indokolt mértékben korlátozza, ezáltal a gazdaság működőképességének fenntartásáról gondoskodik.

Az elvégzett vizsgálatokról, intézkedésekről a hatóságok olyan, NER alapján meghatározott egységes igazolásokat állítanak ki, amelyek alapján a nemzetközi utas- és áruforgalomban való részvétel akadálytalan lehet, mivel ezen nyomtatványokat a többi részes államnak is el kell fogadnia.

A NER 2007. június 15-i életbe lépésével létrejött egy globális jelentőrendszer, amely öt kontinens 193 országa bejelentéseinek adatait teszi - jelszavasan védett - honlapján folyamatosan hozzáférhetővé a tagországok számára, illetve fogadja a nemzeti felhatalmazott képviselőinek (National Focal Points) az egységes rend szerinti bejelentéseit.

A globális bejelentő rendszer a hasonló európai uniós jelentési rendszerekkel egyeztetett rendben működik. A világ egészségét fenyegető információk védett, szűrt, kétirányú áramlása, és a NER rendszabályai lehetőséget adnak a szakemberek számára, hogy az ország lakosságának védelméhez szükséges valamennyi intézkedést megtegyék, a lehető legtöbb információ birtokában, mind az egészségügyi ágazaton belül (egészségügyi igazgatás, egészségügyi szolgáltatók stb.), mind az együttműködésben érintett más ágazatok képviselőivel (rendőrség, katasztrófavédelem, állategészségügy, élelmiszer-biztonsági hatóság stb.). A NER megvalósítja a Föld egészére kiterjedő globális korai riasztási és jelentő rendszert, amely hatékony bázisa a közegészségügyi-járványügyi felderítés rendszerének. Az adatszolgáltatás hazai alapjait is tovább kell erősíteni a fertőzőbeteg-jelentés és -felügyelet teljesen digitális alapúvá tételével.

A NER megszorító jellegű taxáció nélkül egy olyan egységes szemléletet biztosító döntési eszközt vezetett be, amelynek révén bármilyen járványos megbetegedés terjedése, illetve bármilyen közegészségügyi szempontból aggályos anyag terjedése a világon mindenhol azonos minősítés szerint ítélhető meg. Amennyiben az adott esemény a minősítés szerint nemzetközi jelentőséggel bírhat - akkor tájékoztatni kell az EVSZ titkárságát, ahol egy kifejezetten az ilyen helyzetekre kialakított háttérintézmény működik. A titkárság a főigazgató döntés-előkészítő szerve, rendeltetése pedig az, hogy a főigazgató valamennyi tagállamra nézve kötelező döntéseit és válaszintézkedéseit megfelelően előkészítse. Az eseményekre vonatkozó tájékoztatási rendszer alapelemei a huszonnégy órás szolgálatban álló nemzeti NER tájékoztatási központok, illetve az EVSZ tájékoztatási központ. Az eseményekről 24 órán belül tájékoztatni kell az EVSZ-t. Ezt követően az EVSZ kiértékeli a helyzetet és eldönti, hogy nemzetközi horderejű közegészségügyi-járványügyi szükséghelyzetről van-e szó vagy egyéb NER-ben meghatározott okból szükség van-e a többi részes állam tájékoztatására. Fontos rendelkezés, hogy az adott tagállamok jelenthetik a felségterületükön kívül előforduló eseményeket is.

A nemzetközi személy- és áruforgalomban megnövekedett mértékben részt vevő Magyarország számára a NER nyújtotta kommunikációs mechanizmus nagymértékben segíti az utazó állampolgárok hatékony tájékoztatását és biztosítja a közegészségügyi-járványügyi szervek - NER-beni kötelezettség szerinti - gyors fellépését különösen a légi, vízi és szárazföldi belépési pontokon, elősegítve a magyarországi lakosság védelmét és biztonságát.

A NER-nek a megfelelő információs rendszer megteremtése mellett legmeghatározóbb újítása, hogy a mellékletében konkrétan felsorolja azt is, milyen alapvető képességeket kell a részes államoknak kialakítaniuk helyi, regionális és országos szinten a felügyelet és reagálás biztosítása érdekében. Hasonlóan meghatározza, a repülőtereken, kikötőkben és szárazföldi határátkelőkön (a belépési pontokon) a létrehozandó kapacitásokat. A követelményrendszer Magyarország szempontjából azért is bír jelentőséggel, mert ha a részes államokban teljesül a felügyeleti és reagálási infrastruktúra NER által meghatározott standardja, csökken annak a kockázata, hogy hazánkat a jelenleg alacsonyabb védelmi szintű területekről érkező utasok vagy áruk úgy érjék el, hogy velük szemben a megfelelő intézkedéseket a hatóságok nem foganatosították. A schengeni külső és belső határainkon is ki kell jelölni azokat az eseti közegészségügyi veszélyhelyzeti ellenőrző pontokat, ahol szükség esetén szintén meg kell teremteni az alkalmazandó alapvető képességeket.

Nemzetközi közegészségügyi-járványügyi szükséghelyzet esetén a nemzetközi utas- és áruforgalom korlátozására is sor kerülhet oly módon, hogy a forgalom csak a megfelelő képességekkel ellátott veszélyhelyzeti ellenőrző pontokon keresztül bonyolódhat.

A NER fontos kötelezettségekkel és jogosítványokkal látja el a részes államok kijelölt hatóságait. A NER alapján sor kerülhet a személy- és áruforgalom korlátozására, illetve bizonyos közegészségügyi intézkedések elvégzésének reagálásként való kikötésére. Magyarország szempontjából fontos biztonsági tényező, ha a több országhatáron keresztül érkező személyek, szállítóeszközök, küldemények vagy egyéb áruk már korábban átesnek a szükséges megelőző intézkedéseken. Fontos, hogy az erre vonatkozó, NER-ben meghatározott igazolásokat a magyar hatóságok is megköveteljék, illetve kiadják. Hasonlóképpen fontos, hogy a magyar hatóságok által elvégzett közegészségügyi-járványügyi intézkedések NER-konformak, illetve a NER alapján dokumentáltak legyenek, hiszen az ország gazdasági érdekei is megkívánják, hogy a Magyarországról induló személyek mozgását vagy áruk forgalmát a NER-re hivatkozva más országok hatóságai ne korlátozhassák.

A NER alapján meghozható intézkedéseket mind az Európai Unió joga, mind a nemzeti jog szempontjából értékelni kell. Az Európai Bizottság kapcsolódó közleményében [COM2006(552)végleges] megállapítja, hogy az európai uniós polgárok és családtagjaik szabad mozgásáról szóló 2004/38/EK irányelv alapján a tagállamok megtagadhatják az uniós polgároktól és családtagjaiktól a belépést, amennyiben közegészségügyi-járványügyi veszélynek tekinthető a belépésük ténye, és amennyiben ez arányos és megfelel szigorú anyagi és eljárási védintézkedéseknek. A Schengeni határ-ellenőrzési kódex (562/2006/EK rendelet) alapján harmadik országok állampolgáraitól meg lehet tagadni a belépést, amennyiben közegészségügyi-járványügyi szempontból veszélyt jelentenek. A „közegészségügyi-járványügyi veszély” fogalmának meghatározásához mindkét jogszabály tekintetében az EVSZ meghatározása (minősítése) az irányadó. Az áruk tekintetében az Európai Közösség létrehozásáról szóló szerződés 30. cikke szigorú feltételekhez kötve ugyan, de lehetővé teszi az áruk szabad áramlásának korlátozását közegészségügyi, növény- és állat-egészségügyi okokból. Fontos megemlíteni, hogy a NER-ben foglalt egészségügyi intézkedések minimum követelményt jelentenek és nincs akadálya annak, hogy a részes államok indokolt esetben szigorúbb intézkedéseket hozzanak, ha azok az EVSZ ajánlásaiban foglaltakhoz képest magasabb szintű védelmet garantálnak.

Megjegyzendő, hogy az Európai Unió schengeni szabályai nem szükségállapot esetére, hanem az európai gazdasági térség normális, zavarmentes működése esetén alkalmazandóak és alkalmazhatóak. Közegészségügyi-járványügyi szükséghelyzet esetén kerülnek előtérbe a NER szabályai, előírásai, amelyek - az Európai Unió egyetértésével - magának a schengeni rendszernek a működését határozzák meg; ilyen esetekben a NER szabályai a schengeni rendszer egyik elemét jelentik, mivel bármiféle forgalomra csakis a NER előírásainak megfelelő módon kerülhet sor. Ennek megfelelően válnak a NER előírásai egyben a közösségi jog által is megkövetelt, kötelező szabályokká.

Az intézkedésekhez kapcsolódó adatkezelési szabályok megteremtik a lehetőségét annak, hogy sor kerüljön a személyes adatok nemzetközi továbbítására, amely egy esetleges betegséggel érintett személy érdekét is szolgálja, hiszen lehetőség nyílik arra, hogy indokolt esetben a hatóságok vele kapcsolatba lépjenek a szükséges ellátás vagy tájékoztatás nyújtása céljából.

Az említett területek alkotják a NER Magyarország szempontjából leglényegesebb csomópontjait. A NER által létrehozott közegészségügyi-járványügyi ellenőrzési és reagálási rendszer megfelelően alkalmazkodik a nemzetközi személy- és áruforgalom megváltozott környezetéhez, és Magyarország számára is megteremti a nemzetközi dimenziójú közegészségügyi-járványügyi igazgatásban való hatékony részvételt, és a magyar, uniós és a nemzetközi utasforgalomban részt vevő más állampolgárok megfelelő védelmét.

A NER megfelelő alkalmazása azért is különös jelentőséggel bír Magyarország szempontjából, mert az ország stratégiai fekvésénél fogva - lévén, hogy hét, különböző határszakasszal rendelkezik - a gazdasági áruforgalom indokolatlan korlátozása elkerülendő. Csak a megfelelően előkészített, NER-követelményeknek megfelelő képességek birtokában felelhet meg Magyarország valamely NER-esemény által támasztott közegészségügyi és gazdasági kihívásoknak.

A részes államoknak legkésőbb a Rendszabályoknak a szóban forgó részes államra vonatkozó hatálybalépésétől számított öt éven belül, tehát 2012. június 15-ig, ki kell alakítaniuk az események felderítésére, a helyzetértékelésre, bejelentésre és a beszámolásra való képességeit.

A NER-t annak jogforrási jellegére és szabályozási tárgykörére tekintettel törvényben, a nemzetközi szerződésekkel kapcsolatos eljárásról szóló 2005. évi L. törvény szabályai szerint ki kell hirdetni.

-----STARTING---POINT---RESZLETES---

Részletes indokolás

Az 1-2. §-hoz

A §-ok a nemzetközi szerződésekkel kapcsolatos eljárásról szóló 2005. évi L. törvény, valamint a nemzetközi szerződésekkel kapcsolatos eljárásról szóló 2005. évi L. törvény alkalmazásáról szóló 1/2005. (X. 25.) KüM-IM együttes irányelv szabályai szerint rendelkeznek a Nemzetközi Egészségügyi Rendszabályok nemzetközi szerződésként történő kihirdetéséről.

A 3. §-hoz

A § hatályba léptető és felhatalmazó rendelkezéseket tartalmaz.

A 4. §-hoz

Az egészségügyről szóló 1997. évi CLIV. törvény hatályos szabályai szerint a védőoltások, a járványügyi érdekből végzett szűrővizsgálatok, a fertőző betegek bejelentése, a kötelező orvosi vizsgálat, a járványügyi elkülönítés, járványügyi megfigyelés és járványügyi zárlat, a járványügyi ellenőrzés, járványügyi intézkedés végrehajtása érdekében történő személyfelkutatás, a fertőző betegek szállítása, a fertőtlenítés, a rovarok és egyéb ízeltlábúak, valamint rágcsálók irtása, valamint egyéb járványügyi intézkedések tekintetében fertőző betegen a fertőző betegségre gyanús személyt is érteni kell. Fertőző betegségre gyanús személy az, aki a miniszter rendeletében meghatározott fertőző betegségben szenvedő személlyel, annak használati eszközével, váladékával érintkezett, illetve a fertőzés terjedési módjából adódóan feltételezhető, hogy a fertőző betegség kórokozója a szervezetébe került.

A törvény szerint a fentiek, valamint a környezet- és település-egészségügy, az élelmezés- és táplálkozás-egészségügy, valamint a sugáregészségügy tekintetében a miniszteri rendeletben meghatározott fertőző betegséggel azonos tekintet alá esik a Nemzetközi Egészségügyi Rendszabályok szerinti nemzetközi horderejű közegészségügyi-járványügyi szükséghelyzet előidézésére képes, korábban ismeretlen vagy szokatlanul súlyos formában, illetve a megszokottnál lényegesen nagyobb gyakorisággal, járványosan előforduló betegség vagy állapot is.

A törvény szerint a NER végrehajtása érdekében az egészségügyi államigazgatási szerv látja el a nemzeti NER tájékoztatási központ feladatait.

Az 5. §-hoz

A törvény az egészségügyi és a hozzájuk kapcsolódó személyes adatok kezeléséről és védelméről szóló 1997. évi XLVII. törvény módosításával kezeli a NER tájékoztatási központ adatkezelési felhatalmazását.

A 6. §-hoz

A törvény az államhatárról szóló 2007. évi LXXXIX. törvény módosításával rögzíti, hogy ha részleges határzár elrendelésére a Nemzetközi Egészségügyi Rendszabályok végrehajtása érdekében kerül sor, akkor a határzárat elrendelő rendeletet az egészségügyért felelős miniszterrel egyetértésben kell kiadni.