1996. évi CXXVIII. törvény indokolása

a szociális igazgatásról és szociális ellátásokról szóló 1993. évi III. törvény módosításáról

-----STARTING---POINT---ALTALANOS--- 

A szociális igazgatásról és szociális ellátásokról szóló 1993. évi III. törvény (Szt.) módosítását a szociális területen jelentkező új feladatok megoldása és a jogalkalmazás során tapasztalt problémák rendezése teszik szükségessé.

A módosítások egyik része a rászorultsági alapú pénzbeli szociális ellátásokat, másik része a szociális intézményi szolgáltatásokat érintik, illetve e szolgáltatásokat igénybevevő személyek állampolgári jogainak fokozottabb védelmét szolgálják. E mellett a Javaslat számos értelmező, kiegészítő és pontosító rendelkezést tartalmaz. Ezek részben az időközben megjelent más jogszabályokkal való összhang megteremtését, részben az egységes jogalkalmazás segítését célozzák.

A Javaslat egyik legfontosabb rendelkezése a rendszeres szociális segély törvényi szintű szabályozása. A rendszeres szociális segély megállapítása eddig is az önkormányzatok kötelező feladat és hatáskörébe tartozott, de a segélyezés feltételeit a rendszeres szociális segélyről, valamint a vakok rendszeres szociális segélyéről szóló 2/1969. (V. 4.) EüM rendelet tartalmazta. A miniszteri rendelet alapján rendszeres szociális segélyben azok az idős és rokkant személyek részesülhettek, akik társadalombiztosítási ellátásokra nem szereztek jogosultságot és megélhetésüket biztosító jövedelemmel, vagyonnal nem rendelkeztek.

A Javaslat szerint a jövőben rendszeres szociális segélyben az idős és rokkant személyek mellett azok az aktív korú nem foglalkoztatott személyek is részesülhetnek, akik a munkanélküliek jövedelempótló támogatásra már nem jogosultak és sem munkájuk, sem megélhetést biztosító jövedelmük, vagyonuk nincs.

A rendszeres szociális segélyben részesíthetők körének bővülését és az ellátási forma törvényi szintű szabályozását a munkanélküliek jövedelempótló támogatása folyósításának 24 hónapra történő korlátozása teszi szükségessé.

1997. évben átlagosan mintegy 35 ezer fő lesz azoknak a száma, akik munkanélküliek jövedelempótló támogatását már nem kaphatnak, de változatlanul nem foglalkoztathatók, ezért a megélhetésükről a szociális ellátórendszer keretében kell gondoskodni.

A segély megállapítása szigorú feltételekhez kötött, mindhárom jogosultsági kör esetében vizsgálni kell a család egy főre jutó havi jövedelmét és az igénylő saját jövedelmét.

A rendszeres szociális segély csak az aktív korú nem foglalkoztatott személyek tekintetében jelent új feladatot a települési önkormányzatoknak.

A feladat bővülés pénzügyi fedezete a szociális és gyermekjóléti feladatokhoz kapcsolódó normatív állami hozzájárulás keretében rendelkezésre áll. 1997. évben a szociális és gyermekjóléti normatíva tervezett előirányzata 56 milliárd Ft, ebből 11 milliárd Ft az az összeg, amely 1996. évben a munkanélküliek jövedelempótló támogatásának finanszírozását biztosította.

A munkanélküliek jövedelempótló támogatásának finanszírozása 1997. évben megváltozik és a települési önkormányzatokat terhelő hányad az eddigi 50%-os arány helyett 25%-ra csökken.

A finanszírozási szabályok változása és a jövedelempótló támogatásban részesülők számának csökkenése ellenére - éppen az új feladatra tekintettel - a jövedelempótló támogatás ez évi egész forrása (11 milliárd Ft) az önkormányzatoknál marad. Jövő évben a mintegy 190 ezer fő jövedelempótló támogatásban részesülő után a települési önkormányzatokat terhelő 25%-os részaránnyal a kiadás mindössze 5 milliárd Ft.

Az így felszabaduló 6 milliárd Ft megfelelő fedezetet biztosít a rendszeres szociális segélynél jelentkező mintegy 3,4 milliárd Ft költségnövekedéshez, továbbá a vakok rendszeres szociális segélyének 88 millió Ft összegű teljesítéséhez is.

Ezáltal megszűnik a vakok rendszeres szociális segélyének elkülönült szabályozása és az ellátás folyósítása - a jogosultság jelenlegi megállapításával összhangban - a települési önkormányzatok feladatává válik.

A pénzbeni szociális ellátások körében bekövetkező másik változás a lakásfenntartási támogatás rendelkezéseit érinti.

Az eddigi rendelkezés módosításának célja, hogy orientáló szabályként ráirányitsa a települési önkormányzatok figyelmét a fűtéshez kapcsolódó költségeknek a lakásfenntartási támogatáson belüli kiemelt kezelésére.

Emellett két új garanciális szabály bevezetésére is sor kerül. Az egyik a támogatás időtartamára, a másik a mértékére vonatkozik.

Míg korábban lehetőség volt egy évnél rövidebb időtartamra megállapítani a támogatást, a tervezet szerint ennek időtartama egy naptári évnél, illetve a fűtési kiadásokra tekintettel megállapított támogatás esetén a hat hónapos fűtési szezonnál rövidebb nem lehet. A szociális és gyermekjóléti normatívába beépülő - korábban a HTO fűtési támogatásra biztosított előirányzatként rendelkezésre álló - 7 Mrd Ft lehetőséget teremt a lakásfenntartási támogatásra biztosított önkormányzati kiadásoknak - a fűtési költségeket kiemelten kezelő - növelésére.

A Javaslat hajléktalanokra vonatkozó rendelkezéseit a gyakorlatban felmerült problémák megoldása indokolja.

A hajléktalanok rászorultsági ellátáshoz való jogának tartózkodási jogcímtől független deklarálása az illetékességi viták csökkentését, az ellátási felelősség megerősítését, és a szolgáltatások hozzáférhetőségének biztosítását szolgálják.

Hangsúlyosabbá válik a Fővárosi Önkormányzat és a kerületi önkormányzatok közötti együttműködési lehetőség, illetve törvényi megerősítést nyert a főváros által már eddig is végzett hajléktalan-ellátás annak alapján, hogy a hajléktalanság a főváros egészét érintő, a kerületek közigazgatási határaihoz csak kivételesen köthető ellátás. Így illetékességi feltételek vizsgálata nélkül az azonnali krízishelyzet elhárítására szolgáló átmeneti segélyezés - amennyiben a fővárosi és a kerületi önkormányzat másként nem állapodik meg - a fővárosi önkormányzat feladata.

Ezen tevékenység finanszírozásához a Népjóléti Minisztérium is hozzájárul.

Szintén a főváros speciális helyzetéből adódóan indokolt az, hogy a hajléktalanok átmeneti intézményeinek megszervezése a kerületek helyett a fővároshoz kerüljön.

A személyes gondoskodást nyújtó alapellátásokra vonatkozó szabály kiegészül a gyakorlat által már igazolt falugondnoki szolgáltatással, amely lehetővé teszi a kötelező szociális alapellátási feladatok komplex módon történő megszervezését a kistelepülések részére. A kistelepülések e speciális szolgáltatásának megteremtéséhez szükséges fejlesztési forrás a Népjóléti Minisztérium költségvetésében biztosított.

A természetben nyújtott szociális ellátások körének bővítésével a rászorulók együttműködését igénybevevő támogatások szélesítésével kiválthatók, vagy helyettesíthetők a szociális pénzbeli juttatások. Ezért az ellátások között nevesítésre kerül a családi szükségletek kielégítését célzó gazdálkodási támogatás. Ez a támogatási forma egyrészt a mezőgazdasági jellegű településeken már létező gyakorlatot erősít meg, másrészt irányt mutat a passzív segélyezés helyett az aktív együttműködés felé, amelynek révén a szociális krízishelyzetből való kilépés is megkönnyíthető. Az önfoglalkoztatással, a család közvetlen munkaerejének bevonásával keletkező kiegészítő természetbeni vagy pénzbeni jövedelem morálisan elfogadhatóbb mind a társadalom, mind a segített egyén számára.

A szociális szolgáltatások működésének feltételrendszerében érvényre kell jutnia a szakmailag kívánatos és államilag garantálható követelményeknek. Ezek meghatározása már a korábbi törvénykezési folyamat során megkezdődött, a jelenlegi módosítás további elemekkel bővíti a szabályokat.

Eddig évenként az állami költségvetésről szóló törvény mondta ki, hogy mely fenntartók által működtetett intézmények jogosultak normatív állami hozzájárulásra. A szociális törvény garanciális elemként biztosítja - a jogszabályi követelményeknek megfelelő - személyes gondoskodást nyújtó, közfeladatot ellátó nem állami intézmények állami hozzájáruláshoz való jogosultságát.

A szociális intézményben élő személyek emberi és állampolgári jogainak lehető legteljesebb érvényesítésére a törvényjavaslat garanciákat teremt azzal, hogy lehetővé teszi a szakmai és társadalmi szerveződések érdekvédelmi funkcióinak erősödését.

Ugyanezen célból megfogalmazásra kerül az is, hogy az intézményvezető a gondnokság alatt álló személyek gondnokának „felmentését” kezdeményezze, ha azt tapasztalja, hogy tevékenysége nem szolgálja gondnokoltja érdekeit. A jog- és érdekvédelem további törvényi eleme az intézményi érdekképviseleti fórum jogkörének bővítése azzal, hogy a közösség érdekeinek védelme céljából javasolhatja a házirendet súlyosan megsértők más intézménybe történő áthelyezését.

A jogállami követelményekkel összhangban, fokozottabb védelmet és támogatást igényelnek a betegségük miatt belátási képességgel egészben vagy részben nem rendelkező pszichiátriai betegek. Emiatt erősíteni szükséges a pszichiátriai otthonokban élő személyek egészségi állapotának rendszeres szakmai felülvizsgálatát, hogy állapotjavulás esetén a társadalomba való visszatérésük könnyebbé váljon.

Az intézményben elhelyezettek jogainak érvényesítése érdekében a tartós bentlakást nyújtó intézmény fenntartójának vagyoni biztosítékkal kell rendelkeznie. Ennek mértéke az igénybevett egyszeri hozzájárulás összegének 10%-ánál kevesebb nem lehet.

A vagyoni biztosíték garanciát nyújt arra, hogy az intézményi szolgáltatás igénybevételének vagy az intézmény működésének megszűnése esetén a jogosult a befizetett egyszeri hozzájárulás arányos részét polgári peres eljárás nélkül visszakapja.

-----STARTING---POINT---RESZLETES---

Az 1. §-hoz

A Javaslat részben új értelmező rendelkezéseket vezet be, részben kibővíti a hajléktalan személyekre vonatkozó ellátási kötelezettséget.

Az új értelmező rendelkezések bevezetése az egységes jogalkalmazás miatt szükséges, különös tekintettel egyes rászorultsági alapú pénzbeli, és természetbeni ellátások jogosultsági feltételeinek megítélésében van jelentőségük.

A hajléktalan személyek rászorultsága esetén a tartózkodás jogcímétől független ellátási kötelezettség szabályozása azt célozza, hogy egyértelművé váljon az ellátási felelősség, ezáltal a hajléktalan személy biztonságosabban hozzájusson a számára szükséges ellátáshoz.

A 2. §-hoz

Az Szt. 17. §-a a jogosulatlanul igénybe vett ellátás megtérítésére vonatkozó szabályokat tartalmazza. A 17. § (2) bekezdése taxatíve felsorolja azokat az ellátásokat, amelyek folyósításának időtartama alatt ha a jogosult más rendszeres pénzellátásban is részesül, akkor - a párhuzamos ellátás elkerülése érdekében - visszafizetésre kell kötelezni. A Javaslat e taxatív felsorolást egészíti ki a rendszeres szociális segély ellátási formával.

A 3. §-hoz

A Javaslat a szociális rászorultság esetén önkormányzati hatáskörben megállapítható ellátások körét kiegészíti a rendszeres szociális segély ellátási formával.

A 4. §-hoz

A Javaslat pontosítja és egyidejűleg kiegészíti a munkanélküliek jövedelempótló támogatására vonatkozó feltételeket. A pontosítás lényege az, hogy az eddig azonos alpontban [Szt. 33. § (1) bekezdés b) pontja] szabályozott feltételeket a Javaslat közérthetőbben két alpontban [Szt. 33. § (1) bekezdés b) és c) pontok] fogalmazza meg.

A munkanélküliek jövedelempótló támogatása iránti igényt eddig a jogosultság keletkezését követően, de időbeni korlátozás nélkül lehetett benyújtani. A Javaslat szerint ez megszűnik, és a munkanélküliek jövedelempótló támogatását a jogosultsági feltételek keletkezésének időpontjától számított 12 hónapon belül lehet csak igényelni, amely határidő elmulasztása jogvesztőnek minősül. E szabályozás azért szükséges, hogy a munkanélküli személy a munkaerő-piaci szervekkel és az önkormányzattal mielőbb megkezdje azt az együttműködést, amely a további foglalkoztatását elősegítheti.

Az 5-6. §-hoz

Mindkét jogszabályhely a munkanélküliek jövedelempótló támogatásával kapcsolatos rendelkezések pontosítására, illetve korrekciójára irányul. Ezek a módosítások részben a foglalkoztatásról és a munkanélküliek ellátásáról szóló 1991. évi IV. törvény (Flt), részben az Szt. korábbi módosítása miatt váltak szükségessé.

A 7. §-hoz

A rendszeres szociális segélyezéssel kapcsolatos feladatokat és a segély megállapításának részletes feltételeit a Javaslat 7. §-ával kiegészített Szt. 37/A-37/G. §-ok tartalmazzák.

A települési önkormányzat rendszeres szociális segélyt azoknak a személyeknek állapít meg, akik felnőttkorúak és rokkantak, vagy a 62. életévüket betöltötték, továbbá, akik aktív korú nem foglalkoztatottnak minősülnek.

Aktív korú nem foglalkoztatott az a személy, aki a munkanélküliek jövedelempótló támogatása folyósításának időtartamát kimerítette, vagy abban nem részesült és a rendszeres szociális szegély iránti kérelme benyújtását megelőző három évben legalább két év időtartamban együttműködött a munkaerőpiaci szervekkel. A segély további feltétele jövedelmi helyzethez kötött, amelyben a család egy főre jutó havi jövedelmét és az igénylő saját havi jövedelmét is vizsgálni kell.

A feltételek fennállása esetén a rendszeres szociális segély összege az időskorúak és a rokkantak esetében az öregségi nyugdíj mindenkori legkisebb összegének 80%-a (1997-ben várhatóan 9200 Ft/hó), az aktív korú nem foglalkoztatottak esetében az öregségi nyugdíj mindenkori legkisebb összegének 70%-a (1997-ben várhatóan 8050 Ft/hó). A segély mértékének eltérő szabályozását a munkanélküli ellátások egymásra épülése és a munkára való ösztönzés indokolja.

A Javaslat lehetőséget ad arra, hogy a települési önkormányzat - a helyi rendeletében szabályozott módon - a segély folyósítását a családsegítő szolgálattal, illetve a kijelölt szociális intézménnyel történő együttműködési kötelezettséghez kösse.

Az együttműködési kötelezettség előírásának az a célja, hogy ezek a személyek és családok a szociális munka eszközeinek és módszereinek alkalmazása útján is segítséget kapjanak élethelyzetük javításában.

A hajléktalan személyek esetében a Javaslat a jövedelempótló támogatás megállapításánál és folyósításánál már alkalmazott szabályt ír elő. Ennek az a lényege, hogy a települési önkormányzat állapítja meg a rendszeres szociális segélyt, de a folyósításáról a fővárosi főjegyzőnek kell gondoskodnia. Az ezzel kapcsolatos költségeket a Fővárosi Önkormányzatnak a Népjóléti Minisztérium megtéríti. (1997 évre várhatóan 550-600 főt érint, költségkihatása 50-60 millió Ft).

A 8-9. §-hoz

A Javaslat a lakásfenntartási támogatás szabályainak kiegészítésével a rászorult családok fűtési költségeihez való hozzájárulásnak a lakásfenntartási támogatáson belüli elkülönített kezelését is lehetővé teszi. A korábbi jogosultakon túl azok a családok is részesülhetnek lakásfenntartási támogatásban, akiknél a lakás fűtési költségeinek havi összege eléri vagy meghaladja a háztartás összjövedelmének 20%-át.

Megszűnik az a lehetőség, hogy az önkormányzat a rendeletében határozza meg a lakásfenntartási támogatásra való jogosultság időtartamát. A lakásfenntartási támogatás egy évre - a fűtési kiadásokra tekintettel megállapított ellátás esetén egy fűtési szezonra - szól.

A Javaslat meghatározza a lakásfenntartási támogatás legkisebb mértékét oly módon, hogy annak egy hónapra jutó összege nem lehet 1000 Ft-nál kevesebb.

A 10. §-hoz

A Javaslat a főváros esetében már a kialakult gyakorlatot emeli törvényerőre. A Fővárosi Önkormányzat a Hajléktalanok Információs Irodáján keresztül nyújt krízissegélyt a rászorulóknak. Ennek a feladatnak a finanszírozásához a Népjóléti Minisztérium már évek óta hozzájárul. Ugyanakkor lehetőség van arra is, hogy ahol erre igény mutatkozik, a kerületi önkormányzatok lássák el a feladatot.

A 11. §-hoz

A természetbeni ellátások Szt.-ben történő felsorolása az önkormányzatok számára jelentős ösztönzést jelent a konkrét ellátási formák létrehozására, ezért a Javaslat új elemként szerepelteti a családi szükségletek kielégítését szolgáló gazdálkodási támogatást. Ez a támogatási forma a mezőgazdasági jellegű településeken már létező gyakorlat, valamint irányt szab a szociálpolitikai eszközök együttműködést igénylő fejlesztésének.

A kedvezményezett család - segély helyett, több esetben szociális kölcsönként - természetben kap földhasználati lehetőséget, mezőgazdasági gépi munkát, vetőmagot a családi munkavégzés feltételeinek megteremtéséhez, a szociális krízishelyzetből való kilépéshez.

A 12. §-hoz

A rendszeres szociális segélyben részesíthetők körének változása indokolja, hogy a közgyógyellátásra jogosultak köre pontosításra kerüljön. A Javaslat szerint a rendszeres szociális segélyezettek közül változatlanul csak az idősek és a rokkantak részesülnek alanyi jogú közgyógyellátásban.

A 13. §-hoz

Az Szt. hatályba lépését követően megnövekedett a nem állami humán szolgáltatást nyújtó szociális intézmények száma. Ezáltal javult a szolgáltatások kínálata, némileg csökkent az önkormányzatok terhe, mivel a nem állami, többségében nonprofit szervek által működtetett intézmények igen gyakran olyan rászorultak ellátását biztosítják, akikről önkormányzati fenntartású intézményben kellene gondoskodni.

A Javaslat garanciális elemként az ágazati törvényben fogalmazza meg, hogy mely fenntartók által működtetett intézmények jogosultak normatív állami hozzájárulásra. Ezeket a szabályokat korábban az éves állami költségvetésről szóló törvény mondta ki, a jövőben azonban a szociális intézmények esetén az Szt. állapítja meg a jogosultak körét.

A 14. §-hoz

A Javaslat a szociális alapellátás speciális formájaként bevezeti a falugondnoki ellátást, amelynek feladatait a 2/1994. (I. 30.) NM rendelet már tartalmazza.

Törvényi szintre való emelését az indokolja, hogy kistelepüléseken, külterületeken az önkormányzatok kötelező szociális alapellátási feladatai komplex módon így szervezhetők meg.

A 15. §-hoz

A Javaslat az ápolást-gondozást nyújtó intézményi ellátás feltételeinek meghatározásakor kimondja, hogy az intézményekben csak olyan személyek gondozhatók, akik fekvőbeteg gyógyintézeti ellátásra nem szorulnak. Ez a szabály azért fontos, mert az ápoló-gondozó intézmények is nyújtanak a bentlakóknak egészségügyi ellátást. A szociális intézmény azonban nem vállalhatja fel és nem is helyettesítheti a szükséges kórházi ellátást. Az intézményben élő személyek is állampolgári jogon jogosultak az állapotuknak megfelelő egészségügyi szolgáltatásokra.

A 16. §-hoz

Az Szt. a gyakorlatban működő ellátási formák szerint felsorolja a szociális intézmények típusait. Az átmeneti elhelyezést nyújtó intézmények között a pszichiátriai és szenvedélybetegek átmeneti otthona eddig nem szerepelt, ezt a hiányt pótolja a Javaslat.

Ennek az intézmény-típusnak a nevesítése azért is fontos, mivel a pszichiátriai és szenvedélybetegek szociális intézményrendszeréből hiányoztak azok az átmeneti ellátási formák, amelyeknek fő feladata a visszailleszkedés elősegítése.

Ezen átmeneti intézménytípus széleskörű kiépülése, valamint az utógondozói munka színvonalának javítása a pszichiátriai és szenvedélybetegek társadalmi integrációját a jelenleginél jobban fogja biztosítani.

A 17. §-hoz

A megyei önkormányzatok szociálpolitikai feladatait ma több törvény szabályozza. Az egyes ellátások koordinációjával összefüggő teendőket a helyi önkormányzatokról szóló törvény, az intézmények fenntartásával összefüggő feladatokat az Szt., a módszertani intézmények, csoportok működtetésével kapcsolatos megyei feladatokat pedig az úgynevezett „hatásköri törvény” (1991.évi XX.tv.)tartalmazza. Indokolt, hogy a megyei önkormányzatok szociális teendőit egy jogszabály, az ágazati törvény szabályozza.

A hajléktalanok éjjeli menedékhelyének és átmeneti szállásának fenntartását a főváros vonatkozásában az általános szabályoktól eltérően fogalmazza meg a Javaslat, mivel ezen ellátások felelőse nem a települési önkormányzatnak minősülő kerület, hanem a főváros, ha másként nem állapodik meg a kerületi önkormányzatokkal. Ezt a szabályozást a főváros speciális helyzete indokolja. A gyakorlatban a főváros területén található szálláshelyek többsége is a főváros fenntartásában működik.

A 18-19. §-hoz

Az Szt. több rendelkezése szolgálja az intézményben élők jogainak, érdekeinek védelmét (pl. az intézményvezető tájékoztatási kötelezettsége, érdekképviseleti fórum létrehozásának és működtetésének szabályai).

A Javaslat szélesíti az érdekeik, jogaik érvényesítésében gyakran koruk, egészségi állapotuk miatt korlátozott intézményi lakók érdek- és jogvédelmének rendszerét.

Új elem, hogy a társadalmi szervezetek - több nyugat-európai ország gyakorlatához hasonlóan - lehetőséget kapnak az intézményi jogviszony ellenőrzésére, amelynek eredményeként a bentlakók érdekében eljárhatnak a különböző hatóságoknál. Ezzel függ össze az a rendelkezés (17. §), amely az intézmény kötelezettségévé teszi a beutalt és elhelyezést nyert jogosultak tájékoztatását a jogaikat és érdekeiket képviselő szakmai és társadalmi szervezetekről. Az állampolgári jogok országgyűlési biztosa kezdeményezésére a Javaslat rendelkezik az intézményben élő személyek intézményből való eltávozásának szabályairól. Ez a rendelkezés összhangban van az Alkotmány 8. § (2) bekezdésében foglalt azon alapelvvel, miszerint alapvető emberi jogokra vonatkozó szabályt csak törvény állapíthat meg.

A 20. §-hoz

A szociális intézményekben jelentős számban élnek korlátozottan cselekvőképes, illetve cselekvőképességgel nem rendelkező személyek.

Nem ritka, hogy ezen személyek gondnokai a velük kapcsolatos gondnoki teendőket nem látják el, vagy ezt a gondnokolt érdekeitől eltérően gyakorolják. Az ilyen helyzetek mielőbbi megszüntetése érdekében a Javaslat az intézményvezető számára lehetővé teszi új gondnok kirendelésének kezdeményezését. E rendelkezést az indokolja, hogy az intézményvezető közvetlenül szerez tudomást a gondnok és a gondnokolt viszonyáról, így legkorábban nyílik lehetősége az intézményben élő személy jogainak és érdekeinek védelmében eljárni.

A 21. §-hoz

A határozott időre szóló intézményi beutalás időtartamának lejártakor a beutaló szerv jogosult annak vizsgálatára, hogy az intézményi gondozás feltételei továbbra is fennállnak-e. Mivel a bentlakásos intézményi elhelyezést az esetek legnagyobb részében az egészségi állapot kedvezőtlen változásai teszik szükségessé, az elhelyezés megszüntetéséhez indokolt az ellátásban részesülő személy kezelőorvosának szakvéleményét is kikérni. Ezt a rendelkezést tartalmazza a Javaslat.

A 22. §-hoz

A Javaslat fokozott hangsúlyt fektet az intézményi lakók érdekvédelmére. A jelenlegi törvényi szabályozás lehetőséget ad arra, hogy a közösségi együttélés normáit megszegő, deviáns magatartást tanúsító személyeket másik intézménybe helyezzék át. Ilyen esetekben az áthelyezést a beutaló szerv vagy az intézmény vezetője kezdeményezheti. A Javaslat úgy rendelkezik, hogy az intézmény házirendjét megsértők áthelyezésére is csak akkor kerülhet sor, ha azzal az érdekképviseleti fórum is javasolja. Az érdekképviseleti fórum jogkörének szélesítése a gondozottak és a nyilvánosság nagyobb bevonását eredményezi az intézményi élet eseményeibe.

A 23. §-hoz

A Javaslat kibővíti a jelenleg csupán a rehabilitációs intézményi gondozás kérdéseiben állástfoglaló szakértői bizottság funkcióit. Ezzel egyidejűleg meghatározza e szerv legkisebb létszámát (3 fő), illetve a bizottság állandó tagjait. A szakértői bizottság működtetéséről továbbra is az Állami Népegészségügyi és Tisztiorvosi Szolgálat gondoskodik.

A 24. §-hoz

Az egészségügyi törvény 30 illetőleg 60 naponként kötelező jelleggel írja elő a pszichiátriai fekvőbeteg intézetekben lévő betegek gyógykezelése szükségességének bírói felülvizsgálatát. A pszichiátriai betegeket gondozó szociális intézményekre vonatkozóan nem került egyértelmű meghatározásra a beutaltak szakmai felülvizsgálatának szükségessége. A beutalt így - esetenként indokolatlanul - a pszichiátriai intézmény lakója marad, még akkor is, ha állapota miatt a társadalomba visszailleszthető, illetve szociális ellátását más típusú intézményben kellene biztosítani.

A rendszeres szakmai kontroll hiányát pótolja a Javaslat azáltal, hogy előírja a pszichiátriai betegek egészségi állapotának és szociális helyzetének kétévenkénti felülvizsgálatát. A felülvizsgálatra a rehabilitációs intézményi gondozás szükségessége kérdésében állást foglaló szakértői bizottság jogosult. A bizottság véleményt alakít ki a tartós bentlakásos intézményben történő gondozás további szükségességéről, a jogosult állapotától függően javaslatot tehet fekvőbeteg gyógyintézeti elhelyezésre, illetve a családba történő visszahelyezésre.

A Javaslat kimondja azt is , hogy a beutaló szerv illetve az intézmény vezetője a szakértői bizottság kezdeményezésétől számított 30 napon belül köteles a szükséges intézkedéseket megtenni, így különösen a beutaltat áthelyezni, a beutalást megszüntetni, az utógondozást megszervezni.

A 25. §-hoz

Az átlagot meghaladó szintű tartós bentlakásos intézményi elhelyezési feltételek megteremtése esetén a fenntartó egyszeri hozzájárulás igénybevételére jogosult. Az egyszeri hozzájárulás mértéke legfeljebb az intézményi térítési díj éves összegének tízszerese lehet. A külön jogszabályban meghatározott esetekben az egyszeri hozzájárulás arányos része az ellátottak részére visszafizetésre kerül. Az intézményben élők jogainak védelme érdekében szükséges szabályozni, hogy a fenntartók e visszafizetési kötelezettség teljesítéséhez vagyoni biztosítékkal rendelkezzenek.

-----STARTING---POINT---VEGE---

A 26-27. §-hoz

A Javaslat ezen rendelkezései technikai jellegű szabályokat tartalmaznak.

A 28. §-hoz

A törvény hatályba léptetésére a Javaslat 1997. január 1-jét jelöli meg.

A zárórendelkezések között a szövegmódosításokon túl az átmeneti és hatályon kívül helyező szabályok is szerepelnek.