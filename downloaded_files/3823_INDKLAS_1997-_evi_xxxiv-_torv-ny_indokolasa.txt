1997. évi XXXIV. törvény indokolása

az országgyűlési biztosok jogállásával összefüggésben egyes törvények módosításáról

-----STARTING---POINT---ALTALANOS--- 

1995. június 30-án az Országgyűlés megválasztotta az állampolgári jogok országgyűlési biztosát és általános helyettesét, valamint a nemzeti és etnikai kisebbségi jogok országgyűlési biztosát és az adatvédelmi biztost.

Az országgyűlési biztos intézménye korábban ismeretlen volt a magyar közjogban. Az országgyűlési biztosok feladata az alkotmányos jogok védelme. A választásuk óta eltelt egy év alatt több mint hétezer beadvány érkezett a biztosokhoz és számos esetben pedig hivatalból kellett eljárást kezdeményezniük. Ez is jelzi, hogy az országgyűlési biztos intézménye beilleszkedett demokratikus jogállamunk intézményrendszerébe.

A biztosok tevékenységének egyéves tapasztalata felvetett néhány olyan az országgyűlési biztosok jogállásával kapcsolatos problémát, amelyet alkotmányos szerepük megfelelő ellátása érdekében rendezni szükséges.

Jelenleg az országgyűlési biztosoknak nincs titokminősítési jogkörük. A négy biztos az Alkotmány és a rájuk vonatkozó törvények felhatalmazása alapján számos esetben folytat vizsgálatot olyan ügyben, amelynek adatai az államtitokkör vagy a szolgálati titokkör feladatkörébe tartoznak. Ezért az országgyűlési biztosokat minősítési jogkörrel szükséges felruházni az államtitokról és a szolgálati titokról szóló 1995. évi LXV. törvény vonatkozó szakaszának megfelelő módosításával.

Az országgyűlési biztosok nem szerepelnek a diplomata útlevélre alanyi jogon jogosultak között és így jelenleg diplomata útlevelet, csak mint az Országgyűlés elnökének megbízottai kaphatnak. A közjogi helyzetnek ez a megoldás nem felel meg és ezért a külföldre utazásról és az útlevélről szóló 1989. évi XXVIII. törvény vonatkozó szakaszát is módosítani szükséges.

A Büntető Törvénykönyvről szóló 1978. évi IV. törvény 137. §-ának f) pontja hivatalos személynek minősíti az állampolgári és a nemzeti és etnikai kisebbségi jogok országgyűlési biztosát. A szöveg nem tartalmazza az állampolgári jogok országgyűlési biztosának általános helyettesét, illetve az adatvédelmi biztost. Tekintettel arra, hogy az országgyűlési biztosok egyenrangú helyet foglalnak el a közjogi rendszerben a taxatív felsorolás megfelelő módosítása szükséges.

-----STARTING---POINT---RESZLETES---

-----STARTING---POINT---VEGE---