1990. évi XC. törvény indokolása

a köztársasági megbízott jogállásáról, hivataláról és egyes feladatairól

-----STARTING---POINT---ALTALANOS--- 

A köztársasági megbízott a magyar közigazgatás új intézménye. A jogállására, működésére vonatkozó szabályokat a helyi önkormányzatokról szóló 1990. évi LXV. törvény (a továbbiakban: Ötv.) csak alapvonalaiban jelöli ki, nem zárva ki a további szabályozás lehetőségét és szükségességét.

A köztársasági megbízott jogállásának szabályozásakor figyelembe kell venni, hogy az Ötv. e funkció alapvonalainak kijelölésekor a közigazgatás politikai és szakmai szerepköreinek elemeit egyaránt felhasználta. A köztársasági megbízottat a miniszterelnök javaslatára a köztársasági elnök nevezi ki. Kinevezése a köztársasági elnök megbízatásának időtartamára szól. Címzetes államtitkári rangot visel [Ötv. 100. § (1) és (2) bek.]. E rendelkezések jelzik, hogy a köztársasági megbízott a közigazgatásnak a politika által közvetlenül érintett mobil, irányító szférájába tartozik.

Ugyanakkor az Ötv. 98. §-ában meghatározott feladatkörből a központi döntéselőkészítő, államigazgatási szabályozó és más politikaformáló közjogi hatáskörök hiányoznak. E feladatkör legfontosabb összetevői a törvényességi ellenőrzés, az első és másodfokú államigazgatási hatósági jogkör, továbbá egyéb államigazgatási és koordinációs feladatok. A funkció tehát alapvetően államigazgatási szakmai-, végrehajtó jellegű.

A köztársasági megbízott jogállásának és a hivatali intézményhálózat kiépítéséhez szükséges jogszabályi feltételek meghatározása - az önkormányzati választások lezárulása után - sürgető törvényalkotási feladat. A köztársasági megbízott jogi helyzetével kapcsolatos szabályozás még nem lezárt, az államigazgatási feladatok és hatáskörök részletes kimunkálása további jogalkotási feladat.

-----STARTING---POINT---RESZLETES---

Az 1. §-hoz

A köztársasági megbízott funkciójának sajátos jellegéhez igazodnak a kinevezés általános és különös feltételei. Az általános feltételek - cselekvőképesség, büntetlen előélet, magyar állampolgárság - igen szűkkörű korlátozást jelentenek. A köztársasági megbízottnak - feladatai jellegéből adódóan - állam és jogtudományi egyetemi végzettséggel rendelkező nevezhető ki.

A 2. §-hoz

Az összeférhetetlenségi okok gerincét az államtitkárokra vonatkozó hatályos szabályozás alkotja. (Az államtitkári jogállástól eltérő szabályozást az összeférhetetlenség és a munkaviszony megszűnése esetköreinek meghatározása igényel.) Törvényi szinten szükséges kimondani, hogy a köztársasági megbízott tisztsége - az államtitkárokra megállapítottakon túl - összeférhetetlen mind az országgyűlési képviselői, mind a helyi önkormányzati képviselői mandátummal. Ennek kimondása azért indokolt, mert a köztársasági megbízott nem saját hivatalának mint államigazgatási szervnek a dolgozója, így ez az országgyűlési képviselőkkel kapcsolatos összeférhetetlenségi ok [Alkotmány 20. § (5) bek.] reá nem alkalmazható, ugyanakkor az államhatalmi ágak szétválasztásának követelménye ezt feltétlenül indokolttá teszi. Az önkormányzatokkal kapcsolatos törvényességi ellenőrzési feladatkör pedig a helyi önkormányzati képviselői megbízatással összeegyeztethetetlen.

A 3. §-hoz

A köztársasági megbízott kinevezése a köztársasági elnök megbízatásának időtartamára szól [Ötv. 100. § (1) bek.]. Tekintve, hogy az Ötv. rendelkezése nem az Alkotmány 29/A. §-ának (1) bekezdésében meghatározott ötéves időtartamot, hanem a köztársasági elnök megbízatásának időtartamát jelöli meg, ebből adódik, hogy a köztársasági megbízott kinevezésének időtartama az őt kinevező köztársasági elnök megbízatásához igazodik. Emiatt - az államtitkárokra vonatkozó szabályokhoz képest - speciális megbízást megszüntető ok a köztársasági elnök megbízatásának bármely okból történő megszűnése.

A 4. §-hoz

Az Ötv. által biztosított címzetes államtitkári rang azt jelenti, hogy jogosítottját az erre szóló kinevezés hiányában is címzetes államtitkárnak kell tekinteni, vagyis a közigazgatási hierarchia e posztján elhelyezkedők jogai illetik meg. Emiatt szükségtelen a munka díjazásával, az állami vezetőket megillető kedvezményekről külön szabályok megállapítása. Elégséges tehát annak törvényi kimondása, hogy a köztársasági megbízott tekintetében - a jogállásáról szóló törvényben nem szabályozott kérdésekben - az államtitkárokra, közelebbről a címzetes államtitkárokra vonatkozó rendelkezéseket kell megfelelően alkalmazni.

Az 5. §-hoz

A köztársasági megbízottat feladatai ellátásában hivatala segíti. A több megyére kiterjedő igazgatási tevékenység gyors és eredményes ellátása szükségessé teszi megyénként területi hivatalok létrehozását. A köztársasági megbízott funkcióit hivatali szervezetének jogi, szakmai, döntéselőkészítő tevékenysége révén képes megvalósítani. A hivatal típusmeghatározó, az állami szervek rendszerébe soroló ismérveit a köztársasági megbízott részére az Ötv. 98. §-ában meghatározott feladatai és hatáskörei, továbbá irányítási viszonyai adják meg. Ennek megfelelően a hivatal igazgatási feladatokat ellátó állami költségvetésből gazdálkodó szervezet, működési költségeit az állami költségvetés a Belügyminisztérium költségvetésében elkülönítetten biztosítja.

A 6. §-hoz

A köztársasági megbízott, illetőleg a hivatala által ellátott tevékenység államigazgatási szaktevékenység. Folyamatosságának, törvényességének, szakszerűségének biztosítása - a minisztériumi struktúrához hasonlóan - megkívánja a mobil irányító elem és a stabil szakmai struktúra elkülönítését. Ez oly módon lehetséges, ha a hivatal szakmai vezetését ellátó hivatalvezető kinevezése határozatlan időre történik.

Célszerű lenne, ha a kinevezési, elmozdítási, illetőleg a fegyelmi jogkört nem a köztársasági megbízott, hanem tőle független szerv gyakorolhatná. Erre azonban az Ötv. 100. §-ának (3) bekezdése nem ad módot, mivel rendelkezése szerint a hivatal dolgozóit a köztársasági megbízott nevezi ki, a hivatalvezető pedig a hivatal dolgozója. Törvényes lehetőség tehát csak a hivatalvezető kinevezéséhez, vele szemben a fegyelmi eljárás megindításához, illetőleg a felmentéséhez kapcsolódó előzetes egyetértési jog megállapítására adódik. Ezt a jogosítványt a Javaslat a belügyminiszterhez telepíti.

A 7. §-hoz

A köztársasági megbízott feladat- és hatásköre a köztársasági megbízott személyéhez kapcsolódik. Az Ötv. sem a hatáskör átruházhatóságáról, sem a helyettesítésről nem rendelkezik. Ez különösen az államigazgatási feladatok ellátása tekintetében számos gyakorlati probléma forrása lehet. A köztársasági megbízott megbízatásának megszűnése, vagy bármely okból bekövetkező akadályoztatása esetén az államigazgatási feladatok folyamatos végrehajtását biztosítani kell. Célszerű ezért törvényben kimondani, hogy a köztársasági megbízottat feladatai ellátásában a hivatalvezető helyettesíti.

A 8. §-hoz

Az Ötv. az önkormányzati jogok védelme érdekében a köztársasági megbízott törvényességi ellenőrzési jogát a mérlegeléssel hozott önkormányzati döntések körében - a célszerűségi szempontok kirekesztésével - kizárólag a jogszerűség vizsgálatára „korlátozza” [Ötv. 98. § a) pont]. Ez a korlát azonban a nem mérlegelési jogkörben hozott döntések körében tág teret enged az önkormányzati döntések célszerűségi, eredményességi stb. vizsgálatának. Annak érdekében, hogy a törvényességi ellenőrzés, mint az állami törvényességi felügyeleti jog részjogosítványa a jogpolitikai céljai által kijelölt keretek között érvényesülhessen, egyértelműen meg kell határozni rendeltetését, és a törvényességi ellenőrzés alól kivett területeket. Ki kell mondani, hogy a törvényességi ellenőrzés elsődleges célja a szervezet és működés jogszerűségének, valamint az erre vonatkozó belső szabályzatokkal való összhangjának megállapítása. A működés eredményeként megjelenő szabályozó és egyéb aktusokra a törvényességi ellenőrzés csak annyiban terjed ki, amennyiben a jogszerűség vizsgálatát jogszabály nem utalja más speciális eljárás keretébe, illetőleg más szerv hatáskörébe (ügyészség, Állami Számvevőszék stb.).

A 9-11. §-hoz

A köztársasági megbízottnak aktív szerepet kell vállalnia - az Ötv. által kijelölt szerepkörében - a közigazgatás fejlesztésében, korszerű működési rendjének kialakításában. E célból jogalapot kell teremteni arra, hogy közreműködhessen a belügyminiszter önkormányzatokkal kapcsolatos, a közigazgatás általános fejlesztésével, a közigazgatási szakemberek képzésével, továbbképzésével összefüggő feladatainak ellátásában. Ezen túlmenően biztosítani kell részére azokat a hatásköröket, amelyek koordinatív szerepkörének ellátásához nélkülözhetetlenek. Ennek érdekében a Javaslat véleményezési jogkört állapít meg a centrális irányítású államigazgatási szervek működési területének kijelölésével, illetőleg vezetőjének kinevezésével kapcsolatban.

-----STARTING---POINT---VEGE---

Tekintettel arra, hogy a köztársasági megbízottak mielőbbi kinevezése, a hivatalok szervezetének kialakítása, működésük személyi, tárgyi feltételeinek megteremtése sürgető feladat, a törvény kihirdetése napján lép hatályba.