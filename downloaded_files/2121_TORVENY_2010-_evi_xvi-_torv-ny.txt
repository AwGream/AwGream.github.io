2010. évi XVI. törvény

az alapítványok elektronikus nyilvántartásáról, valamint a nyilvántartásból történő adatszolgáltatásról

Az Országgyűlés az alapítványok korszerű, átlátható, elektronikus és közhiteles nyilvántartásának, valamint gyors nyilvántartásba vételi eljárásának kialakítása érdekében, nem érintve ugyanakkor az alapításának szabályait, a következő törvényt alkotja:

Bevezető rendelkezések

1. § (1) A törvény célja, hogy az alapítványok adatai országos, nyilvános, közhiteles és elektronikus nyilvántartásban kerüljenek rögzítésre.

(2) A nyilvántartásba kötelezően bejegyzendő adatokat külön törvény határozza meg. A nyilvántartásba bejegyzendő technikai és egyéb adatokat külön jogszabály határozza meg.

A nyilvántartás vezetése és kezelése

2. § (1) Az alapítványok nyilvántartásának (a továbbiakban: Nyilvántartás) informatikai üzemeltetését az Országos Igazságszolgáltatási Tanács Hivatala (a továbbiakban: Hivatal) végzi.

(2) A Nyilvántartás adatait a nyilvántartásba vételről döntést hozó bíróság szolgáltatja elektronikus úton a Hivatal számára.

(3) Az elektronikus adattovábbítás és a Nyilvántartás informatikai biztonságáról a Hivatal gondoskodik.

A nyilvántartásba vétel iránti kérelem benyújtása

3. § (1) Az alapítvány nyilvántartásba vétel iránti kérelmét benyújtó személy dönthet arról, hogy a nyilvántartásba vétel iránti kérelmet, valamint a kérelem mellékleteiként benyújtott okiratok mindegyikét egységesen papír alapon vagy elektronikus úton nyújtja be. Elektronikusan benyújtott kérelem esetén a bíróság elektronikus úton közli a határozatait.

(2) Az elektronikus benyújtásra a hivatalos iratok elektronikus kézbesítéséről és az elektronikus tértivevényről szóló törvényt kell megfelelően alkalmazni.

(3) A nyilvántartásba vétel iránti kérelem elektronikus benyújtása esetén a kérelmezőnek elektronikus formanyomtatványt kell kitöltenie, melynek mellékletét képezik a külön törvényben meghatározott okiratokról készített elektronikus másolatok.

(4) A papír alapú, de elektronikus másolatként benyújtott okiratok papír alapú, eredeti példányát a benyújtó személy megőrzi.

(5) Az (1) bekezdésben meghatározott benyújtási módoktól függetlenül a benyújtó személynek saját természetes személyazonosító adatait is meg kell adnia a kérelemben. A természetes személyazonosító adatok közül kizárólag a név és a születéskori név nyilvános. Az 5. § (3) bekezdésében felsorolt szervek azonban - az ott meghatározottak szerint - valamennyi természetes személyazonosító adatot megismerhetik.

(6) A bíróság a beérkezett kérelemben feltüntetett adatokat a személyi adat- és lakcímnyilvántartás adataival összevetve ellenőrzi.

Nyilvántartásba vételi eljárás

4. § (1) Az alapítvány nyilvántartásba vételéről szóló határozat jogerőre emelkedése megállapításának napján a határozatot hozó bíróság a jogerős végzés, valamint az alapítványnak a nyilvántartásba vételi eljárás során benyújtott valamennyi beadványának elektronikus másolatát - az adószám, illetve a statisztikai számjel beszerzését követően - megküldi a Hivatal részére a Nyilvántartásban való tárolás céljából.

(2) Papír alapú okiraton benyújtott nyilvántartásba vétel iránti kérelem esetén a nyilvántartásba kötelezően bejegyzendő és a nyilvántartásba bejegyzendő technikai és egyéb adatokat kézi adatfelvitellel kell rögzíteni a Nyilvántartásban.

(3) A Nyilvántartásban - a nyilvántartásba vétel iránti kérelem benyújtásának módjától függetlenül - adatként kell rögzíteni a nyilvántartásba kötelezően bejegyzendő és a nyilvántartásba bejegyzendő technikai és egyéb adatokat.

(4) A bíróság az adószám, illetve statisztikai számjel megállapításához szükséges adatokat a nyilvántartásba vételről szóló határozat jogerőre emelkedése megállapításának napján továbbítja az állami adóhatósághoz, illetve a Központi Statisztikai Hivatalhoz. E szervek ugyanezen a napon a létrehozott adószámról, illetve a statisztikai számjelről tájékoztatást küldenek a bíróság részére.

A nyilvántartáshoz való hozzáférés

5. § (1) Az alapítvány nyilvántartásba kötelezően bejegyzendő és a nyilvántartásba bejegyzendő technikai és egyéb adatai nyilvánosak.

(2) A Hivatal biztosítja, hogy honlapján a Nyilvántartást bárki ingyenesen elérje, és az alapítvány neve, nyilvántartási száma, célja, valamint célja szerinti besorolás alapján keresést végezzen.

(3) A Hivatal biztosítja, hogy a Nyilvántartás valamennyi adatához - az adatvédelmi és eljárási jogszabályoknak megfelelő módon, jogszabályban meghatározott közfeladataik ellátása céljából - a bíróság, az ügyészség, a nyomozó hatóság, az Adó- és Pénzügyi Ellenőrzési Hivatal, a rendőrség, a Magyar Államkincstár, az Állami Számvevőszék, a Kormányzati Ellenőrzési Hivatal, a Vám- és Pénzügyőrség, a Központi Statisztikai Hivatal, a Magyar Országos Közjegyzői Kamara, az önálló bírósági végrehajtók, a gazdasági, illetve szakmai kamarák, a felszámolók, a Nemzetbiztonsági Szakszolgálat, a központi elektronikus szolgáltató rendszer (illetve annak adatkezelője), továbbá valamennyi minisztérium költségtérítés nélkül hozzáférjen, és a szöveges adatként rögzített valamennyi adat között keresést végezzen.

(4) A Hivatal biztosítja, hogy a (2) bekezdésben meghatározott keresést a központi elektronikus szolgáltató rendszeren, valamint a társadalmi és civil kapcsolatok fejlesztéséért felelős miniszter által működtetett Civil Információs Portálon is lehessen kezdeményezni.

(5) A központi elektronikus szolgáltató rendszeren kezdeményezett, (2) bekezdés szerinti keresés esetén a külön jogszabályban meghatározott adatokról - illetékfizetés és költségtérítés nélkül - elektronikus kivonat kérhető a keresést végző személy tárhelyére. Az elektronikus kivonaton a központi elektronikus szolgáltató rendszer időbélyegzőt helyez el.

A megszűnt alapítvány adatai

6. § (1) Ha az alapítvány - külön jogszabály szerint - megszűnik, ezt a tényt a bíróság a Nyilvántartásban a megszűnés napjának dátumával együtt rögzíti. A megszűnt alapítvány adatai továbbra is a nyilvántartásban maradnak.

(2) A megszűnt alapítvány adatai az általános szabályok szerint kereshetők.

-----STARTING---POINT---VEGE---

Záró rendelkezések

7. § (1) Ez a törvény 2011. január 1. napján lép hatályba. A törvény rendelkezéseit a hatálybalépését követően beérkezett nyilvántartásba vételi kérelmek vonatkozásában kell alkalmazni.

(2) Felhatalmazást kap az igazságügyért felelős miniszter, hogy az alapítvány nyilvántartásba vételi eljárásának bírósági ügyviteli szabályait, a nyilvántartásba vétel iránti kérelem részét képező formanyomtatványok tartalmi kellékeit és a formanyomtatvány közzétételének módját, a nyilvántartásba bejegyzendő technikai és egyéb adatokat, valamint az alapítvány adatairól kért elektronikus kivonat tartalmát rendeletben szabályozza.

Átmeneti rendelkezések

8. § (1) A törvény hatálybalépésétől számított két éven belül valamennyi alapítványnak be kell jelentenie törvényes képviselőjének természetes személyazonosító adatait. E bejelentés elmulasztása esetén - amennyiben e határidő lejártát követően a bíróság felhívására harminc napon belül a szükséges adatokat nem jelentik be - törvényességi felügyeleti eljárásnak van helye.

(2) Ha a törvény hatálybalépését követően az alapítvány bármely adatában változást jelentettek be, de ez nem tartalmazza a törvényes képviselő természetes személyazonosító adatait, ez utóbbi hiány pótlására - rövid határidő tűzésével - a bíróság a kérelmet benyújtó személyt felszólítja.

Módosuló jogszabályok

9. § (1) Az adózás rendjéről szóló 2003. évi XCII. törvény (a továbbiakban: Art.) 16. §-ának (3) bekezdése a következő n) ponttal egészül ki:

(Az állami adóhatósághoz be kell jelenteni az adózó:)

„n) alapítványok esetében a bírósági nyilvántartási számát”

(2) Az Art. 17. §-ának (2) bekezdése helyébe az alábbi szöveg lép:

„(2) A cégbíróság, illetve a körzetközponti jegyző, illetve alapítványok esetében a bíróság az erre a célra szolgáló számítógépes rendszer útján közli az állami adóhatósággal azokat a 16. § (3) bekezdésében felsorolt adatokat, amelyek a cégbejegyzés, alapítványok nyilvántartásba vétele, vállalkozói igazolvány kiállítása iránt kitöltött nyomtatványon rendelkezésre állnak, ideértve a 16. § (3) bekezdésének j) és k) pontjában megjelölt nyilatkozat, valamint az adózó főtevékenységéről szóló nyilatkozat adatait is. Az állami adóhatóság az adószám megállapításához szükséges, az adóköteles tevékenységet folytatni kívánó adózó neve (elnevezése), címe (székhelye), cégjegyzék- vagy egyéni vállalkozói nyilvántartási száma, illetve alapítványok esetében azok bírósági nyilvántartási száma, illetve a 22. § (1) bekezdés szerinti nyilatkozat alapján számítógépes rendszer útján közli a cégbírósággal, illetve alapítványok esetében a bírósággal, illetőleg a körzetközponti jegyzővel az adózó adóazonosító számát, illetve az ok megjelölésével értesíti a megkereső szervet az adószám megállapításának akadályáról. Az állami adóhatóság az adószám megállapításának megtagadásáról szóló jogerős határozat egy példányának megküldésével értesíti a cégbíróságot, illetve alapítványok esetében a bíróságot, illetőleg a körzetközponti jegyzőt.”

(3) Az Art. 17. §-a a következő (15) bekezdéssel egészül ki:

„(15) Az állami adóhatóság az e célra fenntartott számítógépes rendszeren keresztül értesíti alapítványok esetében az adószám megállapításáról az alapítvány adatainak közlésével a nyilvántartásba vételt elrendelő bíróságot.”

(4) Az Art. 53. §-a a következő (4) bekezdéssel egészül ki:

„(4) Az (1) bekezdésben meghatározott adatkörön belül nem minősül adótitoknak alapítványok esetében a 16. § (3) bekezdés szerinti adata, a bírósági nyilvántartás nyilvános adata, valamint az alapítványok bírósági nyilvántartásának üzemeltetőjétől kérhető adat, valamint az az adat, amely alanyával (adóalannyal vagy adózóval) nem hozható kapcsolatba.”