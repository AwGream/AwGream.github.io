2007. évi CLXVIII. törvény indokolása

az Európai Unióról szóló szerződés és az Európai Közösséget létrehozó szerződés módosításáról szóló lisszaboni szerződés kihirdetéséről

Általános indokolás

Az Európai Unió alapszerződéseinek módosítása a kibővített Unió hatékonyságának és demokratikus legitimitásának megerősítése érdekében az EU politikai napirendjének egyik legfontosabb témája volt az elmúlt években.

A 2001. decemberi laekeni nyilatkozat nyomán e célból összehívott Konvent, majd az azt követő 2004-es kormányközi konferencia által kidolgozott az európai alkotmány létrehozásáról szóló szerződés (a továbbiakban: alkotmányszerződés) jelentős előrelépést valósított meg az Unió értékei és céljai, intézményrendszere, demokratikus alapjai, külső megjelenése és belső politikái terültén is. Az alkotmányszerződést Magyarország a 133/2004. (XII. 23.) OGY határozatban a tagállamok közül másodikként erősítette meg. Az alkotmányszerződés megerősítési folyamata azonban a 2005-ös sikertelen franciaországi és hollandiai népszavazások után megtorpant, és szükségessé vált a szerződések reformfolyamatának újragondolása. 2005 júniusában a tagállamok egy gondolkodási periódus (az ún. reflexiós időszak) megindításáról döntöttek, amelynek célja a továbblépés lehetőségeinek feltérképezése volt. Ennek eredményeit is figyelembe véve a 2006. júniusi Európai Tanács felkérte a 2007. első félévében soros német elnökséget, hogy a tagállamokkal folytatott széles körű konzultációk alapján tegyen javaslatot a reformfolyamat továbbvitelére.

A német elnökség által lefolytatott konzultációk eredményeképpen végül a 2007. június 21-22-ei Európai Tanács ülésén született megállapodás az uniós alapszerződéseket módosító kormányközi konferencia összehívásáról. Az Európai Tanács egyúttal döntött a konferencia pontos mandátumáról és menetrendjéről is. Ennek alapján a soros portugál elnökség 2007. július 23-án megnyitotta a kormányközi konferenciát, amely októberre elkészítette az Európai Unióról szóló szerződés és az Európai Közösséget létrehozó szerződés módosításáról szóló lisszaboni szerződés (a továbbiakban: Lisszaboni Szerződés) szövegét. A dokumentumról a tagállamok, a 2007. október 15-ei luxembourgi külügyminiszteri ülést követően, 2007. október 18-19-én, a lisszaboni informális állam- és kormányfői csúcstalálkozón állapodtak meg. A Lisszaboni Szerződést a tagállamok két-két meghatalmazottja, Magyarország részéről a miniszterelnök és a külügyminiszter, 2007. december 13-án Lisszabonban írta alá.

A Lisszaboni Szerződés kapcsán elért megállapodás Magyarország szempontjából egyértelmű siker. Bár a Lisszaboni Szerződés formájában és szerkezetében eltér az alkotmányszerződéstől, tartalmilag annak lényegi elemeit megőrzi, egyes területeken pedig még tovább is fejleszti azokat. A szövegben megjelennek mindazok az elemek, amelyeket Magyarország fontosnak tart, így az alkotmányszerződésben foglalt értékek és célok, köztük a kisebbségek jogai; az Európai Unió Alapjogi Chartájának az Unió alapját képező szerződésekkel megegyező jogi kötőereje, az Unió hatékonyságát és legitimitását növelő intézményi reformok, az együttdöntési eljárás kiterjesztése, a tagállamok egyenlősége elvének megerősítése és a megerősített együttműködés új szabályai.

A Lisszaboni Szerződés megerősíti a polgárok jogait. Kötelezővé és az Unió alapszerződéseivel azonos jogi erejűvé válik az Európai Unió Alapjogi Chartája, amely Lisszaboni Szerződéssel együtt ugyancsak a törvényben kerül kihirdetésre.

A Lisszaboni Szerződéssel az alkotmányszerződés szövegéhez képest is erősödik a nemzeti parlamentek szerepe, amelyekről immár külön cikk rendelkezik az Európai Unióról szóló szerződésben. Emellett megjelennek mindazok a reformok, amelyeket az alkotmányszerződés is tartalmazott, ideértve a nemzeti parlamentek számára a szubszidiaritás és az arányosság elvének tiszteletben tartásával kapcsolatban biztosított (az alkotmányszerződéshez képest még meg is erősített) jogköröket.

A Lisszaboni Szerződés hozzájárul az uniós polgárok érdekeinek hatékonyabb képviseletéhez. A módosítószerződéssel létrehozott intézményi struktúra hozzájárul egy átláthatóbb és hatékonyabb uniós döntéshozatalhoz, a döntések nagyobb demokratikus legitimitását pedig számos új rendelkezés, új részvételi lehetőség és jogosultság biztosítja. Az új szabályok nyomán hatékonyabbá válhat az Unió külső fellépése, a belső politikák reformjával és kiegészítésével pedig számos új, időszerű, az állampolgárokat is közvetlenül érintő területen kezdődhet meg vagy válhat hatékonyabbá a közös uniós cselekvés. Ide tartozik az energiapolitika, az éghajlatváltozás, a kutatás-fejlesztés, vagy a szabadságon, a biztonságon és a jog érvényesülésén alapuló térség továbbfejlesztése, ahol hatékonyabbá válik a súlyos bűncselekmények elleni küzdelem és a tagállamok között a polgári jogi ügyek kölcsönös elismerése.

A szerződés közös európai siker, mivel biztosítja a szükséges lehetőségeket az Unió további fejlődéséhez, az integráció mélyítéséhez és bővítéséhez is.

Részletes indokolás

Az 1. §-hoz

A Lisszaboni Szerződés 6. cikk (1) bekezdése szerint a szerződést a szerződő feleknek alkotmányos kötelezettségeiknek megfelelően kell megerősíteni.

A nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdése a) pontja szerint a Magyar Köztársaság külkapcsolatai szempontjából kiemelkedő fontosságú nemzetközi szerződés esetében a nemzetközi szerződés kötelező hatályának elismerésére az Országgyűlés adhat felhatalmazást.

Az Alkotmány 2/A. §-a szerint a Lisszaboni Szerződés megerősítéséhez és kihirdetéséhez az Országgyűlésben a megválasztott képviselők kétharmadának támogatása szükséges, mivel a Lisszaboni Szerződés egyes, Alkotmányból eredő hatásköröknek a többi tagállammal történő közös gyakorolásáról, illetve e hatáskörgyakorlásnak az Európai Unió intézményei útján való megvalósulásáról rendelkezik.

A 2. §-hoz

A szerződést, szövegének végleges megállapítását követően, a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A Lisszaboni Szerződés 1. cikke tartalmazza az Európai Unióról szóló szerződést módosító rendelkezéseket, 2. cikke az Európai Közösséget létrehozó szerződést módosító rendelkezéseket. A záró rendelkezések szabályozzák a hatálybalépést, valamint (az Amszterdami Szerződés során követett megoldáshoz hasonlóan) rendelkeznek a szerződések cikkeinek a Lisszaboni Szerződéshez mellékelt táblázat szerinti újraszámozásáról. A Lisszaboni Szerződéshez csatolt jegyzőkönyvek emellett végrehajtják a hatályos szerződésekhez csatolt jegyzőkönyvek módosításait, illetve az Európai Atomenergia-közösség létrehozásáról szóló szerződésben szükséges módosításokat.

A Lisszaboni Szerződés 6. cikk (2) bekezdése értelmében a szerződés 2009. január 1-jén lép hatályba, feltéve, hogy valamennyi megerősítő okiratot letétbe helyezték, ennek hiányában az azt követő hónap első napján, hogy az utolsó aláíró állam is letétbe helyezte megerősítő okiratát.

A Lisszaboni Szerződés szövege az Unió valamennyi hivatalos nyelvén, így magyarul is hiteles.

A Lisszaboni Szerződés az Európai Unióról szóló szerződés elnevezését megtartja, azonban az Európai Közösséget létrehozó szerződés elnevezését az Európai Unió működéséről szóló szerződésre változtatja. A Lisszaboni Szerződés nyomán az alábbiak szerint változnak a hatályos alapszerződések egyes rendelkezései:

A) Az Európai Unióról szóló szerződés módosításainak elemzése

A 2007. június 21-22-ei Európai Tanácson (EiT) elfogadott mandátum logikája szerint az Európai Unióról szóló szerződés szövege változatlan marad, kivéve, ha a mandátum a szöveg módosításáról rendelkezik. (Az Európai Közösség létrehozásáról szóló szerződés esetében fordított logika érvényesül.)

A Lisszaboni Szerződés szerint az Európai Unióról szóló szerződés (EUSZ) a jelenlegi nyolc helyett hat címből áll majd. Az egyik leglényegesebb változás, hogy az Unió eddigi hárompilléres szerkezete megszűnik, az Unió jogi személlyé válik, és magába olvasztja az eddigi Európai Közösséget. Az eddigi második pillér a közös kül- és biztonságpolitika része lesz az Unió egységes szerkezetének, azonban továbbra is külön szabályok hatálya alá tartozik. A büntetőügyekben folytatott rendőrségi és igazságügyi együttműködésre vonatkozó politika - az eddigi harmadik pillér - az Európai Unió működéséről szóló szerződésbe (az Európai Közösséget létrehozó szerződés módosított változatába) épül be, mint „a szabadságon, biztonságon és a jog érvényesülésén alapuló térségre” vonatkozó uniós politika.

Az Európai Unióról szóló szerződés módosított 1. cikkében szerepel azon rendelkezés, amelynek értelmében az Unió az Európai Unióról szóló szerződésen és az Európai Unió működéséről szóló szerződésen alapul, felváltva az Európai Közösséget, annak jogutódjaként. A cikk szól arról is, hogy a két szerződés azonos jogi erővel bír.

Az első cím az eddigi szöveghez hasonlóan továbbra is az alapvető rendelkezéseket tartalmazza, ám lényegi módosításokkal. A szerződésbe ugyanis bekerültek az alkotmányszerződés cikkei az Unió értékeiről, közöttük a kisebbségekhez tartozók jogairól, az Unió és a tagállamok viszonyáról, az alapvető jogokról, valamint a tagállamok jogainak felfüggesztésére vonatkozó módosított rendelkezésekről. Itt kerülnek szabályozásra a hatáskörmegosztás alapelvei is, azonban az ezzel kapcsolatos részletszabályok az Európai Unió működéséről szóló szerződés első részében találhatók. Külön cikk rendelkezik az Unió célkitűzéseiről, ez azonban nem az alkotmányszerződés szövegezését követi, hanem a júniusi EiT-n elfogadott mandátumban foglaltakat.

Az Alapjogi Charta szövege nem jelenik meg a szerződésben, ehelyett az első címben külön cikk rögzíti a Charta kötelező erejét, hivatkozva arra a szövegre, amelyet a három intézmény (a Tanács, az Európai Parlament és az Európai Bizottság) 2007. december 12-én a Chartára vonatkozó magyarázatokkal ismét kihirdetett. Ugyanezen cikk - az alkotmányszerződés szabályait átvéve - emellett rendelkezik arról is, hogy az Unió csatlakozik az emberi jogok európai egyezményéhez.

A júniusi EiT-n született megállapodás szerint nem került bele a szerződésbe az alkotmányszerződésnek az uniós jog elsőbbségéről szóló cikke, ezzel párhuzamosan azonban a szerződéshez csatoltak egy nyilatkozatot, amely emlékeztet az Európai Bíróság (az uniós jog elsőbbségét biztosító) ítélkezési gyakorlatára.

Az Európai Unióról szóló szerződés második címe beépíti az alkotmányszerződésben szereplő, a demokratikus egyenlőségre, a képviseleti és a részvételi demokráciára, valamint az uniós népi kezdeményezésre vonatkozó rendelkezéseket, és az uniós polgárság fogalmát. Tovább erősödik a nemzeti parlamentek szerepe, amiről a mandátumnak megfelelően immár külön cikk rendelkezik, egy helyen foglalva össze a nemzeti parlamentek számára biztosított, és kis mértékben ki is bővített jogosítványokat. (Ennek megfelelően módosításra kerül a nemzeti parlamentek szerepéről szóló jegyzőkönyv is a kormányközi konferencia mandátumában szereplő új eljárási határidők átvezetése érdekében.)

Az intézményekre vonatkozó általános szabályok az Európai Unióról szóló szerződés harmadik címében jelennek meg. (A részletes szabályok az Európai Unió működéséről szóló szerződésbe kerülnek.) A módosítások az alkotmányszerződésnek megfelelően rendelkeznek - többek között - az Európai Tanács intézménnyé történő alakításáról, valamint az EiT új, állandó elnöki posztjáról; az Unió külügyi és biztonságpolitikai főképviselőjéről (amely az alkotmányszerződésnek az EU külügyminiszterére vonatkozó szabályait veszi át új elnevezés alatt), valamint az Európai Bizottság új összetételéről, külön nevesítve a Bizottság összetételére vonatkozó alapelveket is. Az intézmények között szerepel az Európai Központi Bank és a Számvevőszék is, valamint az intézmények felsorolását követően külön bekezdés rendelkezik a Régiók Bizottsága és a Gazdasági és Szociális Bizottság szerepéről azzal, hogy a részletes szabályokat az Európai Unió működéséről szóló szerződés szabályozza majd. A Tanács működése és felépítése tekintetében az alkotmányszerződésben foglaltak kerülnek átemelésre mind az Általános Ügyek és Külkapcsolatok Tanácsának szétválasztásával, mind a tizennyolc hónapos ún. trió-elnökségek létrehozásával összefüggésben.

Átvezetésre kerültek az alkotmányszerződésben foglalt rendelkezések a Tanács új szavazati rendjéről is. A szerződés a mandátumban foglaltaknak megfelelően veszi át a júniusi EiT során sok vitát kiváltó szavazati rendszerre vonatkozó kompromisszumos megoldást. Eszerint 2014-től lép hatályba a kettős többségre vonatkozó szavazati rend, addig pedig a jelenleg hatályos, ún. nizzai szavazati rendet kell alkalmazni. Az ehhez kapcsolódó, 2014-2017 között alkalmazandó, átmeneti szabályokról és az intézményekre vonatkozó egyéb átmeneti rendelkezésekről a szerződésekhez csatolt külön jegyzőkönyv rendelkezik. Az ún. ioanninai kompromisszum szabályait a kormányközi konferencia záróokmányához csatolt nyilatkozat tartalmazza, a tagállamok ugyanakkor a Lisszaboni Szerződéshez csatolt jegyzőkönyvben rögzítették, hogy a mechanizmus módosításához az Európai Tanács egyhangú döntése szükséges.

A szerződés negyedik címe tartalmazza a megerősített együttműködés főszabályait, összhangban az alkotmányszerződésben foglaltakkal. (A részletszabályok az Európai Unió működéséről szóló szerződésbe kerülnek.) Az alkotmányszerződés eredeti szövegével ellentétben - azonban a mandátumnak megfelelően - a megerősített együttműködés elindításához kilenc tagállam szükséges. (A jelenleg hatályos szerződésekben nyolc tagország szerepel, az alkotmányszerződés pedig a tagállamok egyharmadában határozta volna meg ezt a számot.)

Az Európai Unióról szóló szerződés ötödik címe továbbra is a közös kül- és biztonságpolitikára vonatkozó szabályokat tartalmazza, a mandátumnak megfelelően átvéve az alkotmányszerződés újításait. Átvezetésre kerülnek az alkotmányszerződés szabályai az Unió külügyminiszteréről, azonban a kevésbé problematikus „külügyi és biztonságpolitikai főképviselő” elnevezés alatt. A cím kiegészül az Unió külső tevékenységének alapelveivel és célkitűzéseivel, valamint az Európai Tanács szerepével e tevékenység stratégiai érdekeinek és célkitűzéseinek megállapításával kapcsolatban, ennek megfelelően módosul az egész cím elnevezése is. Fontos megjegyezni, hogy amíg az alkotmányszerződés ötödik részében az Unió külső tevékenységének valamennyi területe egy helyen került szabályozásra, ezzel a most alkalmazott megoldással az általános alapelvek és a közös kül- és biztonságpolitika szabályai az Európai Unióról szóló szerződés ötödik címébe kerülnek, míg a külső tevékenységhez kapcsolódó többi politikaterület az Európai Unió működéséről szóló szerződés új, ötödik részét képezi majd. Az alkotmányszerződéshez képest (a mandátumnak megfelelően) két lényeges változás történik: egyértelműen meghatározásra kerül, hogy a közös kül- és biztonságpolitika külön eljárások és szabályok hatálya alá tartozik, ahol jogi aktusok elfogadására nincs lehetőség, valamint külön jogalap kerül meghatározásra a személyes adatok védelmére (az Európai Unió működéséről szóló szerződésben található általános adatvédelmi záradék pedig csak a többi politikára vonatkozik majd).

Az Európai Unióról szóló szerződés hatodik címe tartalmazza a záró rendelkezéseket. Az Unió jogi személyiségének deklarálása mellett itt találhatók a hatálybalépésre, a területi és időbeli hatályra, valamint a szerződés hiteles szövegeire vonatkozó szabályok. Emellett az alkotmányszerződésből átemelésre kerültek az új módosító (felülvizsgálati) eljárások, közöttük az egyszerűsített felülvizsgálati eljárást szabályozó két, ún. passerelle rendelkezés. (Itt a kormányközi konferencia tárgyalásainak eredményeképpen megjelenik, hogy a szerződések felülvizsgálatára többek között a hatáskörök bővítése vagy szűkítése céljából kerülhet sor.) Szintén az alkotmányszerződés rendelkezéseinek megfelelően belekerül a szerződésbe az Unióból való önkéntes kilépés lehetősége.

Az alkotmányszerződéshez képest módosítás található az Unióhoz való csatlakozás feltételeinek meghatározásánál. A szöveg az alkotmányszerződés előírásainak megfelelően úgy rendelkezik, hogy a csatlakozni kívánó államnak nem csupán tiszteletben kell tartania az Unió értékeit, hanem elkötelezettnek is kell lennie azok érvényesítése mellett. Emellett (a mandátumnak megfelelően) a csatlakozásról szóló döntés meghozatalakor az Európai Tanács által megállapított feltételeket is figyelembe kell venni.

B) Az Európai Unió működéséről szóló szerződés módosításainak elemzése

A Lisszaboni Szerződés a mandátumban foglaltaknak megfelelően átnevezi az Európai Közösséget létrehozó szerződést, amely a továbbiakban az Európai Unió működéséről szóló szerződésként szerepel. Az Európai Unió működéséről szóló szerződés - az eddigi Európai Közösséget létrehozó szerződéshez hasonlóan - a közös kül- és biztonságpolitikára vonatkozó rendelkezések kivételével az uniós politikákra, valamint az intézményekre vonatkozó szabályokat tartalmazza. A mandátumnak megfelelően a szerződés mindenütt átemeli az alkotmányszerződés újításait, kivéve, ahol a mandátum másként rendelkezett (vagyis itt pontosan az EUSZ esetében alkalmazott logika fordítottja érvényesül).

Az Európai Közösséget létrehozó szerződés (amelynek neve tehát az Európai Unió működéséről szóló szerződésre változik) az eddigi hat helyett hét részből fog állni. Tekintettel arra, hogy az Európai Unió egységes jogi személlyé válik, a módosító szerződés teljes szövegében a „Közösség” és „közösségi” kifejezéseket az Unióra utaló szókapcsolatok váltják fel.

A módosító szerződés első cikke az Európai Unióról szóló szerződés és az Európai Unió működéséről szóló szerződés viszonyáról szól, kimondva, hogy a két, azonos jogi erővel rendelkező szerződés képezi az Unió alapját. Ezzel párhuzamosan a két dokumentum egészében „a Szerződésekre” utaló hivatkozások váltják fel az eddigi utalásokat az egyik vagy a másik szerződésre.

Az Európai Unió működéséről szóló szerződés első része - hasonlóan az Európai Közösséget létrehozó szerződéshez - az általános rendelkezéseket tartalmazza majd. A módosítás következtében valamennyi ide tartozó cikk megváltozik, számos eddigi rendelkezés a szerződés más részébe, vagy az Európai Unióról szóló szerződésbe kerül át. Az első rész tartalmazza majd a hatáskörök részletes szabályait is (az alapelveket az Európai Unióról szóló szerződés rögzíti). A módosítások nagyobb része az alkotmányszerződés rendelkezéseit emeli át, azonban a mandátumnak megfelelően a szerződés világosabban elhatárolja az uniós és a tagállami hatásköröket. Emellett új szabályok vonatkoznak az ún. általános érdekű szolgáltatásokra is. Az adatvédelmi és átláthatósági szabályok ebben a címben, tehát az általános rendelkezések között kapnak helyet. (Ismét megjegyezzük, hogy a mandátumnak megfelelően az adatvédelmi kérdésekre a közös kül- és biztonságpolitika területén nem e rendelkezések, hanem az Európai Unióról szóló szerződés egy külön cikke lesz irányadó.)

Az Európai Unió működéséről szóló szerződés második részét a továbbiakban is az uniós polgárságról szóló cikkek képezik, átvezetve az alkotmányszerződés megfelelő módosításait, amelyek tovább szélesítik a polgárokat megillető jogokat, itt külön kiemelendőek az európai polgári kezdeményezésről szóló szabályok. Mindemellett a második részbe kerültek a megkülönböztetés tilalmát előíró rendelkezések is.

Az Európai Unió működéséről szóló szerződés harmadik része az Unió politikáit foglalja össze, hasonlóan ahhoz, ahogyan az az Európai Közösséget létrehozó szerződés szövegében jelenleg is szerepel. A szerződés átvezeti az alkotmányszerződés módosításait, szélesedik a minősített többségi döntéshozatal és az Európai Parlamenttel közös együttdöntési eljárás (mint rendes jogalkotási eljárás) alkalmazási köre (pl. ide került a közös agrárpolitika is), illetve számos új uniós politika kerül bevezetésre (energia, sport, turizmus, polgári védelem, közigazgatási együttműködés, valamint az európai kutatási térség szabályai). A mandátum által bevezetett módosítások eredményeként az alkotmányszerződéshez képest is új rendelkezések és politikák jelentek meg, mint például az energiabiztonság, a tagállamok közötti szolidaritás az energiaellátásban, az éghajlatváltozás, az űrpolitika, valamint egyes népegészségügyi szabályok. Átvezetésre kerültek az alkotmányszerződésből az euróövezet hatékonyabb irányítását biztosító rendelkezések, valamint a belső piacra vonatkozó új szabályok, amelyek a mandátum szerint kiegészültek a migráns munkavállalók szociális biztonságára vonatkozó jogalkotásnál egy ún. védzáradékkal.

Külön kiemelendő, hogy a bel- és igazságügyi együttműködés - az alkotmányszerződésnek megfelelően - szinte teljes egészében beépítésre került az Unió „általános” döntéshozatali rendszerébe (ideértve az Európai Parlament, a Bizottság vagy a Bíróság jogosítványait is). A terrorizmus elleni hatékony fellépés, valamint a megfelelő eljárási garanciák biztosítása érdekében a bel- és igazságügyi együttműködésről szóló fejezetbe került át a terrorizmus elleni nemzeti pénzügyi szankciókra vonatkozó eljárás. A mandátummal összhangban számos további módosításra is sor került, amelyek lehetővé teszik például, hogy egyes tagállamok részt vegyenek a bel- és igazságügyi együttműködésben, míg mások kimaradjanak abból. Ezt egészítik ki a Nagy-Britanniának és Írországnak külön jegyzőkönyvben biztosított ún. opt-out rendelkezések. Külön figyelmet igényel, hogy az útlevelekre, valamint a terrorizmus elleni fellépés keretében elfogadott nemzeti pénzügyi szankciókra vonatkozó szabályok ebbe a fejezetbe kerültek át, mivel így az opt-out rendelkezések immár ezekre is kiterjednek.

A tengerentúli országok és területek társulásáról szóló negyedik részt a Lisszaboni Szerződés érdemben nem módosítja.

Az Európai Unió működéséről szóló szerződés ötödik része összefoglalja az Unió külső tevékenységével kapcsolatos szabályokat, valamint az alkotmányszerződés módosításait is megjeleníti, így például a harmadik országokba és nemzetközi szervezetekhez akkreditált uniós delegációkról szóló rendelkezéseket, az új humanitárius segélyezési politikát, a nemzetközi egyezmények megkötésének új szabályait vagy például a tagállamok közötti szolidaritásról szóló záradékot. Külön kihangsúlyozandó, hogy az alkotmányszerződéssel ellentétben a közös kül- és biztonságpolitikára vonatkozó rendelkezések nem itt, hanem az Európai Unióról szóló szerződésben szerepelnek, csakúgy mint az Unió külkapcsolataira vonatkozó általános alapelvek. A mandátum által bevezetett másik jelentős változás, hogy az Unió csatlakozása az európai emberi jogi egyezményhez a jövőben egyhangú döntést és külön tagállami ratifikációt kíván meg.

A hatodik rész az intézményekre vonatkozó rendelkezéseket tartalmazza azzal, hogy az alapvető szabályok az Európai Unióról szóló szerződésben, a részletes szabályok pedig ebben a szerződésben kerülnek megállapításra. Az új szabályok lényegében az alkotmányszerződés módosításait vezetik át (az Európai Parlament és a Bizottság összetétele, az Európai Tanács uniós intézménnyé válása és állandó elnöke). Itt kerültek továbbá szabályozásra - az alkotmányszerződés szerinti módosításokkal összhangban - az Unió pénzügyei, a megerősített együttműködés egyes szabályai, valamint a jogi aktusok és a jogalkotási eljárások is.

A hetedik rész a közös szabályokat és a záró rendelkezéseket tartalmazza, valamint az ún. rugalmassági klauzulát - a mandátumnak megfelelően azonban az Európai Unió működéséről szóló szerződés kiveszi a klauzula hatálya alól a közös kül- és biztonságpolitikát. A szerződés hivatalos nyelveiről nem szerepel majd rendelkezés az Európai Unió működéséről szóló szerződésben, ehelyett a szöveg az Európai Unióról szóló szerződés vonatkozó szabályait rendeli alkalmazni.

C) Az Európai Unióról szóló szerződéshez és az Európai Unió működéséről szóló szerződéshez csatolandó jegyzőkönyvek és nyilatkozatok

Az alkotmányszerződéshez csatolt új jegyzőkönyvek a Lisszaboni Szerződéssel a Szerződések (az Európai Unióról szóló szerződés és az Európai Unió működéséről szóló szerződés) jegyzőkönyveivé válnak, mindemellett a mandátum számos új nyilatkozat vagy jegyzőkönyv elfogadását is előírja. Az alkotmányszerződésből kerül át a nemzeti parlamentek szerepéről, a szubszidiaritás és arányosság elvének alkalmazásáról, az eurócsoportról, a védelmi területen történő állandó strukturált együttműködésről és az Uniónak az emberi jogok európai egyezményéhez való csatlakozásáról szóló jegyzőkönyv. Ezekhez a mandátum rendelkezéseinek megfelelően a megosztott hatáskörök elhatárolásáról, a belső piacról és a versenyről, az általános érdekű szolgáltatásokról, valamint az Alapjogi Chartának az Egyesült Királyságban és Lengyelországban történő alkalmazásáról szóló jegyzőkönyvek társulnak. A kormányközi konferencia tárgyalásai nyomán szintén a Szerződések része lesz a külön nyilatkozatban foglalt ioanninai kompromisszum módosításáról szóló jegyzőkönyv is.

A Lisszaboni Szerződéshez csatolt külön jegyzőkönyv végzi el az Euratom-Szerződésben szükséges módosításokat.

A Lisszaboni Szerződés záróokmánya az alkotmányszerződéshez csatolt nyilatkozatok közül is átveszi azokat, amelyek a Lisszaboni Szerződéssel átvett rendelkezésekre vonatkoznak, ezek között van a Magyarország által jegyzett két nyilatkozat is az Euratom-Szerződés felülvizsgálatáról (német, osztrák, svéd, ír, magyar közös nyilatkozat) és az euró írásmódjáról (lett, magyar és máltai közös nyilatkozat).

Számos új nyilatkozat is született a mandátum rendelkezései nyomán vagy a kormányközi konferencia tárgyalásainak eredményeképpen. Ezek között van az uniós jog elsőbbségéről szóló nyilatkozat (mivel ez a rendelkezés nem került bele a szerződések szövegébe), valamint a közös kül- és biztonságpolitikáról, az Unió jogi személyiségéről, a hatáskörök elhatárolásáról, az Európai Unió Alapjogi Chartájáról, a rugalmassági klauzuláról, az adatvédelemről szóló, illetve egyes jegyzőkönyvek rendelkezéseivel kapcsolatos nyilatkozatok is. Szintén nyilatkozat tartalmazza a szerződés 2009-re tervezett hatálybalépését követően alkalmazandó átmeneti szabályokat az Európai Tanács és a Külkapcsolatok Tanácsa elnöklésével kapcsolatban, valamint az Unió első külügyi és biztonságpolitikai főképviselőjének kinevezésével kapcsolatos szabályokat. A tagállamok közül is többen csatoltak új, egyoldalú nyilatkozatot a dokumentumhoz. Magyarország - 15 másik tagállam mellett - részese továbbá annak az új nyilatkozatnak is, amely az Unió jelképeinek használatáról szól (mivel ez a rendelkezés nem került be a szerződések szövegébe).

A 4. §-hoz

A Lisszaboni Szerződés rendelkezéseinek értelmében kötelezővé, és a Szerződésekkel azonos jogi erejűvé válik az Európai Unió Alapjogi Chartája is. A Chartát az Európai Parlament, az Európai Unió Tanácsa és az Európai Bizottság elnökei 2007. december 12-én Strasbourgban írták alá. A kihirdető szöveget a hozzá kapcsolódó magyarázatokkal együtt az Európai Unió Hivatalos Lapja tartalmazza. Az Alapjogi Chartának, illetve a Chartához fűzött magyarázatoknak a szövege megegyezik az alkotmányszerződés második részeként, illetve a záróokmány egyik nyilatkozataként az Országgyűlés által 2004-ben megerősített szöveggel.

Mivel a Lisszaboni Szerződés hatálybalépését követően a Charta szövege ugyanúgy köti Magyarországot, mint ahogy a Lisszaboni Szerződés teljes egésze, nemzetközi szerződéses kötelemként a közös hatáskörgyakorlás korlátját, illetve az elsődleges jog részét képezi, így az Alkotmány 2/A. § (2) bekezdésének hatálya alá tartozik. A nemzetközi jogi kötelező hatályt Magyarország számára a Lisszaboni Szerződés vonatkozó cikke és maga a Charta szövege együttesen jelentik, ezért szükséges a Charta szövegének kihirdetéséről is rendelkezni. A kihirdetés követelménye, mivel a Charta a jogalanyok számára közvetlenül keletkeztet jogokat, az Alkotmány 7. § (1) bekezdéséből is következik. Az Alapjogi Chartát értelemszerűen nem kell megerősíteni.

Az 5. §-hoz

A 4. §-nak megfelelően a törvény 2. számú melléklete tartalmazza az Európai Unió Alapjogi Chartájának szövegét és az ahhoz fűzött magyarázatokat, az Európai Unió Hivatalos Lapjában megjelenteknek megfelelően.

A 6. §-hoz

Mivel a 2004. évi XXX. törvénnyel kihirdetett csatlakozási szerződés, illetve az azzal együtt kihirdetett alapszerződések magyar szövegéhez időközben született egy ún. harmadik helyesbítő jegyzőkönyv, amelyet a szerződések jogáról szóló bécsi egyezményben rögzített eljárásnak megfelelően a szerződések hiteles szövegének letéteményese, az Olasz Köztársaság Kormánya állított ki, és amely a szerződések magyar szövegében fellelt néhány nyilvánvaló hibát orvosolja, szükséges e jegyzőkönyv szövegének kihirdetéséről is rendelkezni, hiszen az a korábban törvénnyel kihirdetett magyar szerződésszövegeket korrigálja. E helyesbítés kihirdetése azért is szükséges, mert a Lisszaboni Szerződésben foglalt módosítások már az alapszerződések helyesbített szövegét veszik alapul.

A helyesbítő jegyzőkönyv megerősítése nem szükséges, tekintve, hogy a szerződések jogáról szóló 1969. évi bécsi egyezmény 79. cikke (2) bekezdése b) pontja értelmében e helyesbítések elfogadása úgynevezett csendes eljárásban történik. A szerződések magyar szövegéhez korábban született két helyesbítő jegyzőkönyvet a 2004. évi XXX. törvény már figyelembe vette, így azok kihirdetésére nincs újból szükség.

A 7. §-hoz

E § a 6. §-nak megfelelően tartalmazza a harmadik helyesbítő jegyzőkönyv hiteles magyar szövegét.

A 8. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. §, a harmadik helyesbítő jegyzőkönyv kihirdetéséről szóló 6. és 7. §, valamint a hatályba léptető rendelkezéseket tartalmazó 8. § a kihirdetést követő napon lép hatályba. A 2-5. § hatálybalépése pedig a Lisszaboni Szerződés rendelkezéseihez igazodik.

A Lisszaboni Szerződés 6. cikk (1) bekezdése értelmében a szerződést a szerződő felek alkotmányos követelményeiknek megfelelően megerősítik. A megerősítő okiratot az Olasz Köztársaság Kormányánál kell letétbe helyezni. A 6. cikk (2) bekezdése alapján a szerződés 2009. január 1-jén lép hatályba, feltéve, hogy valamennyi megerősítő okiratot letétbe helyezték. Ennek hiányában az azt követő hónap első napján lép hatályba, amelyen az utolsó megerősítő okiratot letétbe helyezték.

A hatálybalépés naptári napját a külpolitikáért felelős miniszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.