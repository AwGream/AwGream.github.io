2013. évi LXII. törvény indokolása

a fogyatékos személyek jogairól és esélyegyenlőségük biztosításáról szóló 1998. évi XXVI. törvény módosításáról

-----STARTING---POINT---ALTALANOS--- 

A fogyatékos személyek jogairól és esélyegyenlőségük biztosításáról szóló 1998. évi XXVI. törvény (a továbbiakban: Fot.) és a Fogyatékossággal élő személyek jogairól szóló egyezmény és az ahhoz kapcsolódó Fakultatív Jegyzőkönyv kihirdetéséről szóló 2007. évi XCII. törvény (a továbbiakban: Egyezmény) összhangjának megteremtése érdekében szükséges a Fot. fogyatékos személy fogalmának módosítása, a fogalom tartalmának bővítése. A törvényben szereplő fogalom kidolgozásában részt vett a fogyatékosságügyi civil szervezetek képviselőiből és a szabályozással érintett kormányzati szakértőkből álló munkacsoport. A törvény célja továbbá az Országos Fogyatékosságügyi Tanács összetételére és működésére vonatkozó szabályozás felülvizsgálata, a törvényben szereplő, lejárt akadálymentesítési határidők hatályon kívül helyezése, illetve az Országos Fogyatékosságügyi Program és az ahhoz kapcsolódó Intézkedési Terv szabályozásának racionalizálása.

A Fot. szerinti fogyatékossági támogatás a súlyosan fogyatékos személyek esélyegyenlőségét elősegítő, havi rendszerességgel járó pénzbeli juttatás, amely a súlyosan fogyatékos állapotból eredő társadalmi hátrányok mérséklését célozza. Havi összegét az önkiszolgálási képességtől függően a Fot. az öregségi nyugdíj mindenkori legkisebb összegének 65%-ában, illetve 80%-ában határozza meg. Az ellátás mértékének az öregségi nyugdíj mindenkori legkisebb összegéhez kötött meghatározása eredetileg azt a célt kívánta szolgálni, hogy a támogatás értékállósága a beépített automatizmus révén biztosított legyen. Tekintettel azonban arra, hogy az öregségi nyugdíj mindenkori legkisebb összege 2009 óta nem emelkedett, a fogyatékossági támogatás értékének megőrzését hatékonyabban szolgálja az a megoldás, ha az öregségi nyugellátásokat érintő mindenkori nyugdíjemelés mértékével azonos módon kerül sor a fogyatékossági támogatás összegének emelésére. Ez azt jelenti, hogy 2013. június 1-jétől az ellátás összege nem az öregségi nyugdíj mindenkori legkisebb összegéhez igazodik, hanem konkrét összegben kerül meghatározásra a Fot.-ban, amely összeg ezt követően évente a mindenkori nyugdíjemelés mértékének függvényében emelkedik.

-----STARTING---POINT---RESZLETES---

Az 1. §-hoz

A Fot. fogyatékos személy fogalmának meghatározása az Egyezmény ratifikációjából eredő kötelezettség. Az Egyezmény hazai végrehajtásáról szóló országvédésre 2012 szeptemberében került sor az Egyezmény nemzetközi ellenőrzését végző ENSZ-Bizottság előtt. A Bizottság a védés alapján elfogadott zárókövetkeztetésekben felhívta Magyarországot a fogyatékos személy fogalmának újradefiniálására.

A 2. §-hoz

A fogyatékosságügyi civil szervezetek képviselőiből és a szabályozással érintett kormányzati szakértőkből álló munkacsoport javaslata értelmében a Fot. hatályos rendelkezései között jelenleg szereplő, lejárt akadálymentesítési határidők helyett nem célszerű a törvényben újabb határidőket rögzíteni. A törvény értelmében a közszolgáltatásokhoz való az egyenlő esélyű hozzáférést biztosítani kell a fogyatékos személy számára.

A 3. §-hoz

A 2012-ben átalakított, új foglalkozási rehabilitációs rendszer célja a fogyatékos és megváltozott munkaképességű személyek integrált foglalkoztatásának elősegítése az egyénre szabott támogatások és szolgáltatások nyújtásával. Ehhez - a korábbi gyakorlattól eltérően - nemcsak a védett munkahelyek számára biztosít normatív támogatást, hanem pályázat útján valamennyi akkreditált munkáltató, szociális foglalkoztató támogatásban részesülhet a központi költségvetésből. A Fot. e paragrafusa az új foglalkozási rehabilitációs célokkal összhangban a jelenlegi jogszabályi környezetnek megfelelően szabályozza a foglalkoztatással kapcsolatos állami szerepvállalást.

A 4. §-hoz

A törvény 4. §-ában foglaltak eredményeképpen - az öregségi nyugellátások 2013. évi 5,2%-os emelése mértékének megfelelően - a fogyatékossági támogatás alacsonyabb mérték szerinti összege 2013. június hónaptól havi 975 forinttal, 19 500 forintra, a magasabb mérték szerinti összege havi 1200 forinttal, 24 000 forintra emelkedik. 2014. január 1-jétől az éves emelésre a nyugellátások és egyes más ellátások emeléséről szóló kormányrendeletben kerül sor.

Az 5. §-hoz

Az Országos Fogyatékosságügyi Program és az annak végrehajtását szolgáló Intézkedési Terv racionalizálása érdekében szükségessé vált az Intézkedési Terv megalkotásának kötelezettségét törvényi szinten rögzíteni, hiszen a Program az Intézkedési Terv elfogadása nélkül érdemben nem hajtható végre. A hatályos normaszöveg szerint az egyes célokhoz, intézkedésekhez rendelt források meghatározása a Program feladata, a gyakorlatban azonban ezt minden esetben az Intézkedési Terv tartalmazta, ezért ennek törvényi rögzítése is indokolt.

Az Országos Fogyatékosságügyi Tanács részt vesz a program kidolgozásában és a végrehajtás ellenőrzésében.

A 6. §-hoz

A fogyatékos személyek jogainak előmozdítása, életminőségük javítása, önálló életvitelük támogatása érdekében nyújtott, európai uniós forrásból finanszírozott, illetve hazai költségvetési támogatások túlnyomó többsége esetében a Fogyatékos Személyek Esélyegyenlőségéért Közhasznú Nonprofit Kft. jár el közreműködő szervezetként. A szervezet 100%-os állami tulajdonban álló gazdasági társaság, amelyet elsődlegesen éppen az ilyen támogatások kezelése céljából alapított a Kormány. Szakmai és technikai szempontból is célszerű e feladat törvényi szintű rögzítése.

A 7. §-hoz

Az intézkedés a fogyatékossági támogatásban részesülő, súlyosan fogyatékos emberek mellett a vakok személyi járadékában részesülő személyeket is érinti, tekintettel a kétféle ellátotti kör hasonló élethelyzetére, valamint a két ellátás szoros szabályozási összefüggéseire. A vakok személyi járadékának összege 2013. június hónaptól havi 15 360 forintról havi 800 forinttal, 16 160 forintra emelkedik.

Az emelt összegű fogyatékossági támogatás és vakok személyi járadéka legkorábban a júniusi jogosultsági hónapra vonatkozóan illeti meg az ellátottakat. Tekintettel arra, hogy a fogyatékossági támogatást és a vakok személyi járadékát havonta, a tárgyhónapot követően folyósítják, az érintettek július hónaptól fogják majd a június hónapra járó magasabb összegű ellátásukat megkapni.

A 8. §-hoz

A jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozat, valamint a jogszabállyal vagy közjogi szervezetszabályozó eszközzel létrehozott testületek felülvizsgálatáról szóló 1158/2011. (V. 23.) Korm. határozatban meghatározott feladatok végrehajtásáról szóló 1452/2011. (XII. 22.) Korm. határozat végrehajtásaként az Országos Fogyatékosságügyi Tanács működéséről a jövőben kormányhatározat fog rendelkezni. A jelenleg működő Tanácsot a Fot. hozta létre, ezért a tagok megbízatásának megszűnését is ebben a jogszabályban szükséges rögzíteni.

A 9. §-hoz

A rendelkezés technikai, pontosító módosításokat tartalmaz. A Fot. 18. § (3) bekezdésében megjelölt feladatot a Wesselényi Miklós Sportközalapítványtól a Magyar Olimpiai Bizottság vette át, ezért szükségessé vált ennek törvényi rendezése is.

A 10. §-hoz

A Fot. jelenleg több olyan, az egyenlő esélyű hozzáférés megteremtésére vonatkozó határidőt tartalmaz, amely lejárt, így - a 2. §-hoz kapcsolódó indokolásnál leírtak mellett, azzal összhangban - ezek hatályon kívül helyezése technikai szempontból is indokolt. A 8. §-hoz fűzött indokok alapján szükségessé vált az Országos Fogyatékosságügyi Tanács működésére vonatkozó teljes szabályozás kormányhatározatban történő rendezése. Ennek megfelelően sor kerül a Tanácsra vonatkozó törvényi rendelkezések, illetve a működéséről szóló kormányrendelet hatályon kívül helyezésére.

-----STARTING---POINT---VEGE---

A 11. §-hoz

A 11. § a hatálybalépésre vonatkozó rendelkezéseket tartalmazza.