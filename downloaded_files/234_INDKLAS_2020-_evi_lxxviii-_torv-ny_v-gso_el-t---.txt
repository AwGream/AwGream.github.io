2020. évi LXXVIII. törvény végső előterjesztői indokolása

az egyes törvényeknek a tizenharmadik havi nyugdíj visszaépítésével összefüggő módosításáról

-----STARTING---POINT---ALTALANOS--- 

2021-től a nyugdíjasok minden évben - a januári nyugdíjukon felül - tizenharmadik havi nyugdíjban részesülnek. A juttatás visszaépítése négy részletben történik. A tizenharmadik havi nyugdíj összege a kifizetésének első évében, 2021-ben a nyugellátások januári összegének 25 százaléka, 2022-ben az 50 százaléka, 2023-ban pedig a 75 százaléka. 2024-ben a nyugdíjasok a tizenharmadik havi nyugdíj teljes összegét kézhez kapják. Ezt követően minden évben az egy havi nyugdíj összegét kapják a jogosultak.

A Gazdaságvédelmi Akcióterv részeként bejelentett tizenharmadik havi nyugdíjhoz hasonló módon kapnak tizenharmadik havi ellátást más pénzbeli ellátásokban részesülő személyek. A tizenharmadik havi ellátásról kormányrendelet rendelkezik.

Ezen indokolás a jogalkotásról szóló 2010. évi CXXX. törvény 18. § (3) bekezdése, továbbá a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. § (2) bekezdés a) pontja alapján a Magyar Közlöny mellékleteként megjelenő Indokolások Tárában kerül közzétételre.

-----STARTING---POINT---RESZLETES---

Az 1. §-hoz

A törvényjavaslat értelmében a tizenharmadik havi nyugdíjat a Nyugdíjbiztosítási Alapból, az egészségbiztosítás pénzbeli ellátásai után járó tizenharmadik havi ellátást az Egészségbiztosítási Alapból kell finanszírozni.

A 2. §-hoz

A törvényjavaslatban foglaltak szerint - a nyugdíjprémiumhoz hasonlóan - a szociális ellátások tekintetében nem minősül jövedelemnek a tizenharmadik havi nyugdíj és a tizenharmadik havi ellátás.

A 3. §-hoz

A tizenharmadik havi nyugdíj minden tekintetben nyugellátásnak minősül, míg az egyéb ellátások után járó tizenharmadik havi ellátás önálló pénzbeli ellátás, ezért az utóbbi személyijövedelemadó-mentességéről külön rendelkezni kell.

A 4. §-hoz

A törvényjavaslat alapján a nyugdíjasok a január havi nyugdíjukon felül tizenharmadik havi nyugdíjat kapnak. A tizenharmadik havi nyugdíj annak a nyugdíjasnak jár, aki a tárgyévet megelőző év legalább egy napjára, valamint a tárgyév januárjára részesült az ellátásban. Tizenharmadik havi nyugdíjat a nyugellátásban részesülők, vagyis az öregségi nyugdíjasok, a hozzátartozói nyugellátásban részesülők és a szövetkezeti járadékosok kapnak.

Az 5. §-hoz

A szakasz a felhatalmazó rendelkezést tartalmazza.

A 6. §-hoz

A szakasz átmeneti rendelkezést tartalmaz a tizenharmadik havi nyugdíj visszaépítésével összefüggésben. 2021-től a nyugdíjasok minden évben - a januári nyugdíjukon felül - tizenharmadik havi nyugdíjban részesülnek. A tizenharmadik havi nyugdíj összege - a 2024. évtől eltérően - 2021-ben a nyugellátás januári összegének 25 százaléka, 2022-ben az 50 százaléka, 2023-ban a 75 százaléka.

-----STARTING---POINT---VEGE---

A 7. §-hoz

A szakasz a hatályba léptető rendelkezést tartalmazza.