2010. évi XXXIV. törvény indokolása

a Magyar Köztársaság Kormánya és Mongólia Kormánya között a vámügyekben történő együttműködésről és kölcsönös segítségnyújtásról szóló Egyezmény kihirdetéséről, valamint az Egyezmény módosítása kötelező hatályának elismeréséről és kihirdetéséről

-----STARTING---POINT---ALTALANOS---

Általános indokolás

A vámügyekben történő együttműködésről és kölcsönös segítségnyújtásról szóló Egyezmény célja a teherforgalom könnyítése és gyorsítása, a vámjogszabályok alkalmazásának és betartásának elősegítése, a vámjogszabályok megsértésének megelőzése, visszaszorítása, illetve jogszabálysértés esetén a nyomozás elősegítése, valamint a vámeljárások egyszerűsítése, és a szakmai együttműködés.

A Magyar Köztársaság Kormánya és Mongólia Kormánya 1995. szeptember 22-én írta alá a vámügyekben történő együttműködésről és kölcsönös segítségnyújtásról szóló Egyezményt.

Adminisztrációs hiba miatt a mongol fél által küldött ratifikációról a magyar hatóságok nem szereztek tudomást, így az még nem került kihirdetésre, habár nemzetközi jogilag 1998. február 5-én - a mongol ratifikáció megküldését követő 30. napon - hatályba lépett.

Az Egyezmény mongol ratifikációjáról történő tudomásszerzés időpontjában Magyarország már az Európai Unió tagállama volt, ezért kihirdetés előtt mérlegelni kellett, hogy nem érinti-e az Egyezmény a Közösség kizárólagos hatáskörét. Ezen túlmenően szükséges volt vizsgálni az új adatvédelmi szabályokkal való összeegyeztethetőséget is.

Az Alapszerződésekből, és azok módosításaiból egyértelmű, hogy míg az 1. pilléres vámuniós tárgykört érintő rendelkezések kizárólagos közösségi hatáskörbe tartoznak, a vámhatóságok együttműködésére vonatkozó 3. pilléres kérdésekben mind a Közösség, mind a tagállamok rendelkeznek hatáskörrel. Így a tagállamok önállóan köthetnek vámegyüttműködési megállapodásokat, csak azt a kötelezettséget kell betartaniuk, hogy az általuk kötött egyezmény nem lehet ellentétes sem az elsődleges, sem a másodlagos közösségi joganyaggal.

Jelen magyar-mongol megállapodás fent bemutatott tartalmára tekintettel a 3. pillérbe tartozó vámegyüttműködési megállapodás, ezért nincs akadálya a nemzeti hatáskörben történő szabályozásnak.

Az Egyezmény rendelkezéseinek áttanulmányozása után ugyanakkor megállapításra került, hogy azok egy része az időközben elfogadott új adatvédelmi szabályokkal ellentétes, valamint nincsen összhangban a közösségi joggal, ezért módosításuk szükséges.

Az Egyezmény előkészítésére, kezdeményezésére, létrehozására és megkötésére még a nemzetközi szerződésekre vonatkozó korábbi szabályozás, a nemzetközi szerződésekkel kapcsolatos eljárásról szóló 1982. évi 27. törvényerejű rendelet hatálya alatt került sor. Ennek megfelelően a megkötés az Egyezmény Kormány általi jóváhagyásával történt. A Kormány akkori jóváhagyása ma a kötelező hatály elismerésének felel meg, amelyet az új szabályozás, a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) szerint egy jogszabályba kellene foglalni a nemzetközi szerződésekkel kapcsolatos utolsó belső jogi lépéssel, a kihirdetéssel. Tekintettel azonban arra, hogy a jóváhagyás (kötelező hatály elismerése) már lezajlott - és beálltak a hozzá fűződő nemzetközi jogi következmények, tehát az egyezmény hatályba lépett - jelen kihirdető jogszabály nem tartalmazza a kötelező hatály elismerésére való utalást.

A kihirdetés még nem történt meg, ezért azt - mivel az Nsztv. szerint rendelkezéseit a hatálybalépésekor folyamatban levő ügyekben a szerződéskötéssel összefüggésben még el nem végzett cselekmények tekintetében is alkalmazni kell - az Nsztv. szabályai szerint kell megtenni.

Az Egyezmény tartalmát tekintve - a jogalkotásról szóló 1987. évi XI. törvény 4-5. §-ai alapján - törvényhozási tárgykört érintő szabályokat tartalmaz, ezért az Nsztv. értelmében a kihirdetésére - ellentétben a korábbi szabályozással, ami lehetővé tette volna a kormányrendeletben történő kihirdetést - törvényben kerülhet sor.

Az Nsztv. értelmében a szerződés-módosításokat nemzetközi szerződésként kell kezelni és azokat az alapegyezményhez igazodva, tehát jelen esetben törvényben kell kihirdetni, ezért az előterjesztés tartalmazza az Egyezmény módosításának kötelező hatályának elismerését és kihirdetését is. Az Egyezmény módosításának létrehozására a 31/2008. (VI. 30.) ME határozat adott felhatalmazást.

Az Egyezmény módosításának létrehozása Budapesten 2009. szeptember 21-24. között megtörtént, és végleges szövegének megállapítására az 1181/2009. (XI. 3.) Korm. határozat adott felhatalmazást, amelyre Ulánbátorban 2010. január 13-án került sor.

Jelen törvény az Nsztv. szabályainak megfelelően tartalmazza a kihirdetésre véglegezett Egyezmény és annak módosításának angol és magyar nyelvű változatát.

-----STARTING---POINT---RESZLETES---

Részletes indokolás

Az 1. §-hoz

Az 1. §-ban kihirdetésre kerül az Egyezmény.

A 2. §-hoz

A 2. § tartalmazza az Egyezmény hiteles angol és magyar szövegét.

A 3. §-hoz

Az Egyezmény rendelkezéseinek áttanulmányozása után megállapításra került, hogy azok egy része az időközben elfogadott új adatvédelmi szabályokkal ellentétes, valamint nincsen összhangban a közösségi joggal, ezért módosításuk szükséges.

A 4. §-hoz

Az Nsztv. rendelkezései értelmében az Egyezmény, így annak Módosítása is kiemelkedő fontosságú nemzetközi szerződésnek minősül, ezért a Módosítás kihirdetése az Országgyűlés hatáskörébe tartozik.

Az 5. §-hoz

Az 5. § tartalmazza a Módosítás hiteles angol és magyar szövegét.

A 6. §-hoz

A nemzetközi jogilag már hatályba lépett Egyezményt kihirdető, valamint a Módosítás kötelező hatálya elismeréséhez szükséges felhatalmazást tartalmazó rendelkezések a kihirdetést követő napon lépnek hatályba.

A Módosítást kihirdető rendelkezések csak a Módosítás nemzetközi jogi hatályba lépése időpontjában, tehát harmincadik nappal azután lép hatályba, hogy a Szerződő Felek diplomáciai úton értesítették egymást arról, hogy az Egyezmény hatálybalépéséhez szükséges belső jogszabályi követelményeknek eleget tettek.

A hatályba lépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg.

A törvény végrehajtásáról feladatköréből következően az adópolitikáért felelős miniszter gondoskodik, aki a jogalkalmazás megkönnyítése érdekében felhatalmazást kap az Egyezmény módosításokkal egységes szerkezetbe foglalt szövegének közzétételére.