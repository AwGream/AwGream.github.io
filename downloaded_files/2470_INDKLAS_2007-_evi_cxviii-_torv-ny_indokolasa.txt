2007. évi CXVIII. törvény indokolása

a Bolgár Köztársaságnak és Romániának az Európai Gazdasági Térségben való részvételéről szóló Megállapodás kihirdetéséről

-----STARTING---POINT---ALTALANOS---

Általános indokolás

Az Európai Gazdasági Térségről szóló Megállapodást (a továbbiakban: EGT-megállapodás) 1992. május 2-án írta alá az Európai Közösség 12 akkori tagállama, valamint az Európai Szabadkereskedelmi Társulás (EFTA) 7 tagállama (Ausztria, Finnország, Svédország, Norvégia, Izland, Liechtenstein és Svájc). A megállapodás 1994. január 1-jén 17 ország között lépett hatályba, mivel azt Svájc és Liechtenstein nem ratifikálta. Ausztria, Finnország és Svédország 1995. január 1-jén kilépett az EFTA-ból, és csatlakozott az Európai Közösséghez, így az Európai Gazdasági Térségben 15 EU-tag, valamint Norvégia, Izland és az 1995. január 1-jén csatlakozott Liechtenstein vett részt. Az Európai Unió 2004. május 1-jei újabb bővítését követően 10 tagállam csatlakozott 2005. december 6-ai hatállyal az EGT-hez. Jelenleg az EGT-nek tagja a 25 EU-tagállam és 3 nem EU-tagállam, azaz az Izlandi Köztársaság, a Liechtensteini Hercegség és a Norvég Királyság.

Az EGT-megállapodás lényegében az EU egységes belső piacának előírásait terjeszti ki a három nem EU-tag EGT-országra, vagyis az EGT-megállapodás értelmében megvalósul az áruk, szolgáltatások, munkaerő és tőke szabad áramlása a 27+3 tagország között. A szabadság nem teljes a tőkemozgás területén, mivel Izland és Norvégia megszorításokat alkalmaz a halászati szektorára történő tőkebefektetésekre, valamint Liechtenstein korlátozásokat érvényesít a munkaerő-áramlás területén. Az EGT-megállapodás nem terjed ki továbbá a Közös Agrárpolitikára, a Közös Kül- és Biztonságpolitikára, a monetáris unióra, valamint a vámunióra és a közös külkereskedelem-politikára sem.

Az EGT-megállapodás 128. cikke szerint bármely európai államnak, amely az Európai Közösség tagjává válik, csatlakoznia kell az EGT-hez. Románia és Bulgária az EU-hoz való csatlakozási szerződésében vállalta az EGT-hez való csatlakozást.

-----STARTING---POINT---RESZLETES---

Részletes indokolás

Az 1-2. §-hoz

Az EGT-bővítési megállapodás 6. cikke értelmében a megállapodást valamennyi szerződő félnek saját belső eljárásával összhangban meg kell erősítenie, illetve jóvá kell hagynia. A hatálybalépéssel kapcsolatban az EGT-bővítési megállapodás 6. cikk (2) bekezdése úgy rendelkezik, hogy az az utolsóként letétbe helyezett megerősítő vagy jóváhagyási okmány letétbe helyezését követő napon lép hatályba, amennyiben az EGT-bővítési megállapodáshoz kapcsolódó egyéb megállapodások szintén hatályba léptek.

Az EGT-bővítési megállapodás jellegéből adódóan, belső jogi szempontból - összhangban a nemzetközi szerződésekkel kapcsolatos eljárásról szóló 2005. évi L. törvény rendelkezéseivel - szükséges, hogy az Országgyűlés törvényben rendelkezzen a kötelező hatály elismeréséről és a megállapodás kihirdetéséről.

Az EGT-bővítési megállapodás aláírására 2007. július 25-én került sor Brüsszelben. Az aláírást megelőzően, 2007. július 23-án az Európai Unió Tanácsa határozatot fogadott el, amely egyrészről felhatalmazta a Tanács képviselőjét, hogy a megállapodást az Európai Közösség nevében aláírja, másrészről rendelkezett annak az EK részéről történő ideiglenes alkalmazásáról. Az ideiglenes alkalmazáshoz szükséges diplomáciai levélváltások még júliusban megtörténtek. Ez lehetővé tette, hogy az EGT-bővítési megállapodás ideiglenes alkalmazása 2007. augusztus 1-jén megkezdődjön. Az ideiglenes alkalmazást az Európai Közösség vállalja, és belső jogi szempontból Magyarország számára nem jelent változást vagy új kötelezettséget, mivel Románia és Bulgária tekintetében az EU-Szerződés és az EK-Szerződés, míg Norvégia, Izland és Liechtenstein tekintetében az EGT-megállapodás, valamint annak a 2004-es bővítési megállapodása rendezi szerződési viszonyainkat. Ennek megfelelően nem szükséges, hogy az Országgyűlés a kihirdető törvényben rendelkezzen az ideiglenes alkalmazásról.

A 3. §-hoz

Az Európai Gazdasági Térség bővítését célzó tárgyalások 2006. július 6-án kezdődtek egyrészről az EU 25 régi tagállama és a két, 2007. január 1-jén csatlakozott ország (Bulgária, Románia), másrészről pedig a három EGT/EFTA-ország, azaz Norvégia, Izland és Liechtenstein között.

2007. május 14-én Brüsszelben a két csatlakozó ország, a Bolgár Köztársaság és Románia, valamint az Izlandi Köztársaság, a Liechtensteini Hercegség, a Norvég Királyság és az Európai Közösség képviselői parafálták a Bolgár Köztársaságnak és Romániának az Európai Gazdasági Térségben való részvételéről szóló Megállapodást.

Az EGT-bővítési megállapodás értelmében a 30 tagúra bővülő EGT-n belül az Európai Unió egységes belső piacának szabályai érvényesülnek, kivéve a halászatot, a halászati tőkebefektetéseket és Liechtenstein esetében a munkaerő-áramlást. Az EGT-bővítési megállapodás tartalmazza a 2005. április 25-én Luxembourgban aláírt Európai Unióhoz történő csatlakozási szerződésnek az egységes belső piaccal összefüggő elemeit (a fenti kivételekkel), az átmeneti mentességi időszakokra, valamint az általános és speciális védzáradékokra vonatkozó rendelkezéseit.

Az EGT-bővítési megállapodás értelmében a nem EU-tag EGT-országok, vagyis Norvégia, Liechtenstein és Izland (EGT/EFTA-országok) által a belső piaci részvételért fizetett részvételi díj képezi az EGT Finanszírozási Mechanizmus (EEA Financial Mechanism) elnevezésű támogatási forma alapját.

Az EGT Finanszírozási Mechanizmus révén Izland, Liechtenstein és Norvégia 21,5 millió eurót bocsát Bulgária, illetve 50,5 millió eurót Románia rendelkezésére 2007. január 1. és 2009. április 30. között, Norvégia pedig további kétoldalú pénzügyi hozzájárulásként 20 millió eurót bocsát Bulgária, illetve 48 millió eurót Románia rendelkezésére ugyanezen időszakban.

Az EGT Finanszírozási Mechanizmus főbb támogatási jogcímei az üvegházhatást előidéző gázok kibocsátásának csökkentése, az energiahatékonyság és a megújuló energia, a fenntartható növekedés megkönnyítése, a schengeni vívmányok végrehajtása, valamint az egészségvédelem.

A három EGT/EFTA-ország átveszi a Románia és Bulgária csatlakozási szerződésében szereplő munkaerőmozgásra vonatkozó átmeneti rendelkezéseket.

A 4. §-hoz

A törvény hatálybalépése több lépcsőben történik. A kötelező hatály elismerésére adott felhatalmazást tartalmazó 1. § és a hatályba léptető rendelkezéseket tartalmazó 4. § a kihirdetést követő 8. napon lép hatályba. A 2-3. § hatálybalépése azonban igazodik az EGT-bővítési megállapodás rendelkezéseihez.

Az EGT-bővítési megállapodás 6. cikke értelmében azt a felek saját eljárásaiknak megfelelően erősítik meg vagy hagyják jóvá. A megerősítő vagy jóváhagyó okiratot az Európai Unió Tanácsának főtitkáránál kell letétbe helyezni. Az EGT-bővítési megállapodás az utolsóként letétbe helyezett megerősítő vagy jóváhagyási okmány letétbe helyezését követő napon lép hatályba, amennyiben az EGT-bővítési megállapodáshoz kapcsolódó egyéb megállapodások szintén hatályba léptek. Ennek naptári napját a külpolitikáért felelős miniszter a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdése értelmében a Magyar Közlönyben közzétett egyedi határozatával állapítja meg.