1998. évi XXX. törvény indokolása

a tűz elleni védekezésről, a műszaki mentésről és a tűzoltóságról szóló 1996. évi XXXI. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

A tűz elleni védekezésről, a műszaki mentésről és a tűzoltóságról szóló 1996. évi XXXI. törvény - abból kiindulva, hogy a tűzkárok csökkentésében, valamint a műszaki mentések gyors és eredményes végrehajtásában a biztosítók anyagilag közvetlenül érdekeltek - úgy rendelkezett, hogy a vagyonbiztosítás címén a biztosítókhoz befolyt díjak 1%-a a hivatásos és az önkéntes tűzoltóságok tűzoltási és műszaki mentéshez szükséges technikai eszközeinek, felszereléseinek beszerzésére, fejlesztésére használható fel.

A Magyar Biztosítók Szövetsége az Alkotmánybíróságnál kezdeményezte a törvény vonatkozó rendelkezéseinek megsemmisítését. Az Alkotmánybíróság 44/1997. (IX. 19.) AB határozatával - arra figyelemmel, hogy törvény nem állapított meg a biztosító számára fizetési kötelezettséget, nem határozta meg a fizetés jogcímét és nem tartalmazta az érintett biztosítási ágazatok körét - helyt adott az indítványnak, és megsemmisítette a törvény 44. §-ának, valamint az abban foglaltak végrehajtására kiadandó felhatalmazást tartalmazó 47. § (6) bekezdés a) pontjának vonatkozó részeit.

Az Alkotmánybíróság nem azt az elvet kifogásolta, hogy a biztosító járuljon hozzá a tűzoltóság fejlesztéséhez, hanem a szabályozási megoldást találta hiányosnak, indokolt, hogy ezek pótlásával a törvényalkotó szándéka maradéktalanul megvalósuljon.

A törvény 1. §-a a tűzvédelmi törvény 44. §-a helyébe új szakaszt léptet, amely meghatározza a biztosító fizetési kötelezettségét, az érintett biztosítási ágazatokat, továbbá azt, hogy a fizetési kötelezettség hozzájárulásnak minősül. Rendelkezik arról is, hogy ezt az összeget a költségvetésbe kell befizetni, és a felhasználásra vonatkozóan kimondja, hogy azt csak a hivatásos és az önkéntes tűzoltóság technikai eszközeinek, felszereléseinek beszerzésére és fejlesztésére lehet fordítani. A befizetési kötelezettség mértékét a törvény a korábbi szabályozásnak megfelelően 1%-ban határozza meg.

A javasolt megoldás nem példa nélkül álló, hasonló működik Németországban, Ausztriában, Szlovéniában és más európai országokban, de a II. világháborút megelőzően Magyarországon is volt ilyen gyakorlat.

A hozzájárulás előírásával nem a tűzoltóság, illetve a tűzoltóságot fenntartó több mint száz önkormányzat forrásainak bővítése, hanem elsődlegesen a tűzoltóság által végzett műszaki mentések ellátásához szükséges feltételek fokozatos megteremtése, a kár mérséklésében nyilvánvalóan érdekelt biztosítók bevonása a cél.

A tűzoltóság beavatkozásainak száma évről évre nő. Az összes eseményeken belül 60-65%-ot a tűz, 20-28%-os arányt a műszaki mentés képvisel. Az utóbbiak közel egyharmada a közúti baleseteknél történő közreműködés.

A törvény 2. §-a felhatalmazza a kormányt, hogy a tűzvédelmi bírság, valamint a biztosítók által fizetendő hozzájárulások befizetési és elszámolási rendjét, illetve ezen összegek felhasználásának módját, illetőleg ennek ellenőrzését határozza meg.

-----STARTING---POINT---VEGE---

A törvény 3. §-a értelmében a módosítás 1999. január 1-jén lép hatályba. Ez a megoldás lehetőséget ad arra, hogy a biztosítók 1998-ban ennek megfelelően tervezzék költségeiket, és a törvénymódosításból adódó kötelezettségeiket teljesíteni tudják.