2015. évi CCXI. törvény indokolása

a kéményseprő-ipari tevékenységről

-----STARTING---POINT---ALTALANOS--- 

A kéményseprő-ipari tevékenységről szóló törvény egyik célja a kéményseprő-ipari tevékenység hosszú távú, zavartalan ellátásának biztosítása az emberi élet védelme és a vagyonbiztonság érdekében.

A kéményseprő-ipari közszolgáltatásban jelentkező zavarok ugyanis az ellátásban bizonytalanságot okoznak, és ezzel tűz-, illetve életveszély kockázatát eredményezik. A kéményseprő-ipari közszolgáltatást átmeneti ellátás keretében jelenleg öt megyében - Baranya, Győr-Moson-Sopron, Hajdú-Bihar, Heves, Jász-Nagykun-Szolnok - 309 településen hat közérdekű szolgáltató végzi az illetékes katasztrófavédelmi igazgatóságok kijelölése alapján, mivel e megyékben piaci közszolgáltató vállalkozás nem található. A jelenlegi közszolgáltatási rendszer ezért - tehát elsősorban életvédelmi és kármegelőzési szempontokra figyelemmel - nem tartható fenn. A kéményseprő-ipari szolgáltatás stabilizálása a lakossági ellátásban csak teljes körű állami szerepvállalással lehetséges. A lakosság részére a kéményseprő-ipari szolgáltatást közfeladatként a szakmai érintettség miatt a hivatásos katasztrófavédelmi szervnek indokolt a jövőben biztosítania.

Magyarország 3154 településén 4 806 617 kémény ellenőrzését és szükség szerinti tisztítását 2014-ben 54 közszolgáltató végezte kötelező sormunkában, összesen mintegy 1850 fő kéményseprő-ipari szakmunkással, adminisztratív és más feladatokat ellátó munkavállalóval. 2015. január elsejétől az elvégzendő kéményseprő-ipari feladatok köre bővült, viszont a hivatásos katasztrófavédelmi szerv csak a lakossági szektorban látja el a kéményseprő-ipari tevékenységet. A kéményseprő-ipari piac 80-90 százalékát jelentő lakossági szektor tekintetében a kéményseprő-ipari szolgáltatás országos szintű, teljes körű ellátásának a hivatásos katasztrófavédelmi szerv általi átvétele - a 2015. január 1-jétől belépett új ellenőrzési feladatokkal is számolva - becsülhetően összesen 1350 kéményseprő munkavállalói és a kéményseprő-ipari feladatvégzéssel összefüggő adminisztratív dolgozói státusz rendszeresítését teszi indokolttá a katasztrófavédelmi szervnél. Azaz e létszám magában foglalja a kéményseprő-ipari tevékenység ellátásához kapcsolódóan a kéményseprő szakmunkásokon kívül az ügyfélszolgálati és egyéb adminisztrációs feladatok végrehajtásához szükséges kiszolgáló személyzetet is.

A kéményseprő-ipari tevékenységnek a lakosság számára az ország egész területén a hivatásos katasztrófavédelmi szerv általi ellátásával a szolgáltatás önkormányzati megszervezésével együtt járó bizonytalanságok elkerülhetőek lesznek.

A kéményseprő-ipari ellátásért jelenleg felelős önkormányzatok és a szolgáltatók közötti szerződések sajátos - közszolgáltatási - jellege, valamint az elmúlt időszakban a szolgáltatásban felmerült ellátatlansági problémák, és elsősorban a közszolgáltatás keretében végzett kéményseprő-ipari feladat alapvetően életvédelmi, vagyonvédelmi célzata megalapozza a kéményseprő-ipari feladat állami felelősségi körben való, állami szervek általi ellátását a természetes személyek tekintetében. Az a kormányzati szándék, hogy a lakosság rezsiköltségeit a lehető legalacsonyabbra csökkentse, összhangban áll azzal, hogy a lakossági kéményseprő-ipari ellátást a Kormány ingyenessé kívánja tenni.

-----STARTING---POINT---RESZLETES---

Az 1. §-hoz

A törvényben használt szakkifejezéseket értelmező fogalmi meghatározásokat tartalmaz.

A 2. §-hoz

A kéményseprő-ipari tevékenység tartalmát határozza meg, elhatárolva az állami szerv és a piaci szolgáltatók feladatvégzését az ingatlanok használati célja és tulajdonosi köre szerint, valamint különbséget téve a sormunkában, illetve a sormunkán kívül megrendelésre végzendő feladatok között. Egyidejűleg rögzíti, hogy a kéményseprő-ipari ellátásért mely esetekben kell költségtérítést, illetve díjat fizetni, valamint megállapítja a feladatvégzés kéményseprő-ipari szerv, illetve szolgáltató általi dokumentálásának és műszaki adatnyilvántartás vezetésének kötelezettségét. A rendelkezés a költségtérítés adók módjára való behajtásának lehetőségét is megállapítja.

A kéményseprő-ipari szervnek a kéményseprő-ipari tevékenység elvégzése érdekében az ingatlannál harmadik alkalommal történő megjelenése többlet-erőforrásokat igényel, ezért a lakossági fogyasztói körben is a sormunkára vonatkozó előzetes írásbeli értesítés szerinti harmadik alkalommal már kiszállási díjat kell fizetni. A kiszállási díj a jelenlegi települési közszolgáltatási díj harminc százalékának felel meg.

A 3. §-hoz

A kéményseprő-ipari tevékenység ellátásának kereteit ismerteti, rögzítve az ingatlanhasználó időszakos ellenőrzésről, valamint az érintett hatóságok veszélyhelyzetről történő értesítésének főbb szabályait. Egyidejűleg a kéményseprő-ipari szerv számára előírja kéménytűz és szén-monoxid-szivárgás káresemény esetére a 24 órán belüli helyszíni műszaki vizsgálat kötelezettségét, valamint lehetővé teszi az égéstermék-elvezető általánosnál gyakoribb időszakos ellenőrzése és tisztítása szükségességének és gyakoriságának a kéményseprő-ipari szerv, illetve szolgáltató általi megállapítását. Az ellenőrzés kétszeri meghiúsulása esetén a kéményseprő-ipari cég és az ingatlan használója harmadik időpontban állapodhat meg.

A 4. §-hoz

A kéményseprő-ipari tevékenység ellátásában résztvevő szakmunkások foglalkoztatására vonatkozó szabályokat tartalmazza.

Az 5. §-hoz

Az ingatlan használójának a kéményseprő-ipari tevékenységgel kapcsolatos kötelezettségeit és jogait rögzíti, egyidejűleg meghatározza a szén-monoxid-érzékelő berendezés használatának és műszaki megfelelősége tanúsításának szabályait. A szén-monoxid-érzékelő berendezés műszaki megfelelőségének kétsége esetére a kéményseprő-ipari szerv, illetve szolgáltató részére az illetékes piacfelügyeleti hatóság értesítésének, valamint a szén-monoxid-érzékelő berendezésekre vonatkozóan a piacfelügyeleti hatóság számára a közzététel kötelezettségét írja elő. A rendelkezés egyértelművé teszi az ingatlan tulajdonosának vagy használójának a kéményseprő-ipari tevékenységgel kapcsolatos panasza intézésének rendjét is.

A 6. §-hoz

A kéményseprő-ipari szervnél, illetve szolgáltatónál a kéményseprő-ipari tevékenység ellátása érdekében rendelkezésre kell állnia az ellenőrizendő ingatlanok és azok tulajdonosai beazonosítására vonatkozó alapadatoknak, ezért a kéményseprő-ipari szerv adatigénylésének és adatkezelésének, továbbá a kéményseprő-ipari szolgáltató adatkezelésének szabályait határozza meg adatvédelmi szempontból garanciális jelleggel.

A 7. §-hoz

A tűzvédelmi hatósági eljárás kéményseprő-ipari tevékenységgel kapcsolatos eseteit határozza meg, amikor a tűzvédelmi tárgyú jogszabályok alapján hatáskörrel és illetékességgel rendelkező tűzvédelmi hatóságok eljárásának van helye, ideértve az esetleges bírságolás, valamint a kéményseprő-ipari szolgáltató tevékenység végzésétől történő időszakos eltiltásának esetét is. Egyidejűleg rögzíti a kéményseprő-ipari szolgáltatókról a tűzvédelmi hatóság által vezetendő nyilvántartás tartalmi elemeit.

A 8. §-hoz

A kéményseprő-ipari tevékenység elvégzéséhez szükséges részletes szabályok alacsonyabb szintű jogszabályokban történő meghatározására vonatkozó felhatalmazó rendelkezéseket tartalmaz.

-----STARTING---POINT---VEGE---

A 9. §-hoz

Hatályba léptető rendelkezéseket tartalmaz. A mielőbbi hatálybalépést a megfelelő gyakorlati alkalmazhatóság teszi szükségessé.

A 10. §-hoz

A kéményseprő-ipari közszolgáltatásról szóló 2012. évi XC. törvény (a továbbiakban: Kik.tv.) alapján kötött, a törvény hatálybalépésekor hatályban lévő közszolgáltatási szerződések rendezéséhez a jogalkotónak segítséget kell nyújtania. Ezért a feleknek lehetővé teszi a hatályos közszolgáltatási szerződések megszüntetését, valamint azt is, hogy a közszolgáltatási szerződés hatályát a felek fenntartsák és a közszolgáltató - a szerződés hatályának időtartama alatt, a szerződés szerinti területen - a kéményseprő-ipari közszolgáltatást ellássa.

A módosítás így a megrendelő önkormányzatnak választási lehetőséget biztosít, hogy saját jogán, érdekei és lehetőségei figyelembevételével dönthessen arról, fenntartja-e a közszolgáltatási szerződést vagy áttér a hivatásos katasztrófavédelmi szerv általi szolgáltatásra. Az önkormányzat választási lehetőségének bevezetésével a kéményseprő-ipari szolgáltatás ellátását - az önkormányzat nemleges döntése esetén - több esetben nem az önkormányzat biztosítja majd, hanem egy állami szerv, azaz az önkormányzat önként átadja a kötelező feladata ellátását a katasztrófavédelmi szervezetnek. Ugyanez a helyzet, ha a lejárt közszolgáltatási szerződés nem hosszabbítható meg, illetve ahelyett új nem köthető, ekkor is az állami szerv látja el a kéményseprő-ipari tevékenységet.

Biztosítja a Kik.tv. 5. § (2) bekezdés c) pontja szerinti szerződés-megszüntetési feltétel érvényesülését is, amelyet a közszolgáltatási szerződések egy részében - a törvényi előírás ellenére - az eredeti szerződő felek nem fogalmaztak meg (rendes felmondás, legalább hat hónap felmondási idővel). Ha az önkormányzat nem kívánja a közszolgáltatási szerződést fenntartani, azt közös megegyezéssel vagy rendkívüli felmondással is megszüntetheti, természetesen a közszolgáltatási szerződésükben rögzített, illetve a polgári jog szabályai szerinti megfelelő elszámolás (Ptk. 6:212-6:213. §) mellett.

Ha a közszolgáltatást az önkormányzat saját döntése alapján biztosítja a jövőben is, a feleknek a közszolgáltatási szerződés tartalmát a törvény előírásaihoz kell igazítaniuk szerződésmódosítással.

Az új ellátási rendszer bevezetése érdekében a törvény nem teszi lehetővé a Kik.tv. alapján kötött, az új törvény hatálybalépésekor hatályban lévő közszolgáltatási szerződések időbeli hatályának meghosszabbítását, vagy azok helyett új közszolgáltatási szerződések kötését az új törvény hatálybalépését követően. Nem köthető új közszolgáltatási szerződés akkor sem, ha az új törvény hatálybalépésekor a közszolgáltatási szerződés már nincs hatályban.

Ha az önkormányzat a kéményseprő-ipari közszolgáltatás ellátását a közszolgáltatója útján a továbbiakban is vállalja, a közszolgáltatást ugyanolyan feltételekkel kell ellátnia, mint az állami kéményseprő-ipari szervnek. Így a lakosság körében - mind a kéményseprő-ipari szerv, mind az önkormányzati közszolgáltató általi ellátás esetén - csak a szolgáltatói előzetes írásbeli értesítés szerinti első időpontban lesz térítésmentes az ellenőrzés. Az előzetes írásbeli értesítés szerinti második és harmadik időpontban pedig a lakossági körben is díjat (kiszállási és vizsgálati díjat) kell fizetnie az ingatlan használójának. E díjakat a jogalkotó a 2015. július 1-jei állapot szerinti díjmértékhez viszonyítva állapítja meg, és azt nem haladják meg. A lakossági körbe nem tartozó meghatározott társasházi, lakásszövetkezeti ingatlanhasználók a kéményseprő-ipari szervnek költségtérítést, az önkormányzati közszolgáltatónak a 2015. július 1-jei állapot szerinti közszolgáltatási díjat fizetnek. A lakossági körbe nem tartozó minden egyéb ingatlanhasználó a kéményseprő-ipari szolgáltatónak piaci egyedi árat, míg az önkormányzati közszolgáltatónak a 2015. július 1-jei állapot szerinti közszolgáltatási díjat köteles fizetni.

Az önkormányzati közszolgáltató további alkalmazása esetén a helyi önkormányzat a központi költségvetésből igényelheti a közszolgáltatás 2015. július 1-jei állapot szerinti közszolgáltatási díjának megfelelő összeget. Az igényelhető összeget a közszolgáltatási díjból befolyó bevétel csökkenti.

A 11. §-hoz

A jogharmonizációs záradékot tartalmazza a kéményseprő-ipari tevékenységgel összefüggésben.

A 12. §-hoz

Hatályukat vesztő rendelkezések.