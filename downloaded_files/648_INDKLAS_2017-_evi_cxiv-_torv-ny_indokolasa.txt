2017. évi CXIV. törvény indokolása

a Magyarország Kormánya és Maryland Állam között a felsőoktatás területén történő együttműködésről szóló Megállapodás kihirdetéséről

Általános indokolás

A 2017. évi XXV. törvénnyel módosított nemzeti felsőoktatásról szóló 2011. évi CCIV. törvény 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról. A felhívott hivatkozás a föderatív állam esetében úgy rendelkezik, hogy amennyiben a nemzetközi szerződés kötelező hatályának elismerésére nem a központi kormányzat jogosult, annak központi kormányzatával létrejött előzetes megállapodás szükséges. Figyelemmel arra, hogy ez a jogszabályi feltétel - az Amerikai Egyesült Államok tekintetében - teljesült, került sor Maryland Állammal a Megállapodás aláírására.

A törvény fenti rendelkezése négy állam összesen hat felsőoktatási intézményét érinti. Kína, Thaiföld és Malajzia esetében egy-egy, az Egyesült Államok esetében pedig három egyetemről van szó (Boston University, Central European University, McDaniel College).

A nemzetközi egyetemekkel kapcsolatos tárgyalások lefolytatásáért felelős miniszterelnöki megbízott a McDaniel College tárgyában Maryland állam kormányzói hivatalával sikerrel lefolytatta a szükséges tárgyalásokat, a Megállapodás szövegtervezetét a marylandi partner 2017. július 3-án jóváhagyta.

A tárgyalási folyamat lezárását követően a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 5. §-ában foglaltaknak megfelelően a megállapodás szövegét az Emberi Erőforrások Minisztériuma, a Külgazdasági és Külügyminisztérium és az Igazságügyi Minisztérium a miniszterelnök elé terjesztette.

Az Nsztv. 5. § (2) bekezdésében foglaltak alapján a megállapodás szövegének végleges megállapításához szükséges miniszterelnöki jóváhagyás a 78/2017. (VII. 14.) ME határozatban került közzétételre.

A fentiek nyomán a Megállapodás 2017. július 14-én, Szijjártó Péter külgazdasági és külügyminiszter egyesült államokbeli látogatása során került aláírásra. Jelen megállapodás mintaként is szolgálhat a hasonló tárgyalások lefolytatásához, amelyekre Magyarország Kormánya nyitott.

A törvény célja a Magyarország Kormánya és Maryland Állam között a felsőoktatás területén történő együttműködésről szóló megállapodás kihirdetése és kötelező hatályának elismerése.

Részletes indokolás

Az 1. §-hoz

Az Nsztv. 7. § (1) bekezdés a) pontja, valamint (3) bekezdés b) pontja alapján a Megállapodás tárgykörére tekintettel az Országgyűlés ad felhatalmazást a Megállapodás kötelező hatályának elismerésére. Jelen paragrafus - az Alaptörvény 1. cikk (2) bekezdés d) pontjával és az Nsztv. 7. § (2) bekezdésével összhangban - a szerződéskötési eljárás e belső jogi aktusát rögzíti.

A 2017. évi XXV. törvénnyel módosított nemzeti felsőoktatásról szóló 2011. évi CCIV. törvény 76. § (1) bekezdés a) pontja értelmében az Európai Unión, illetve az Európai Gazdasági Térségen kívül székhellyel rendelkező, és Magyarországon oktatási tevékenységet folytató külföldi felsőoktatási intézmények esetében, Magyarország Kormánya és a székhely szerinti állam kormánya között nemzetközi szerződés megkötése szükséges a magyarországi működés elvi támogatásáról. A törvény rendelkezése az Egyesült Államok viszonylatában a McDaniel College magyarországi működésére is vonatkozik.

A 2. §-hoz

Arról rendelkezik, hogy a törvény elfogadásával az Országgyűlés a Megállapodást kihirdeti.

A 3. §-hoz

A Megállapodás rendelkezik a McDaniel College Budapest működésének támogatásáról, jogi státuszáról, budapesti tevékenységéről. Kijelöli továbbá a Megállapodás végrehajtásáért felelős szerveket, meghatározza a Felek által alkalmazott jogszabályokat és rendelkezéseket, valamint rendelkezik a Megállapodás érvényességéről.

A 4. §-hoz

A hatályba lépéshez szükséges eljárás részleteiről rendelkezik.