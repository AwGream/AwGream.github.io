2003. évi LXXXV. törvény indokolása

a számvitelről szóló 2000. évi C. törvény módosításáról

-----STARTING---POINT---ALTALANOS--- 

I. A törvénymódosítás célja, indokai, hatása

A jogharmonizációs programról és a végrehajtásával összefüggő feladatokról szóló 2072/2003. (IV. 9.) Korm. határozat az általános jogalkotási program részeként - 2003. II. félévére ütemezve - előírta a számvitelről szóló 2000. évi C. törvénynek (a továbbiakban: számviteli törvény) a közösségi joggal való teljes összeegyeztethetősége érdekében történő felülvizsgálatát és módosítását. Ennek megfelelően a törvény elsődleges célja az Európai Unióhoz történő csatlakozásból eredő jogharmonizációs kötelezettségek teljesítése.

A számviteli jogharmonizáció területén az alapvető feladatokat a 2001. január 1-jén hatályba lépett számviteli törvény szabályozása már elvégezte. A jelenlegi felülvizsgálatra elsősorban amiatt van szükség, mert 2001-2002-ben a számvitel nemzetközi harmonizációjával összefüggésben az Európai Unióban jelentős változtatásokra került sor a számviteli törvény alapjául figyelembe vett számviteli irányelvekben. A nemzetközi számviteli standardok rendszeréhez való határozott közelítés érdekében fogadták el a meghatározott jogi formájú gazdasági társaságok, illetve a bankok és más pénzintézetek éves és összevont (konszolidált) beszámolójáról szóló 78/660/EGK, 83/349/EGK és 86/635/EGK számú irányelvek értékelési szabályok tekintetében történő módosításáról szóló 2001/65/EK irányelvet, amelyet a tagállamoknak legkésőbb 2004. január 1-jétől be kell építeniük saját jogrendjükbe. A módosítás a pénzügyi instrumentumok meghatározott körére vonatkozóan bevezeti a valós (piaci) értéken történő értékelést.

Ezen irányelvi módosítással szorosan összefügg a nemzetközi számviteli standardok alkalmazásáról szóló 1606/2002. számú (EK) rendelet, amely a nemzetközi számviteli standardok közvetlen alkalmazásáról rendelkezik 2005. (egyes esetekben 2007.) január 1-jétől kezdődően a tőzsdei vállalkozások összevont (konszolidált) éves beszámolója tekintetében kötelező jelleggel, míg az egyéb, nem tőzsdei vállalkozások összevont (konszolidált) éves beszámolója, illetve az egyedi beszámolók tekintetében a tagállamokra bízza az alkalmazás lehetőségének kiterjesztését.

A számviteli irányelvek valós értéken történő értékelés bevezetésével összefüggő rendelkezéseit valamennyi tagállamnak, így a csatlakozó Magyarországnak is be kell illesztenie saját jogrendjébe, míg az 1606/2002. számú (EK) rendelet a csatlakozást követően közvetlenül a hazai jogrend részévé válik. Ezen utóbbi csak olyan kérdésekben igényel további szabályozást, amelyekről külön nem rendelkezik, illetve ott, ahol az alkalmazható eljárások tekintetében választási lehetőséget biztosít.

További számviteli jogharmonizációs kötelezettséget jelent a csatlakozásig a valamely tagállam jogának hatálya alá tartozó meghatározott jogi formájú gazdasági társaságok egy másik tagállamban létesített fióktelepeire vonatkozó adatközlési követelményeiről szóló 89/666/EGK (tizenegyedik) irányelv számviteli rendelkezéseinek átvétele.

Az Európai Unióhoz történő 2004. évi csatlakozásra való hivatkozással, a számviteli jogharmonizáció maradéktalan teljesítése érdekében ismételten megtörtént a számviteli irányelvek rendelkezéseinek való tételes megfelelés felülvizsgálata, az előírások összevetése, amelynek eredményeként - elsősorban a kiegészítő mellékletben szerepeltetendő adatok tekintetében - néhány további kötelezettség, illetve információ-részletezés meghatározása vált szükségessé.

A számviteli jellegű jogharmonizációs kötelezettségek mellett a számvitelt közvetlenül vagy közvetve érintő egyéb területeken végrehajtásra kerülő jogharmonizációs változások számviteli vonatkozásait is rendezni szükséges. Így a számviteli törvény további módosítását igényli többek között a gazdasági társaságokról szóló törvény, valamint a cégnyilvántartásról, a cégnyilvánosságról és a bírósági cégeljárásról szóló törvény jogharmonizációs felülvizsgálatával összefüggő módosítása, a csatlakozással vámszabadterületi státuszukat elveszítő gazdasági társaságok deviza-könyvvezetésének átmeneti biztosítása, a számla-aláírási kötelezettség tilalmával kapcsolatos áfa-irányelvi módosítás számviteli figyelembe vétele, az újrakodifikálásra kerülő általános forgalmi adóról szóló törvény számlázásra vonatkozó tervezett új rendelkezéseinek átvétele, az elektronikus bizonylatokkal kapcsolatos szabályok kiegészítése, az állami támogatásokkal, valamint az üvegzseb-programmal kapcsolatos információ-szolgáltatási kötelezettség számviteli megalapozása stb.

A jogharmonizációs célú módosításokon túlmenően a törvényben csak néhány kisebb pontosítás, kiegészítés szerepel, így pl. a fogalmi meghatározásokkal kapcsolatos pontosítások, az egyszeres könyvvitel vállalkozói körben történő alkalmazási lehetőségének 2004. január 1-jei megszüntetésével kapcsolatos technikai rendelkezések, az egyes adókra, adójellegű befizetési kötelezettségekre, illetve az Országos Számviteli Bizottság működésére vonatkozó kiegészítések.

A módosítások döntően 2004. január 1-jén lépnek hatályba azzal, hogy a törvény elfogadása esetén egyes rendelkezéseket, így elsősorban a valós értéken történő értékeléssel összefüggő előírásokat már a 2003. évi beszámoló elkészítésénél is lehet alkalmazni. Ugyanakkor a külföldi székhelyű vállalkozások magyarországi fióktelepeire vonatkozó adatközlési követelményekről szóló rendelkezések, illetve az általános forgalmi adóról szóló törvény újrakodifikálásához kapcsolódó pontosítások csak az Európai Unióhoz történő csatlakozási szerződést kihirdető törvény hatályba lépése napjától, míg a nemzetközi számviteli standardok alkalmazásáról, illetve a beszámolók elektronikus úton történő letétbehelyezéséről és közzétételéről szóló rendelkezések csak 2005. január 1-jétől (illetve a 2005. évi beszámolóra vonatkozóan) lépnek hatályba.

A törvény szerinti módosítások a hazai számviteli előírások közelítését (egyes kérdésekben teljes megfelelését) jelentik a nemzetközi (és nem csak az Európai Uniós) számviteli szabályokhoz, amelyek közvetlenül is elősegítik az egységes és összehasonlítható vállalkozási környezet megteremtését.

A törvénymódosításnak - a nemzetközileg összehasonlítható számviteli környezet megteremtésével - közvetetten gazdaságélénkítő hatása várható. A nemzetközileg elismert és alkalmazott számviteli szabályok napjainkban jelentős átalakuláson mennek keresztül és e tekintetben a változások követése, az azokhoz való folyamatos alkalmazkodás különösen fontos a versenyképesség szempontjából.

A nemzetközi számviteli standardok előírásrendszeréhez közelítő új értékelési szabályok a jelenleginél magasabb minőségi követelményt jelentenek és az alkalmazásban résztvevőktől (mind a beszámolót elkészítőktől, mind a beszámolót felhasználóktól) részletesebb szakmai ismereteket igényelnek.

Ezzel összefüggésben a következő időszakban egyrészt felértékelődik a regisztrált mérlegképes könyvelők, illetve okleveles könyvvizsgálók kötelező továbbképzésének rendszere, másrészt a felhasználók részéről is határozottabb igény várható az új számviteli ismeretek megszerzésére.

A beszámolók javasolt elektronikus úton történő letétbe helyezésének és közzétételének a lehetősége pedig az így letétbe helyezett és közzétett beszámolók jelenleginél sokkal szélesebb körű, elektronikus úton történő „azonnali” hozzáférését biztosítja, amely a gazdálkodás biztonsága, a hitelezők érdekeinek védelme szempontjából közvetlen előnyökkel jár.

II. A törvénymódosítás főbb témakörei

1. A valós értéken történő értékelés

Az EU számviteli szabályozása továbbfejlesztésének alapját a Bizottság Pénzügyi Szolgáltatásokra vonatkozó Akció Terve képezi [Action Plan, COM (1999) 232], amelynek egyik legfontosabb célja a beszámolók összehasonlíthatóságának megteremtése.

E cél elérése érdekében fogadták el a már hivatkozott 2001/65/EK irányelvet, amely módosította a 78/660/EGK, a 83/349/EGK és a 86/635/EGK számú számviteli irányelveket az értékelési szabályok tekintetében (a pénzügyi instrumentumok valós értéken történő értékelésének bevezetésével).

A hivatkozott irányelv a vállalkozások és a pénzügyi intézmények egyedi és összevont (konszolidált) éves beszámolójában a pénzügyi instrumentumok meghatározott körének valós értéken (piaci értéken, illetve azt közelítő értéken) történő értékeléséről rendelkezik. A tagállamokban a nemzeti szabályozás keretében kell biztosítani, hogy 2004. január 1-jét megelőzően elkészüljenek, és legkésőbb ezen időponttal hatályba lépjenek azok a nemzeti szabályok, amelyek az irányelvvel összhangban - a tagállamok döntésétől függően - lehetőségként vagy kötelezettségként előírják a pénzügyi instrumentumok meghatározott körének valós értéken történő értékelését.

Az irányelv a pénzügyi instrumentumok közzétételéről, valamint elszámolásáról és értékeléséről szóló IAS 32, valamint IAS 39 standardok legfontosabb előírásaival összhangban lévő szabályokat terjeszt ki az EU tagállamokra.

Hatály

A törvény szerint a valós értéken történő értékelés 2004. január 1-jétől - illetve már a 2003. évi mérlegfordulónapi értékelésnél - alkalmazható minden kettős könyvvitelt vezető vállalkozónál az egyedi beszámoló és az összevont (konszolidált) éves beszámoló tekintetében egyaránt.

A pénzügyi instrumentumok és azok besorolása

A törvény alapján a pénzügyi instrumentumok mérlegbeni és mérlegen kívüli pénzügyi eszközök és pénzügyi kötelezettségek lehetnek. A mérlegbeni pénzügyi eszközök közé tartoznak a befektetett pénzügyi eszközök, a forgóeszközökön belüli szerződéses kapcsolaton alapuló követelések, értékpapírok és a pénzeszközök. A mérlegbeni pénzügyi kötelezettségek alatt a szerződéses jogviszony alapján fennálló kötelezettséget kell érteni. A mérlegen kívüli pénzügyi eszközök a határidős, opciós ügyletek, illetve a swap ügyletek határidős ügyletrésze miatt fennálló követelések, a mérlegen kívüli pénzügyi kötelezettségek a határidős, opciós ügyletek, illetve a swap ügyletek határidős ügyletrésze miatt fennálló kötelezettségek.

A valós értéken történő értékelés szabályainak alkalmazása esetén a - fedezeti célú ügylet részét nem képező - pénzügyi eszközöket a jelenlegi minősítési szempontoktól függetlenül további négy kategóriába kell sorolni. Ennek megfelelően meg kell különböztetni a kereskedési célú, az értékesíthető, a lejáratig tartott pénzügyi eszközöket, valamint a gazdálkodó által keletkeztetett kölcsön- és más követeléseket.

A valós értéken történő értékelés esetén a - fedezeti célú ügylet részét nem képező - pénzügyi kötelezettségeket is további két csoportba kell sorolni: a kereskedési célú és az egyéb pénzügyi kötelezettségek közé.

A fedezeti célú ügyletekkel összefüggésben keletkezett - azok részét képező - pénzügyi eszközök és pénzügyi kötelezettségek külön elszámolási szabályok alá tartoznak.

A kereskedési célú pénzügyi eszközök közé tartoznak a forgóeszközök között kimutatott hitelviszonyt megtestesítő értékpapírok és tulajdoni részesedést jelentő befektetések, a kereskedési célúnak minősített követelések, és a nem fedezeti céllal kötött származékos ügyletekből (az árukra és a pénzügyi eszközökre vonatkozó elszámolási határidős, opciós és swap ügyletekből, valamint a pénzügyi eszközökre vonatkozó leszállítási határidős, opciós és swap ügyletekből) eredő mérlegen kívüli követelések, amelyeket a rövid távú (egy éven belüli) árfolyamnyereség-szerzés elérése érdekében történő értékesítés céljából tart a vállalkozó.

Az értékesíthető pénzügyi eszközök alapvetően a befektetett pénzügyi eszközök között szereplő tulajdoni részesedést jelentő befektetések és olyan hitelviszonyt megtestesítő értékpapírok, amelyeket a vállalkozó nem kereskedési céllal szerzett meg és nem szándékozik azokat a lejárati idő végéig megtartani, továbbá az ide átsorolt követelések.

A lejáratig tartott pénzügyi eszközök a lejárati idő végéig tartandó hitelviszonyt megtestesítő értékpapírokat, vásárolt követeléseket, valamint az áru leszállítási határidős, opciós ügyletekből eredő mérlegen kívüli követeléseket, továbbá a bankbetéteket és a pénzeszközöket foglalják magukban.

A gazdálkodó által keletkeztetett kölcsön- és más követelések olyan, nem vásárlás útján megszerzett követelések, amelyek eredeti szerződés szerinti jogosultja a gazdálkodó.

A kereskedési célú pénzügyi kötelezettségek az értékpapír kölcsönből eredő kötelezettségeket és a nem fedezeti célú származékos ügyletekből eredő mérlegen kívüli kötelezettségeket foglalják magukban. Az egyéb pénzügyi kötelezettségek az értékpapír kölcsönből eredő kötelezettségtől eltérő, szerződés alapján fennálló mérlegbeni kötelezettséget és mérlegen kívüli függő kötelezettséget, valamint az áru leszállítási határidős, opciós ügyletekből származó mérlegen kívüli pénzügyi kötelezettséget foglalják magukban.

A pénzügyi instrumentumok értékelése

Ha a vállalkozó úgy dönt, hogy alkalmazza a valós értéken történő értékelés szabályait, úgy a pénzügyi instrumentumok besorolását el kell végeznie és a kereskedési célú pénzügyi eszközöket és pénzügyi kötelezettségeket kötelező valós értéken értékelnie.

Az értékesíthető pénzügyi eszközöket a saját döntésétől függően értékelheti valós értéken (piaci értéken) vagy bekerülési értéken (annak törlesztésekkel és értékvesztéssel csökkentett, visszaírással növelt összegén).

A lejáratig tartott pénzügyi eszközöket és a gazdálkodó által keletkeztetett kölcsön- és más követeléseket a bekerülési értéken történő értékelés általános szabályai szerint kell értékelni és a bekerülési érték törlesztésekkel, valamint értékvesztéssel csökkentett, visszaírással növelt összegén kell kimutatni. Ezen eszközök tekintetében tehát nem lehet alkalmazni a valós értéken történő értékelést.

Az egyéb pénzügyi kötelezettségeket a szerződés szerinti értéken vagy névértéken kell kimutatni az esetleges törlesztésekkel csökkentett összegben.

A kereskedési célú mérlegbeni pénzügyi eszközhöz rendelt értékelési különbözet a valós értéknek a bekerülési értékhez képest fennálló pozitív, illetve negatív különbözetét mutatja és az eredménnyel szemben kerül elszámolásra. A nem fedezeti célú származékos ügyletek esetében az értékeléskor az ügylet várható eredményét (az ügylet tárgyát képező instrumentum értékeléskori piaci ára és a határidős kötési árfolyama közötti különbözetet) kell meghatározni, az tekintendő az ügylet valós értékének, amely általában megegyezik az értékelési különbözetével is, mivel a bekerülési érték minimális vagy nulla körüli érték. Ezt a különbözetet kell a származékos ügylet pozitív értékelési különbözete, illetve negatív értékelési különbözete címén elszámolni a követelések, illetve kötelezettségek között az eredménnyel szemben. Lényeges változást jelent, hogy a nem fedezeti célú származékos ügyletek várható, nem realizált nyeresége (valós értéke) is elszámolhatóvá válik az eredménnyel szemben, míg a jelenlegi törvényi szabályozás szerint csak a várható veszteséget lehet (kell) elszámolni céltartalék képzésével. A kereskedési célú pénzügyi instrumentumok állományból való kivezetésekor az értékelési különbözet az eredménnyel szemben visszavezetésre és az eszköz kivezetéséhez, illetve a származékos ügylet zárásához kapcsolódó teljes eredmény elszámolásra kerül.

Az értékesíthető eszközök esetében az eszközhöz rendelt értékelési különbözet csak a bekerülési értéket meghaladó valós érték és a bekerülési érték pozitív különbözeteként kerülhet elszámolásra és kizárólag a - saját tőke értékelési tartalékán belüli - valós értékelés értékelési tartalékával szemben. Ha a valós érték a bekerülési értéknél tartósan és jelentősen kisebb, akkor értékvesztést kell elszámolni az eredmény terhére, amely később visszaírható a bekerülési értékig az eredménnyel szemben. Egyidejűleg értékvesztés és értékelési különbözet nem állhat fenn az adott eszközhöz kapcsolódóan. Az eszköz könyvekből való kivezetésekor a kimutatott pozitív értékelési különbözetet vissza kell vezetni a valós értékelés értékelési tartalékával szemben.

Számviteli szempontból a fedezeti ügyletek csak származékos, illetve valutára, devizára vonatkozó azonnali ügyletek lehetnek. A törvény három féle fedezeti ügyletet határoz meg: a piaci érték (valós érték) fedezeti ügyletet, a cash-flow fedezeti ügyletet és a külföldi gazdálkodó szervezetben lévő nettó befektetés fedezeti ügyletét. A piaci érték (valós érték) fedezeti ügylet egy másik ügylet vagy ügyletek (fedezett alapügylet vagy alapügyletek), illetve tétel vagy tételek (fedezett tétel vagy tételek) piaci értékében bekövetkező változást fedezi. A cash-flow fedezeti ügylet a fedezett alapügylet vagy alapügyletek, illetve tétel vagy tételek várható jövőbeni pénzáramlásában bekövetkező változásokat fedezi. A külföldi gazdálkodó szervezetben lévő nettó befektetés fedezeti ügylete egy külföldi vállalkozásban lévő, devizában kifejezett tulajdoni részesedést jelentő befektetés, követelés, illetve kötelezettség devizaárfolyam-különbözetét fedezi. A fedezeti ügyletek értékelési különbözete - amely általában megegyezik az értékeléskori valós értékükkel (várható eredményükkel) - a piaci érték (valós érték) fedezeti ügyletnél a fedezett alapügylet (vagy alapügyletek), tétel (vagy tételek) eredményét csökkentő tételként, a cash-flow fedezeti ügylet és a külföldi gazdálkodó szervezetben lévő nettó befektetés fedezeti ügylete esetében a valós értékelés értékelési tartalékával szemben kerül elszámolásra, legfeljebb a fedezett alapügylet (vagy alapügyletek), illetve fedezett tétel (vagy tételek) eredménye összegéig.

A fedezeti ügyletek zárásakor azok értékelési különbözete visszavezetésre kerül - az ügylet jellegétől függően - az eredménnyel, illetve a valós értékelés értékelési tartalékával szemben, elszámolásra kerül az ügylet eredménye a fedezett ügylet (alapügylet) eredményét csökkentő tételként. Kivétel képeznek az olyan cash-flow fedezeti ügyletek, amelyek pénzügyi eszköz vagy pénzügyi kötelezettség bekerülésével járó jővőbeni ügyleteket fedeznek, itt a fedezeti ügylet záráskori teljes eredménye az alapügyletből származó eszköz vagy kötelezettség bekerülési értékét módosítja.

A valós érték

A valós érték a piaci érték, amely lehet a tőzsdén jegyzett árfolyam, vagy két fél szabad megállapodása szerinti érték, illetve a hasonló pénzügyi instrumentum árából levezetett számított érték, ezek hiányában a valós érték az általános értékelési eljárásokkal (pl. jelenérték számítással) megállapított, piaci árat közelítő érték. A valós érték az alkalmazott értékelési eljárás (becslés) eredménye, amely alapján a vállalkozó nem realizált eredményt mutat ki a beszámolójában.

A valós értéken történő értékelést minden esetben könyvvizsgálóval kell felülvizsgáltatni.

A pénzügyi instrumentumok átsorolása és áttérés más értékelési eljárásra

Az értékelési eljárások következetes alkalmazása és az árfolyam befolyásolási célú átértékeléseknek az elkerülése végett, bizonyos esetekben az átsorolás lehetősége erősen korlátozott, és minden esetben a bekerüléskori eredeti állapotra történő visszarendezéssel valósul meg, az értékelési különbözetek és az elszámolt eredmények visszavezetésre kerülnek, majd az átsorolás utáni besorolásnak megfelelő értékelési és eredményelszámolási szabályok szerint kell eljárni.

A bekerülési értéken történő általános értékelési eljárásról a valós értéken történő értékelésre áttérni csak év elején, a nyitó rendező tételek keretében, illetve átmeneti szabályként a 2003. évi beszámoló mérlegfordulónapi értékelésekor lehet, amikor az eredményt érintő tételek elszámolása - korábbi értékvesztések, aktív és passzív időbeli elhatárolások, céltartalékok visszarendezése és az értékelési különbözetek elszámolása - a megfelelő bevétel vagy ráfordítás számlával szemben történik, a saját tőkét érintő értékelési különbözetek elszámolása pedig közvetlenül a valós értékelés értékelési tartalékával szemben valósul meg. A valós értéken történő értékelés szabályairól a bekerülési értéken történő általános értékelési eljárásra való áttérésre (visszatérésre) csak a mérleg fordulónapján kerülhet sor, ez esetben minden eredményt érintő tétel közvetlenül a megfelelő bevétel, illetve ráfordítás számlával szemben kerül elszámolásra, a saját tőkét érintő értékelési különbözetek pedig a valós értékelés értékelési tartalékával szemben kerülnek kivezetésre.

2. A nemzetközi számviteli standardok alkalmazásáról szóló 1606/2002. számú (EK) rendelet

A számvitel továbbfejlesztésének talán legjelentősebb lépése az Európai Unióban a nemzetközi számviteli standardok (IAS) alkalmazásáról szóló 1606/2002. számú (EK) rendelet, amely előírja, hogy az Európai Unió tőzsdéin jegyzett vállalkozások az IAS-ek (a jövőben: IFRS-ek) egy úgynevezett uniós befogadási mechanizmus keretében jóváhagyott és kihirdetett körének megfelelően kötelesek összeállítani összevont (konszolidált) éves beszámolójukat 2005-től (egyes esetekben 2007-től) kezdődően. A rendelet szerint a tagállamok megengedhetik vagy megkövetelhetik azt is, hogy az említett vállalkozások az egyedi beszámolójukat, illetve, hogy a többi vállalkozás az egyedi és/vagy az összevont (konszolidált) beszámolóját a hivatkozott eljárás alapján jóváhagyott és kihirdetett standardok alapján állítsa össze.

A rendelet a csatlakozást követően, az Európai Unió Hivatalos Lapjában történő kihirdetéssel, külön adaptáció nélkül lép hatályba, az közvetlenül a hazai jogrend részévé válik. Ugyanakkor kiegészítő szabályozást igényelnek azok a kérdések, amelyekről a rendelet, illetve a rendelet alapján alkalmazandó standardok nem intézkednek. E tekintetben a törvény a rendelettel nem szabályozott kérdésekben a számviteli törvény vonatkozó előírásait rendeli megfelelően alkalmazni.

További szabályozási feladatot jelent a rendelet által biztosított lehetőségek közötti választás. A törvény élve a kiterjesztés lehetőségével, a tőzsdei vállalkozókon kívüli anyavállalatoknak is megengedi, hogy az összevont (konszolidált) éves beszámolójukat - saját elhatározásuk alapján - a számviteli törvény előírásai helyett a rendeletben foglaltak szerint állítsák össze. Ugyanakkor a törvény a rendelet alkalmazásának választási lehetőségét az egyedi beszámolókra egyenlőre nem terjeszti ki, az esetleges ilyen irányú kiterjesztés megfontolására az összevont (konszolidált) beszámolókra vonatkozó 2-3 éves tapasztalatok figyelembe vételével a későbbiekben indokolt visszatérni. Az IAS-ek (IFRS-ek) egyedi beszámolókra vonatkozó alkalmazása hosszabb felkészülési időt és több kapcsolódó jogszabály, így az adótörvények módosítását is igényli. Ez a felkészülés a tagállamok döntő többségénél is hosszabb időt vesz igénybe.

Az IAS-ek (IFRS-ek) meghatározott körben történő alkalmazásának előírásával nem kerül sor a számviteli irányelvek hatályon kívül helyezésére, azonban az Európai Unió meg kívánja teremteni az összhangot az irányelvek és az IAS-ek (IFRS-ek) között, és olyan elvi alapokra helyezi az irányelveket, hogy azok a modern gyakorlattal összhangban lévő, az IAS-ek (IFRS-ek) jövőbeli változásait követni képes keretét alkossák a pénzügyi beszámolási előírásoknak. A fenti célok figyelembe vételével a hivatkozott 2001/65/EK számú irányelv mellett már elfogadták a 78/660/EGK, a 83/349/EGK, a 86/635/EGK és a 91/674/EGK számú számviteli irányelvek ennek megfelelő újabb módosítását is (a számviteli irányelvek 51/2003/EK számú módosítása).

3. A valamely tagállam jogának hatálya alá tartozó meghatározott jogi formájú gazdasági társaságoknak egy másik tagállamban létesített fióktelepeire vonatkozó adatközlési követelményeiről szóló 89/666/EGK (tizenegyedik) irányelv

A külföldi székhelyű vállalkozások magyarországi fióktelepeinek működésével összefüggésben figyelembe kell venni, hogy a hivatkozott irányelv meghatározott fióktelepek esetében a fióktelepi beszámoló letétbe helyezése és közzététele alól felmentést ad (illetve eleve tiltja a tagállamoknak, hogy ilyen kötelezettséget előírjanak).

Mindez azt is jelenti, hogy az uniós előírásoknak való megfelelés érdekében különbséget kell tenni az Európai Unió tagállamaiban (illetve azzal azonosan kezelendő országokban), illetve az Európai Unión kívüli (harmadik) országban székhellyel rendelkező gazdasági társaságok magyarországi fióktelepei között.

A harmadik országban székhellyel rendelkező gazdasági társaságok magyarországi fióktelepeinek számviteli szabályozására - a közösségi jog erre vonatkozó eltérő rendelkezése hiányában - továbbra is a jelenlegi számviteli előírások lesznek teljes körűen érvényesek, míg az Európai Unió tagállamaiban (illetve azzal azonosan kezelendő országokban) székhellyel rendelkező gazdasági társaságok magyarországi fióktelepeinek működésével kapcsolatos számviteli előírások módosulnak a letétbe helyezési és a közzétételi kötelezettség tekintetében.

Természetesen a gazdasági elkülönülés nyomon követése, az adó- és járulékfizetési kötelezettségek teljesítésének egységes alapokon történő rendezése egyenlőre ezen fióktelepek esetében is szükségessé teszik - a versenysemlegesség elve alapján - a számviteli törvény egyéb, a könyvvezetésre, a beszámoló készítésére vonatkozó általános előírásainak az alkalmazását.

4. A 4. és a 7. számviteli irányelvek teljes körű átvétele

A számviteli jogharmonizációs kötelezettség maradéktalan teljesítése érdekében ismételten áttekintésre került a meghatározott jogi formájú gazdasági társaságok éves beszámolójáról szóló 78/660/EGK számú 4. és a meghatározott jogi formájú gazdasági társaságok összevont (konszolidált) beszámolójáról szóló 83/349/EGK számú 7. számviteli irányelv. Az irányelvi rendelkezések és a számviteli törvény hatályos előírásainak tételes összehasonlítása eredményeként, elsősorban a kiegészítő mellékletben további információk szerepeltetését indokolt előírni.

5. Egyéb jogharmonizációs kötelezettséggel kapcsolatos, számvitelt érintő kérdések

A gazdasági társaságokról szóló törvény és a cégnyilvántartásról, a cégnyilvánosságról és a bírósági cégeljárásról szóló törvény jogharmonizációs célú felülvizsgálata eredményeként e két törvény jelentősen módosult a 2003. évi XLIX. törvénnyel. Tekintettel arra, hogy a számviteli törvény előírásai szorosan összefüggnek a hivatkozott két törvény előírásaival, a változásokhoz a számviteli törvény vonatkozó előírásait is megfelelően illeszteni kell. Emiatt szükséges módosítani többek között a számviteli törvénynek a nem pénzbeli vagyoni hozzájárulásra, a vagyonvédelmi, a hitelezővédelmi előírásokra, a tőkeemelésre, a tőkeleszállításra, az osztalékfizetésre, a közbenső mérlegre, a saját részvények megszerzésére stb. vonatkozó előírásait. Emellett be kell építeni a számviteli törvény előírásaiba azokat az új elemeket (európai gazdasági egyesülés, visszaváltható részvény, alaptőke feltételes leszállítása), amelyeket a társasági jog változásai tartalmaznak.

Külön kiemelendő az elektronikus cégeljárás bevezetésével összefüggésben (amelyről a cégnyilvántartásról, a cégnyilvánosságról és a bírósági cégeljárásról szóló törvény külön módosítása fog rendelkezni a 68/151/EGK irányelv módosításának megfelelően) az elektronikus letétbe helyezés és közzététel lehetőségének a megteremtése.

A számviteli törvény javasolt módosítása figyelembe veszi a devizakülföldi gazdasági társaságokra vonatkozó egyéb jogi szabályozás jogharmonizációval összefüggő változásait is, amelyek következtében a legtöbb, a devizajogszabályok alapján jelenleg még devizakülföldinek (például vámszabadterületinek) minősülő gazdasági társaság megítélése megváltozik (az egységes belső piacon ezek a gazdasági társaságok nem minősülnek devizakülföldinek), annak ellenére, hogy tevékenységük ténylegesen nem módosul.

A Kormány kiemelt feladatának tekinti az érintett gazdasági társaságok jogi státuszának megváltozásával összefüggően a rájuk háruló adminisztrációs és pénzügyi többletterhek csökkentését. Ennek érdekében tartalmazza a törvény, hogy azok a gazdasági társaságok, amelyek kizárólag az uniós csatlakozással összefüggő jogszabályi változások miatt veszítik el devizakülföldi minősítésüket, csak legkésőbb az euró magyarországi bevezetése napjától lesznek kötelesek a beszámoló készítés általános szabályait alkalmazni (amely szerint a beszámolót a nemzeti pénznemben kell összeállítaniuk, a nemzeti pénznemben vezetett számviteli nyilvántartások alapján). A módosítás eredményeként azok a jelenleg devizakülföldinek minősülő gazdasági társaságok, amelyek euróban vezetik a könyveiket, nem lesznek kötelesek átállni a forint alapú könyvvezetésre akkor, amikor a csatlakozás következtében elveszítik devizakülföldi minősítésüket, azaz „megszakítás” nélkül vezethetik euróban a könyveiket Magyarország eurózónába történő belépéséig, és azt követően is. A tervezett átmeneti szabály szerint azok a jelenleg devizakülföldinek minősülő gazdasági társaságok, amelyek az eurótól eltérő konvertibilis devizában vezetik a könyveiket, szintén nem lesznek kötelesek átállni a forint alapú könyvvezetésre akkor, amikor a csatlakozás következtében elveszítik devizakülföldi minősítésüket, viszont az euró magyarországi bevezetése napjától kötelesek lesznek az általános szabályoknak megfelelni.

A hozzáadott értékadóról szóló 77/388/EGK irányelvet módosító 115/2001/EK irányelv kimondja, hogy a tagállamok nem követelhetik meg (közvetlen kötelezettségként nem írhatják elő) a hagyományos papíralapú számlák aláírását.

A hatályos számviteli törvényi szabályozás a számviteli bizonylat adatainak alaki és tartalmi hitelességére, megbízhatóságára (helytállóságára) épít, azt a bizonylati elv és a bizonylati fegyelem alapjának tekinti. A hitelesség, a megbízhatóság biztosításának jelenlegi eszköze a papíralapú számviteli bizonylatok (beleértve a számlát is) esetén az aláírás intézményének alkalmazása (kötelezettsége). E direkt kötelezettséget a hivatkozott irányelvi rendelkezés alapján meg kell szüntetni. A törvény ezt oly módon oldja meg, hogy az alaki és tartalmi hitelességnek a jövőben többféleképpen is meg lehet felelni, amelyek között - mint egyik lehetőség - továbbra is megtalálható az aláírás. A gazdálkodó döntésére van bízva, hogy a bizonylatok (beleértve a számlát is) hitelesítésének biztosítására milyen eljárást választ.

A bizonylatokkal összefüggő módosítások azok is, melyek az újrakodifikálásra kerülő általános forgalmi adóról szóló törvénynek a számlára vonatkozó módosított rendelkezéseivel való összhangot hivatottak biztosítani.

A törvény módosítja az elektronikus dokumentumokkal, iratokkal, mint számviteli bizonylatokkal kapcsolatos jelenlegi rendelkezéseket, elfogadva a fokozott biztonságú elektronikus aláírással és időbélyegzővel ellátott elektronikus dokumentumokat, iratokat is, figyelemmel arra, hogy az elektronikus dokumentumok, iratok hitelességének, megbízhatóságának, valamint a bizonylatok megőrzésének, archiválásának jogi és technikai követelményrendszere elsődlegesen nem számviteli kérdés, e tekintetben a számviteli szabályok befogadó/elfogadó szerepet kell, hogy betöltsenek. A módosított előírásokkal ugyanakkor az alkalmazás lehetősége számviteli szempontból biztosított lesz.

További, a nyilvántartások részletezésére, valamint a kiegészítő mellékletben szerepeltetendő információk körének bővítésére vonatkozó előírásokat is tartalmazza a törvény, megfelelve ezzel az állami támogatásokkal, illetve a közérdekű adatok nyilvánosságával kapcsolatos követelményeknek, elvárásoknak.

6. Egyéb pontosító módosítások

A törvény a jogharmonizációs célú módosításokon túlmenően csak néhány további pontosító, kiegészítő rendelkezést tartalmaz. Ezek közül kiemelhetőek a fogalmakkal kapcsolatos pontosítások, az egyszeres könyvvitel vállalkozói körben történő alkalmazási lehetőségének - három év átmeneti időt követően - 2004. január 1-jei megszüntetésével kapcsolatos technikai rendelkezések, az egyes adókra, befizetési kötelezettségekre, az Országos Számviteli Bizottság működésére vonatkozó kiegészítések.

-----STARTING---POINT---RESZLETES---

Az 1. §-hoz

A fogalmakra vonatkozó módosítások döntő része a 2001/65/EK irányelv szerinti valós értéken történő értékeléshez és kisebb részben egyéb jogharmonizációs igényekhez kapcsolódik.

A vállalkozó fogalom kibővül az európai gazdasági egyesüléssel, amely a gazdasági társaságokról szóló törvény módosításával került bevezetésre.

A valós értéken történő értékeléssel összefüggésben pontosításra kerül a pénzügyi instrumentum, a fedezeti ügylet, a függő és a biztos (jövőbeni) kötelezettségek, valamint a penziós ügyletek fogalma, továbbá bővülnek a fogalmak a tőkepiacról szóló törvénnyel összhangban a másodlagos értékpapír, a repó- és a fordított repóügylet, valamint az értékpapír kölcsönügylet fogalmával, illetve a pénzügyi instrumentumok elszámolásáról és értékeléséről szóló IAS 39, valamint a 2001/65/EK irányelv előírásaival összhangban a mérlegen kívüli tételek, a függő és a biztos (jövőbeni) követelések, a pénzügyi eszközök, a pénzügyi kötelezettségek, a tőkeinstrumentum, a más vállalkozó saját tőkéjét megtestesítő instrumentum, a kereskedési célú, az értékesíthető és a lejáratig tartott pénzügyi eszköz, a gazdálkodó által keletkeztetett kölcsön- és más követelések, a kereskedési célú és az egyéb pénzügyi kötelezettség, a származékos ügyletek, a valós érték, az előrejelzett ügyletek és a fedezeti hatékonyság fogalmával. A nemzetközi számviteli standardok alkalmazásáról szóló 1606/2002. számú (EK) rendelettel összefüggésben új fogalomként kerül bevezetésre a nemzetközi számviteli standardok kifejezés.

A törvény bevezeti a számviteli törvény fogalomhasználatába a tőkepiacról szóló törvény által meghatározott másodlagos értékpapír, értékpapír kölcsönzés, repó- és fordított repóügylet fogalmát, továbbá az IAS 39 előírásaihoz igazodva pontosítja és kibővíti a pénzügyi instrumentumok fogalmát, amely a valós értéken történő értékelés tárgya.

A törvény az IAS 39 előírásai figyelembevételével pontosítja a fedezeti ügylet fogalmát, amelynek során a fedezeti ügyleteket három fő csoportba sorolja. Így megkülönbözteti a valós érték (piaci érték) fedezeti ügyletet, a cash-flow fedezeti ügyletet és a külföldi gazdálkodó szervezetben lévő nettó befektetés fedezeti ügyletét.

A valós érték (piaci érték) fedezeti ügylet a fedezett alapügylet vagy ügyletek (tétel vagy tételek) piaci értéke változásának kockázatát, a cash-flow fedezeti ügylet a fedezett alapügylet vagy ügyletek (tétel vagy tételek) pénzáramlás változásának kockázatát, a külföldi gazdálkodó szervezetben levő nettó befektetés fedezeti ügylete a fedezett tétel vagy tételek devizaárfolyam-változásának kockázatát fedezi. A cash-flow fedezeti ügylet rendszerint olyan alapügylet jövőbeni pénzáramlás változásának kockázatát fedezi, amely csak a lejárati idő végén bekövetkező pénzmozgások pillanatában jár eredménnyel vagy potenciális eredménnyel, míg a fedezeti ügyletnek már a lejárati idő alatt történő értékelése során elszámolandó eredménye keletkezik. Az eddigi gyakorlattól eltérően a cash-flow fedezeti ügylet olyan előre jelzett alapügyletet is fedezhet, amelyre vonatkozóan konkrét szerződést még nem kötöttek a felek.

A törvény - az IAS 39 és a 86/635/EGK irányelv vonatkozó előírásainak figyelembe vételével - módosítja a penziós ügyletek fogalmát és egyértelműen meghatározza azok elszámolásának módját, egyidejűleg rendezi a repóügyletek elszámolási szabályait is. A módosítás értelmében a valódi penziós ügyletek és az óvadéki repóügyletek kölcsönügyletként elszámolandó olyan határidős visszavásárlási megállapodás kikötésével történő adásvételi ügyletek, amelyek esetében az eladó (penzióba adó, repóba adó) az ügylet tárgyát képező pénzügyi eszköz feletti rendelkezési és a hozamok szedésére vonatkozó jogait (ellenőrzési jogait) fenntartja. A nem valódi penziós ügyletek és a szállításos repóügyletek az adásvétel általános szabályai szerint elszámolandó olyan határidős, illetve opciós visszavásárlási megállapodás kikötésével történő adásvételi ügyletek, amelyek esetében az eladó (penzióba adó, repóba adó) az ügylet tárgyát képező pénzügyi eszköz feletti rendelkezési és a hozamok szedésére vonatkozó jogokat (ellenőrzési jogokat) nem tartja fenn, azok átkerülnek a vevőhöz. A penziós ügylet tárgyát képező pénzügyi eszközök köre bővebb, mint a repóügyleteké, az utóbbi ügyletek csak értékpapírokra vonatkozhatnak. A repóügyletek részletes szabályait a tőkepiacról szóló törvény határozza meg. A számviteli törvény módosítása a korábbi szabályozáshoz képest egyértelműbbé teszi az ügyletek besorolását és elszámolási szabályait, megszünteti a fogalmi átfedéseket.

A törvény által bevezetett mérlegen kívüli tételek fogalma magában foglalja a függő és a biztos (jövőbeni) követeléseket, illetve kötelezettségeket, melyekre általánosan jellemző, hogy egy már létező szerződés alapján fennálló, pénzeszköz vagy egyéb eszköz átvételére, illetve átadására vonatkozó követelések, illetve kötelezettségek, amelyek azért nem szerepelnek a mérlegben a mérleg fordulónapján, mert azok egy jövőbeni esemény bekövetkezésekor vagy a szerződés teljesítésekor válnak esedékessé. A függő követelések, illetve függő kötelezettségek általában a kapott biztosítékokkal, fedezetekkel, illetve a vállalt garanciával, kezességgel, opciós ügyletekkel kapcsolatosak, míg a biztos (jövőbeni) követelések és kötelezettségek határidős ügyletekhez kapcsolódó tételek. A függő és a biztos (jövőbeni) kötelezettségek - az egyéb eszközre vonatkozó függő kötelezettségek kivételével - a törvény értelmében, mint várható kötelezettségek céltartalék-képzési kötelezettség alá esnek.

A pénzügyi eszközök és a pénzügyi kötelezettségek a pénzügyi instrumentumok részét képező mérlegbeni, illetve mérlegen kívüli, szerződés alapján fennálló követelések és kötelezettségek, továbbá a pénzügyi eszközökhöz tartoznak a pénzeszközök, az értékpapírok, a bankbetétek függetlenül attól, hogy forgóeszköznek vagy befektetett eszköznek minősülnek.

A pénzügyi eszközök közé tartoznak - a valós értéken történő értékelés szempontjából csoportosítva - a kereskedési célú, az értékesíthető és a lejáratig tartott pénzügyi eszközök, valamint a gazdálkodó által keletkeztetett kölcsön- és más követelések (továbbá a külön nem nevesített, fedezeti ügylet részét képező pénzügyi eszközök). A pénzügyi kötelezettségek közé tartoznak - a valós értéken történő értékelés szempontjából csoportosítva - a kereskedési célú pénzügyi kötelezettségek, valamint az egyéb pénzügyi kötelezettségek (továbbá a külön nem nevesített, fedezeti ügylet részét képező pénzügyi kötelezettségek).

A kereskedési célú pénzügyi eszközök rövid távú árfolyamnyereség elérése érdekében tartott, értékesítés céljára szolgáló - a forgóeszközök között kimutatott - hitelviszonyt megtestesítő értékpapírok, tulajdoni részesedést jelentő befektetések, értékesítésre szánt vásárolt követelések, illetve saját jogon keletkeztetett követelések, továbbá a nem fedezeti célú származékos ügyletekből eredő mérlegen kívüli követelések.

Az értékesíthető pénzügyi eszközök olyan pénzügyi eszközök, amelyek beszerzésekor még nincs határozott döntés az eszköz tartásának szándékára vonatkozóan, hogy azt rövid távon értékesíteni, vagy a lejárat időpontjáig - illetve határozatlan futamidejű eszközök esetében hosszú távon - tartani fogják. Ide tartoznak a - befektetett eszközök között kimutatott - lejáratig tartani nem szándékozott, éven túli lejáratú hitelviszonyt megtestesítő értékpapírok, tulajdoni részesedést jelentő befektetések függetlenül attól, hogy azok kapcsolt vagy egyéb részesedési viszonyban lévő vállalkozóban fennálló részesedések, illetve a lejáratig tartani nem szándékozott, nem kereskedési célú vásárolt követelések.

A lejáratig tartott pénzügyi eszközök az olyan hitelviszonyt megtestesítő értékpapírok, vásárolt követelések, amelyeket a vállalkozó a lejárat időpontjáig szándékozik megtartani -függetlenül attól, hogy az éven belüli lejáratú és a forgóeszközök között szerepel a mérlegben, vagy éven túli lejáratú és befektetett pénzügyi eszköznek minősül -, továbbá lejáratig tartott pénzügyi eszközök a befektetett pénzügyi eszközök között kimutatott bankbetétek és a pénzeszközök függetlenül attól, hogy forintra vagy külföldi fizetőeszközre szólnak, valamint a nem származékos ügyletekből eredő mérlegen kívüli követelések.

A gazdálkodó által keletkeztetett kölcsön- és más követelések olyan saját jogon keletkeztetett követelések, amelyek esetében a követelést keletkeztető szerződés eredeti jogosultja maga a gazdálkodó és a követelést a gazdálkodó nem szándékozik értékesíteni. Nem sorolhatók ide a vásárolt követelések.

A kereskedési célú pénzügyi kötelezettségek a nem fedezeti célú származékos ügyletből eredő mérlegen kívüli kötelezettségek és az értékpapír kölcsönügylethez kapcsolódó kötelezettségek.

Egyéb pénzügyi kötelezettségek a kereskedési célú pénzügyi kötelezettségek közé nem tartozó mérlegbeni és mérlegen kívüli pénzügyi kötelezettségek.

A törvény szerinti származékos ügylet fogalma szűkebb tartalmú, mint a tőkepiacról szóló törvény által meghatározott származtatott ügylet. Származékos ügyletnek minősül minden elszámolási határidős, opciós, illetve swap ügylet (az ügylet tárgyát képező instrumentumtól függetlenül), továbbá a pénzügyi eszköz leszállítására vonatkozó határidős, opciós, illetve swap ügyletek. Nem minősül származékos ügyletnek az áru (pénzügyi eszköztől eltérő eszköz) leszállítására vonatkozó határidős és opciós ügylet.

A valós érték a piaci megítélésről rendelkezésre álló információk alapján lehet az ismert piaci ár (a tőzsdei árfolyam, illetve ha a pénzügyi instrumentum tőzsdén nem forgalmazott, a tőzsdén kívüli piaci ár), ennek hiányában a pénzügyi instrumentum összetevőinek, vagy a hasonló pénzügyi instrumentumnak a piaci ára alapján számított piaci érték, illetve ha ilyen módon az nem állapítható meg, akkor az általános értékelési eljárásokkal (például a jövőbeni pénzáramlások diszkontálásával számított jelenérték) meghatározott, a piaci árat elfogadhatóan közelítő érték (ez utóbbi általában a származékos ügyletek értékelésére alkalmazott eljárásokat jelenti).

Az előrejelzett ügylet olyan szerződés alapján még nem létező ügylet, amelynek bekövetkezése nagy valószínűséggel várható és az ügylet fajtája, tárgya, nagyságrendje, időpontja, időtartama, illetve egyéb feltételei tekintetében számszerűsíthető. Az előrejelzett ügylet jövőbeni pénzáramlás változásai miatt várható kockázatra cash-flow fedezeti ügylet köthető. Az előrejelzett ügylet lehet egy jövőbeni adásvételi ügylet, vagy valamilyen pénzügyi szerződés (például hitelfelvétel, kölcsönnyújtás, betételhelyezés stb.) is.

A fedezeti hatékonyság azt mutatja meg, hogy a fedezeti ügylet valós értékében, illetve pénzáramlásaiban bekövetkező változás mennyiben ellensúlyozza a fedezett ügylet vagy ügyletek (tétel vagy tételek) valós értékében, illetve pénzáramlásaiban bekövetkező változásokat. A törvény a hatékony fedezet egyik alapvető feltételeként írja elő, hogy az ellensúlyozás csaknem teljes legyen, amely leginkább akkor biztosítható, ha a fedezeti ügylet és a fedezett ügylet vagy ügyletek (tétel vagy tételek) legfontosabb feltételei megegyeznek (így például az ügylet jellegétől függően az ügylet tárgya, annak mennyisége és névértéke, a lejárati idő, a kamatfeltételek, az átárazási, a kamatfizetési, a tőketörlesztési időpontok, a kamatok mérésének alapja, a devizanem, a szerződéskötés időpontja és helye stb.). Az ügylet jellege határozza meg azt, hogy a felsorolt feltételek közül - adott esetben - melyek egyezőségét kell biztosítani. Ha a fedezeti ügylet és a fedezett ügylet vagy ügyletek (tétel vagy tételek) lejárati ideje nem pontosan egyezik meg, akkor is biztosítani kell, hogy a fedezeti ügylet lejárati ideje ne haladja meg a fedezett ügylet (tétel) lejárati idejét. Ha a fedezet nem hatékony - azaz a fedezeti ügylet és a fedezett alapügylet (tétel) valós értékében vagy pénzáramlásaiban bekövetkező változások egymáshoz viszonyított aránya a 80 és 125 százalék közötti sávon kívül van -, akkor a fedezeti ügyletet teljes egészében a kereskedési célú ügyletekre vonatkozó általános szabályok szerint kell elszámolni.

A nemzetközi számviteli standardok fogalmának rögzítését az indokolja, hogy azok alkalmazása - a nemzetközi számviteli standardok alkalmazásáról szóló 1606/2002. számú (EK) rendelet alapján - 2005. (egyes esetekben 2007.) január 1-jétől a tőzsdén jegyzett vállalkozások számára kötelező lesz, illetve a tőzsdén nem jegyzett vállalkozások számára lehetővé válik az összevont (konszolidált) éves beszámoló készítés tekintetében, másrészt a hatályos standardok átdolgozás és továbbfejlesztés alatt vannak, melynek eredményeként kiadandó új standardok más gyűjtő elnevezéssel és tartalommal jelennek meg. A nemzetközi számviteli standardok fogalma a Nemzetközi Számviteli Standard Bizottság által elfogadott vagy kibocsátott nemzetközi számviteli standardok, illetve ezek továbbfejlesztéseként létrejövő nemzetközi beszámoló készítési standardok, valamint azok módosításainak és értelmezéseinek együttesét jelenti.

A 2-3. §-hoz, a 6. §-hoz és a 49. § (1) bekezdéséhez

A számviteli törvény hatálya alá tartozó vállalkozóknak legkésőbb 2004. január 1-jével át kell térniük a törvény hatályos előírása alapján az egyszeres könyvvitelről a kettős könyvvitelre, az egyszeres könyvvitellel alátámasztott egyszerűsített beszámoló helyett kettős könyvvitellel alátámasztott éves (egyszerűsített éves) beszámolót kell készíteniük. 2004. január 1-jével megszűnik a vállalkozók körében az egyszeres könyvvitel vezetésének, illetve az egyszerűsített beszámoló készítésének a lehetősége. 2004. január 1-jétől az egyszeres könyvvitel vezetésének lehetősége jellemzően a számviteli törvény hatálya alá tartozó egyéb szervezeteknél marad meg. Emiatt az egyszeres könyvvitelre, az egyszerűsített beszámolóra vonatkozó törvényi előírásokat közvetlenül is alkalmazhatóvá kell tenni azokra a szervezetekre (gazdálkodókra), amelyeknél a beszámolókészítés, a könyvvezetés sajátosságait kormányrendelet szabályozza, azzal, hogy az egyszeres könyvvitel vezetésének lehetőségét és a könyvvezetési módok közötti váltás kötelezettségének előírását a vonatkozó kormányrendeletbe indokolt utalni.

A kormányrendelettel szabályozott sajátos beszámolási és könyvvezetési előírások nem ismétlik meg az általános előírásokat, ezért a számviteli törvény szövegében indokolt utalni arra is, hogy eltérő rendelkezés hiányában ezeknek is meg kell felelni, illetve, hogy a sajátos rendelkezések nem lehetnek ellentétesek a számviteli törvény alapelveivel.

A 4. §-hoz

A nemzetközi számviteli standardok alkalmazásáról szóló 1606/2002. számú (EK) rendelet 4. Cikke hatálya alá tartozó vállalkozó - a rendelet előírásai szerint - köteles a rendeletben foglalt eljárás alapján az Európai Unió Hivatalos Lapjában rendeleti formában kihirdetett nemzetközi számviteli standardoknak megfelelően összeállítani összevont (konszolidált) éves beszámolóját. A törvény mentesíti e vállalkozókat a magyar jogszabályoknak megfelelően összeállított összevont (konszolidált) éves beszámoló készítési kötelezettség alól azzal, hogy a kihirdetett nemzetközi számviteli standardokban nem szabályozott kérdések tekintetében e vállalkozók továbbra is a számviteli törvény előírásait kötelesek alkalmazni, a kihirdetett nemzetközi számviteli standardokkal összhangban.

Az 1606/2002. számú (EK) rendelet által biztosított lehetőséggel élve a törvény úgy rendelkezik, hogy a számviteli törvény szerint összevont (konszolidált) éves beszámoló készítésére kötelezett - az 1606/2002. számú (EK) rendelet 4. cikke hatálya alá nem tartozó - vállalkozó az összevont (konszolidált) éves beszámoló készítési kötelezettségének azzal is eleget tehet, ha az 1606/2002. számú (EK) rendeletben foglalt eljárás alapján az Európai Unió Hivatalos Lapjában rendeleti formában kihirdetett nemzetközi számviteli standardoknak megfelelően állítja össze az összevont (konszolidált) éves beszámolóját azzal, hogy a kihirdetett nemzetközi számviteli standardokban nem szabályozott kérdések tekintetében továbbra is a számviteli törvény előírásait köteles alkalmazni, a kihirdetett nemzetközi számviteli standardokkal összhangban.

Az 5. §-hoz

Az Európai Unió 83/349/EGK számú 7. irányelve előírja, ha az anyavállalat összevont (konszolidált) éves beszámolójának üzleti éve eltér az anyavállalat éves beszámolójának üzleti évétől, akkor az eltérés indokait, valamint az eszközökkel, a forrásokkal, a pénzügyi és jövedelmi helyzet alakulásával kapcsolatos olyan lényeges események hatását, melyek az anyavállalat éves beszámolójának mérlegfordulónapja és az összevont (konszolidált) éves beszámolójának mérlegfordulónapja között következtek be, a kiegészítő mellékletben be kell mutatni. A módosítás ezzel az előírással hozza összhangba a magyar szabályozást az uniós szabályozással.

A 7. §-hoz

A gazdasági társaságokról szóló törvény módosított előírásai szerint - az eddigiektől eltérően - nemcsak az osztalékelőleg fizetésének az alátámasztására szolgálhat a közbenső mérleg, hanem közbenső mérleg alapján is lehet - egyéb feltételek teljesülése mellett - saját részvényeket (ide értve a visszaváltható részvényt is) visszavásárolni (megszerezni), a részvénytársaság alaptőkéjét az alaptőkén felüli vagyonából megemelni. Ehhez kapcsolódóan módosul a törvény szerint a számviteli törvény 21. §-ának (1)-(2) bekezdése, meghatározva azt a közbenső időszakot (a legutolsó beszámolóval lezárt üzleti év mérlegfordulónapját követő nap és a közbenső mérleg fordulónapja közötti időszak), amelyre vonatkozóan a közbenső mérleget készíteni kell, és pontosítva a jelenlegi előírást azzal, hogy a beszámolóra vonatkozó szabályok szerint kell a közbenső mérleget elkészíteni.

A 8. §-hoz

A törvény egyértelművé teszi, hogy az óvadéki repóügyletet a valódi penziós ügyletekkel azonosan, kölcsönként kell elszámolni, ezért az óvadéki repóba vevőnél a határidős viszonteladási kötelezettség mellett vásárolt eszköz kifizetett vételárát, valamint az óvadéki repóba adónál a határidős visszavásárlási kötelezettség mellett eladott eszköz kifizetett visszavásárlási árát, továbbá értékpapír kölcsönügylet esetében a kölcsönbe adónál a kölcsönbe adott értékpapír kölcsön szerződés szerinti értékét a követeléseken belül egyéb követelésként kell kimutatni (amíg a viszonteladási, illetve visszavásárlási ár összegében ellenirányú pénzmozgás, továbbá értékpapír kölcsönügylet esetén az értékpapír visszaszolgáltatás miatt kötelezettség nem keletkezik, amelyet a követeléssel beszámítva kell majd rendezni).

A követeléseken belül önálló tételként kell kimutatni a származékos ügyletek pozitív értékelési különbözeteként azok valós értékét (azaz várható nyereségét), amennyiben a vállalkozó alkalmazza a valós értéken történő értékelést. (Ha a vállalkozó nem alkalmazza a valós értéken történő értékelés szabályait, akkor a származékos ügyletek közül csak a fedezeti ügyletek esetében lehet elszámolni a mérleg fordulónapján a várható nyereséget a bevételek között az aktív időbeli elhatárolással szemben.)

A 9. §-hoz

A gazdasági társaságokról szóló törvény új előírásai szerint, ha a részvénytársaság alapító okirata (alapszabálya) arra lehetőséget ad, a közgyűlés az alaptőke tíz százalékát meg nem haladó mértékben olyan névre szóló részvény kibocsátásáról is határozhat, amely alapján a részvénytársaságot vételi jog vagy a részvényest eladási jog illeti meg (visszaváltható részvény).

A visszaváltható részvények a számviteli elszámolásokban a saját részvényekhez hasonlóan jelennek meg. A visszavásárolt visszaváltható részvényt a visszaváltási értéken a saját részvények között kell a megszerzéstől az alaptőke kötelező leszállításának a cégbírósági bejegyzéséig kimutatni.

A 10. §-hoz

A befektetetett pénzügyi eszközök között kimutatott, névérték alatt beszerzett, hitelviszonyt megtestesítő kamatozó értékpapírok névértéke és beszerzési értéke közötti nyereségjellegű különbözetnek fokozatosan, a hátralévő lejárati idő alatt időarányos összegben az aktív időbeli elhatárolásokkal szembeni eredményként való elszámolásának a kötelező jellege a törvény szerint megszűnik. A vállalkozó maga dönti el, hogy alkalmazza-e az időbeli elhatárolást vagy sem. Nem lehet viszont alkalmazni az időbeli elhatárolást az olyan kamatozó értékpapírokra, amelyek a valós értéken történő értékelés alá tartoznak.

Az időbeli elhatárolás lehetőségként és nem kötelezettségként való előírását az indokolja, hogy az azonos jogokat megtestesítő kamatozó értékpapírok esetében az időbeli elhatárolás lehetetlenné teszi a csoportos nyilvántartást és értékelést, mert a különbözet csak egyedileg kezelhető. A valós értéken értékelt, értékesíthető pénzügyi eszköznek minősített, a befektetett pénzügyi eszközök közé sorolt kamatozó értékpapírok esetében pedig az időarányos összeg fokozatos elszámolása az eredményben, valamint a beszerzési érték feletti értékelési különbözet valós értékelés értékelési tartalékában való elszámolása kétszeres elszámolást jelentene, amely torzítaná a vállalkozó vagyoni helyzetéről kialakított képet.

Változik a szabályozás a tekintetben is, hogy az aktív időbeli elhatárolást nem csak az értékvesztés, az értékesítés, illetve a beváltás elszámolásakor kell megszüntetni, hanem abban az esetben is, ha az értékelés során úgy ítéli meg a vállalkozó, hogy az időbelileg elhatárolt nyereségjellegű különbözet nem fog megtérülni.

A 11. §-hoz

Változott a gazdasági társaságokról szóló törvénynek a nem pénzbeli hozzájárulás tartalmára, továbbá rendelkezésre bocsátására vonatkozó szabálya. Ha a nem pénzbeli hozzájárulás értéke az alaptőke 25 százalékát nem éri el, van lehetőség a nem pénzbeli hozzájárulás későbbi időpontban történő szolgáltatására, legfeljebb a cégbejegyzéstől számított ötödik év végéig. Ennek megfelelően módosul a törvény szerint a számviteli törvény jegyzett, de még be nem fizetett tőkére vonatkozó előírása.

A gazdasági társaságokról szóló törvény új előírása alapján a közgyűlés az alaptőke feltételes leszállításáról is határozhat. Ez esetben az alaptőke leszállítása hatályosulásának előfeltétele, hogy a részvénytársaság alaptőkéjének az alaptőke leszállításával egyidejűleg elhatározott felemelése megtörténjen. Ehhez kapcsolódik a törvény szerint a számviteli törvény 35. §-át kiegészítő (9) bekezdés rendelkezése, mely szerint a tőkeleszállítás, illetve a tőkeemelés cégjegyzékbe való bejegyzése időpontjával kell a könyvviteli nyilvántartásokban rögzíteni - a létesítő okirat módosításának megfelelően - mind a jegyzett tőke leszállítását, mind a jegyzett tőke felemelését.

A 12. §-hoz

A visszaváltható részvények visszavásárolt saját részvényekkel - számviteli szempontból - azonos kezeléséből következik, hogy a visszaváltható részvények visszavásárlási (megszerzési) értékének megfelelő összeget az eredménytartalékból a lekötött tartalékba át kell vezetni. Ezt tartalmazza a számviteli törvény 38. § (3) bekezdésének törvény szerinti módosítása. (A lekötött tartalékba átvezetett összeget az alaptőke leszállításának cégbírósági bejegyzésével egyidejűleg kell az eredménytartalékba visszavezetni.)

A gazdasági társaságokról szóló törvény bevezette az alaptőke feltételhez kötött leszállításának jogintézményét. Ez akkor alkalmazható, ha az alaptőke leszállítása egyébként nem kötelező és nem tőkekivonással jár, és oly módon, hogy az alaptőke leszállítása a lekötött tartalék javára történik. Az így képzett lekötött tartalék kizárólag a társasági veszteség csökkentésére vagy utóbb az alaptőke felemelésére fordítható.

Ehhez kapcsolódik a törvény számviteli törvény 38. §-át kiegészítő rendelkezése, mely szerint a tőkeleszállítás összegét a lekötött tartalékba a tőkeleszállítás cégjegyzékbe történt bejegyzése időpontjával kell átvezetni, ott elkülönítetten kell kimutatni. Az ily módon lekötött tartalékot vagy veszteségrendezésre (az erről szóló döntés időpontjával az eredménytartalékba történő átvezetéssel), vagy alaptőke emelésre (a tőkeemelés cégjegyzékbe történt bejegyzése időpontjával a jegyzett tőkébe történő átvezetéssel) lehet csak felhasználni.

A 13. §-hoz

A törvény a valós értéken történő értékelés alá vont értékesíthető pénzügyi eszközök beszerzési érték feletti pozitív értékelési különbözetének, illetve a cash-flow fedezeti ügylethez és a külföldi gazdálkodó szervezetben lévő nettó befektetés fedezeti ügyletéhez, illetve ez utóbbi fedezett tételéhez (alapvetően külföldi kapcsolt vállalkozásban lévő részesedéshez) kapcsolódó értékelési különbözetek saját tőkével szembeni elszámolását az értékelési tartalékon belül valósítja meg. Ezért az értékelési tartalékon belül meg kell különböztetni a hatályos szabályozás alapján a befektetett eszközök bizonyos körére alkalmazható, mérlegkészítéskori piaci értéken történő értékeléshez kapcsolódó értékhelyesbítés értékelési tartalékát és a valós értéken történő értékeléshez kapcsolódó valós értékelés értékelési tartalékát. Az értékhelyesbítés értékelési tartalékának változása mindig az értékhelyesbítéssel szemben, a valós értékelés értékelési tartalékának változása pedig az értékesíthető pénzügyi eszközök vagy - cash-flow fedezeti ügylet, valamint külföldi gazdálkodó szervezetben lévő nettó befektetés fedezeti ügylete esetén - a származékos ügyletek értékelési különbözetével szemben kerül elszámolásra.

A gazdasági társaságokról szóló törvény megváltozott előírása szerint a részvénytársaság saját tőkéjéből a részvényes javára, annak tagsági viszonyára figyelemmel kifizetést a társaság fennállása során a törvényben meghatározott esetekben és csak a számviteli törvényben meghatározott feltételek teljesülése esetén, a tárgyévi adózott eredményből, illetve a szabad eredménytartalékkal kiegészített tárgyévi adózott eredményből teljesíthet. Nem kerülhet sor kifizetésre, ha a részvénytársaságnak a számviteli törvény szerint helyesbített saját tőkéje nem éri el vagy a kifizetés következtében nem érné el a részvénytársaság alaptőkéjét.

A gazdasági társaságokról szóló törvény hivatkozott előírásához kapcsolódik a törvény szerint a számviteli törvény 39. §-a (3)-(4) bekezdésének módosítása, illetve a § kiegészítése. A módosuló, illetve kiegészülő számviteli előírások azonban - értelemszerűen - nemcsak a részvénytársaságokra vonatkoznak.

A módosítás lényege, hogy osztalékként, részesedésként, kamatozó részvény kamataként nemcsak a tárgyévi adózott eredmény, hanem a szabad eredménytartalékkal kiegészített tárgyévi adózott eredmény is csak az előírt feltételek teljesülése mellett fizethető ki.

Érdemileg változik az osztalékelőleg kifizethetőségének szabálya. A közbenső mérlegben kimutatott adózott eredményen túlmenően a szabad eredménytartalékkal kiegészített közbenső mérleg szerint adózott eredmény is kifizethető (a kifizetésnél számításba vehető), de csak akkor, ha a lekötött tartalékkal, továbbá az értékelési tartalékkal csökkentett - a közbenső mérlegben kimutatott - saját tőke összege az osztalékelőleg megállapított összegének figyelembe vételével sem csökken a jegyzett tőke összege alá.

A gazdasági társaságokról szóló törvény megváltozott előírása alapján indokolt módosítani a saját részvény, a saját üzletrész, továbbá a visszaváltható részvény visszavásárlása (megszerzése) feltételeinek számviteli előírását is. A törvény szerint a saját részvény, a saját üzletrész, a visszaváltható részvény visszavásárlási (megszerzési) értékére

- a legutolsó beszámolóval lezárt üzleti év osztalékként, részesedésként, kamatozó részvény kamataként figyelembe nem vett tárgyévi adózott eredmény (mérleg szerinti eredmény), illetve a szabad eredménytartalékkal kiegészített, osztalékként, részesedésként, kamatozó részvény kamataként figyelembe nem vett tárgyévi adózott eredmény (mérleg szerinti eredmény), vagy

- a közbenső mérlegben kimutatott - osztalékelőlegként figyelembe nem vett - adózott eredmény, illetve a szabad eredménytartalékkal kiegészített közbenső mérlegben kimutatott - osztalékelőlegként figyelembe nem vett - adózott eredmény

fedezetet kell nyújtson úgy, hogy a lekötött tartalékkal, az értékelési tartalékkal, továbbá a visszavásárlás (a megszerzés) értékével csökkentett saját tőke összege nem csökken a jegyzett tőke összege alá.

A 14. §-hoz

A gazdasági társaságokról szóló törvény módosított előírásaihoz kapcsolódóan a törvény egyértelművé teszi, hogy a jegyzett tőkén felüli saját tőke terhére történő tőkeemelés csak akkor valósulhat meg, ha

- a legutolsó beszámolóval lezárt üzleti év mérlegében, illetve

- a közbenső mérlegben

kimutatott - osztalékként, részesedésként, kamatozó részvény kamataként, illetve osztalékelőlegként figyelembe nem vett - adózott eredmény (mérleg szerinti eredmény), szabad tőketartalék, szabad eredménytartalék arra fedezetet nyújt. A számviteli törvény 39. §-hoz kapcsolódó fedezet-megállapítástól az eltérés abból adódik, hogy a gazdasági társaságokról szóló törvény a saját tőke terhére történő tőkeemelésnél feltételként az alaptőkén felüli vagyon meglétét írja elő a tőkeemelés forrásaként.

Mivel a legutolsó beszámolóval lezárt üzleti év mérlege, illetve a közbenső mérleg a gazdasági társaságokról szóló törvényben meghatározott időtartamon belül (ez általában a fordulónapot követő hat hónap) több kifizetés, ügylet alátámasztására is szolgálhat, a törvény úgy rendelkezik, hogy ilyen esetekben a feltételek vizsgálata során a kifizetéseket, ügyleteket együttesen (egybeszámítva) kell figyelembe venni.

A 15. §-hoz

A hatályos előírások szerint céltartalék-képzési kötelezettséget a számviteli törvény, illetve a felhatalmazása alapján kiadott számviteli kormányrendeletek írnak elő. Felmerült ugyanakkor annak az igénye, hogy külön törvény, illetve kormányrendelet további céltartalék-képzési kötelezettséget, illetve lehetőséget írhasson elő. Ennek biztosítására szolgál a törvény szerinti kiegészítés azzal, hogy ilyen esetekben a külön törvényben, illetve kormányrendeletben meghatározottak szerint kell eljárni.

A 16. §-hoz

A törvény egyértelművé teszi, hogy az óvadéki repóügyletet a valódi penziós ügyletekkel azonosan, kölcsönként kell elszámolni, ezért az óvadéki repóba adónál a határidős visszavásárlási kötelezettség mellett eladott eszköz kapott eladási árát, valamint a repóba vevőnél a határidős visszonteladási kötelezettség mellett vásárolt eszköz kapott viszonteladási árát, továbbá értékpapír kölcsönügylet esetében a kölcsönbe vevőnél a kölcsönbe vett értékpapír kölcsön szerződés szerinti értékét a kötelezettségeken belül egyéb kötelezettségként kell kimutatni (egyidejűleg a feleknél visszavásárlási, illetve a vételi ár összegében fennálló követelést a keletkezett kötelezettséggel, továbbá értékpapír kölcsönügylet esetén az értékpapír visszaszolgáltatás miatt a kölcsönbe vevőnél a keletkezett követelést, illetve a kölcsönbe adónál a keletkezett kötelezettséget a kölcsönbe adáskor keletkezett kötelezettséggel, illetve követeléssel szemben beszámítva kell rendezni).

A kötelezettségeken belül önálló tételként kell kimutatni a származékos ügyletek negatív értékelési különbözeteként azok valós értékét (azaz várható vesztességét), amennyiben a vállalkozó alkalmazza a valós értéken történő értékelést. (Ha a vállalkozó nem alkalmazza a valós értéken történő értékelés szabályait, akkor a mérleg fordulónapján a várható veszteséget fedezeti ügyletek esetében passzív időbeli elhatárolásként, a kereskedési ügyletek esetében céltartalék-képzésként kell elszámolni.)

A 17. §-hoz

A befektetetett pénzügyi eszközök között kimutatott, névérték felett beszerzett, kamatozó értékpapírok névértéke és beszerzési értéke közötti veszteségjellegű különbözetnek fokozatosan, a hátralévő lejárati idő alatt időarányos összegben a passzív időbeli elhatárolásokkal szembeni eredményként való elszámolásának a kötelező jellege a törvény szerint megszűnik. A vállalkozó maga dönti el, hogy alkalmazza-e az időbeli elhatárolást vagy sem. Nem lehet viszont alkalmazni az időbeli elhatárolást olyan kamatozó értékpapírokra, amelyek a valós értéken történő értékelés alá tartoznak. Az elhatárolás lehetőségként és nem kötelezettségként való előírását az indokolja, hogy az azonos jogokat megtestesítő kamatozó értékpapírok esetében az időbeli elhatárolás lehetetlenné teszi a csoportos nyilvántartást és értékelést, mert a különbözet csak egyedileg kezelhető. A valós értéken értékelt, értékesíthető pénzügyi eszköznek minősített, a befektetett pénzügyi eszközök közé sorolt kamatozó értékpapírok esetében nem jelentene kétszeres elszámolást az eredményben az időarányos összeg fokozatos elszámolása, valamint a beszerzési érték alatti értékvesztésnek az elszámolása, mert az általános szabály szerint az időbeli elhatárolásban elszámolandó összeg meghatározásánál figyelembe kell venni az értékvesztésként már elszámolt összeget és csak az időarányos különbözet értékvesztéssel csökkentett összege kerül az időbeli elhatárolásba. Mivel azonban a névérték alatt vásárolt, valós értéken értékelt kamatozó értékpapíroknál nem biztosítható a kétszeres elszámolás elkerülése, ezért a szabályozási összhang megteremtése érdekében a valós értéken értékelt értékpapírokra az időbeli elhatárolásra vonatkozó szabályt általánosan nem lehet alkalmazni.

A 18. §-hoz

A valós értéken történő értékelés alkalmazási köre

A törvény a 2001/65/EK irányelv és az IAS 39 alapján bevezeti a pénzügyi instrumentumok meghatározott körére a valós értéken történő értékelés szabályait, amelyet a vállalkozók saját döntésük alapján alkalmazhatnak az egyedi beszámoló, illetve az összevont (konszolidált) éves beszámoló készítésénél egyaránt, fenntartva az egyéb instrumentumokra vonatkozóan a bekerülési (beszerzési) értéken történő értékelés általános szabályait. A valós értéken történő értékelés törvényben nem szabályozott kérdései tekintetében a hitelintézetek és a pénzügyi vállalkozások éves beszámoló készítési és könyvvezetési kötelezettségének sajátosságairól szóló kormányrendeletben meghatározott részletszabályok alkalmazhatók értelemszerűen.

A pénzügyi instrumentumok besorolása a valós értéken történő értékelés szempontjából

A törvény értelmében, a valós értéken történő értékelés szempontjából a pénzügyi eszközöket a kereskedési célú, az értékesíthető és a lejáratig tartott pénzügyi eszközök, valamint a gazdálkodó által keletkeztetett kölcsön- és más követelések közé, a pénzügyi kötelezettségeket a kereskedési célú és az egyéb pénzügyi kötelezettségek közé kell besorolni azok bekerülésekor, feltéve, hogy a pénzügyi eszköz vagy a pénzügyi kötelezettség nem képezi részét fedezeti ügyletnek. Ez a besorolás nem változtatja meg a mérlegben a pénzügyi eszközök forgóeszközzé vagy befektetett eszközzé, illetve a pénzügyi kötelezettségek rövid lejáratú vagy hosszú lejáratú kötelezettségekké való besorolását. A fedezeti ügyletek részét képező pénzügyi eszközöket és pénzügyi kötelezettségeket a fedezeti ügyletekre vonatkozó értékelési és elszámolási szabályok szerint kell kezelni.

A pénzügyi instrumentumok magukban foglalják a mérlegbeni pénzügyi eszközöket és pénzügyi kötelezettségeket, valamint a mérlegen kívüli pénzügyi eszközöket (követeléseket) és pénzügyi kötelezettségeket, illetve az ezeket keletkeztető szerződéseket, ügyleteket.

A valós értéken történő értékelés alkalmazása esetén a kereskedési célú pénzügyi eszközöket és pénzügyi kötelezettségeket valós értéken kell értékelni (ideértve a kereskedési célú származékos ügyleteket is az általuk keletkeztetett mérlegen kívüli követelések és kötelezettségek együttes értékelésével). Az értékesíthető pénzügyi eszközök esetében a vállalkozó saját döntése szerint értékelheti az adott pénzügyi eszközt valós értéken vagy bekerülési értéken. A lejáratig tartott pénzügyi eszközök és a gazdálkodó által keletkeztetett kölcsön- és más követelések, illetve az egyéb pénzügyi kötelezettségek a bekerülési értéken (a bekerülési érték törlesztésekkel és - pénzügyi eszközök esetében - értékvesztéssel csökkentett, visszaírással növelt értékén) értékelendők.

A törvény szerint csak olyan pénzügyi eszközöket és pénzügyi kötelezettségeket, illetve ügyleteket lehet valós értéken értékelni, amelyek esetében a valós érték megbízhatóan meghatározható. Nem lehet valós értéken értékelni az értékesíthető kategóriába tartozó, kapcsolt vállalkozásban lévő, befektetett eszköznek minősülő, tulajdoni részesedést jelentő befektetést, ugyanakkor alkalmazható arra a számviteli törvény hatályos rendelkezései szerint a mérlegkészítéskori piaci értéken történő értékelés szabálya, tehát valójában a piaci értékelés lehetősége más előírások szerint fennáll. Az értékesíthető pénzügyi eszközök közé tartozó, egyéb részesedési viszonyban lévő vállalkozásban fennálló, befektetési célú, tulajdoni részesedést jelentő befektetést a vállalkozó saját döntése szerint értékelheti a valós értéken történő értékelés, vagy a mérlegkészítéskori piaci értéken történő értékelés, illetve a bekerülési értéken történő értékelés általános szabályai szerint. Nem lehet a valós értéken történő értékelést alkalmazni a visszavásárolt saját kibocsátású hitelviszonyt megtestesítő értékpapírokra és tulajdoni részesedést jelentő befektetésekre, az egyedi jellemzőkkel rendelkező pénzügyi instrumentumokra, valamint az áru leszállítására vonatkozó és a klimatikus, geológiai vagy egyéb fizikai változókhoz kapcsolódó határidős, opciós ügyletekre, továbbá az egyéb pénzügyi kötelezettségekre.

A fedezeti ügyletekből adódó pénzügyi eszközökre és pénzügyi kötelezettségekre külön elszámolási szabályok vonatkoznak. Ezeket minden esetben valós értéken kell értékelni és a fedezeti ügylet fajtájától függően, az értékelési különbözetet az eredményben vagy a saját tőkében kell elszámolni.

A törvény a pénzügyi instrumentumok teljes körét meghatározza (legtágabban értelmezve) és az egyes instrumentumokat is besorolja a megfelelő csoportokba, lehetőség szerint oly módon, hogy amely nem tartozik az IAS 39 hatálya alá és lejárattal rendelkezik, azokat a lejáratig tartott pénzügyi eszközök vagy a saját jogon keletkeztetett kölcsön- és más követelések, illetve az egyéb pénzügyi kötelezettségek közé sorolva biztosítja, hogy kizárólag bekerülési értéken (illetve törlesztésekkel és értékvesztéssel csökkentett, visszaírással növelt bekerülési értéken) vagy szerződés szerinti értéken, névértéken (illetve törlesztéssel csökkentett összegben) legyenek értékelhetők. Ennek megfelelően a lejáratig tartott kategóriába lett besorolva a pénzeszköz, a befektetett pénzügyi eszközök közé tartozó bankbetét, az áruleszállítással záruló határidős és opciós ügyletekből adódó mérlegen kívüli követelés, illetve egyéb pénzügyi kötelezettségként lett besorolva a kereskedési célúnak nem minősülő, szerződés alapján fennálló, mérlegben szereplő vagy mérlegen kívüli kötelezettség (ez utóbbi alatt értve az áruleszállítással záruló határidős és opciós ügyletekből adódó mérlegen kívüli kötelezettséget és a függő kötelezettségeket). A valuta-, devizakészlet megkülönböztetett szerepet játszik, mert bár azok a mérlegfordulónapi választott árfolyamon átértékelésre kerülnek, ez az átértékelés a valós értéken történő értékelés szabályaitól függetlenül fennáll, tekintet nélkül arra, hogy pénzváltás vagy deviza konverzió céljára, illetve egyéb célra tartott a valuta-, a devizakészlet.

A pénzügyi instrumentumok átsorolása

A pénzügyi instrumentumok besorolási és értékelési szabályait következetesen kell alkalmazni. Ha valamely csoportból más csoportba kerül átsorolásra a pénzügyi instrumentum, akkor az átsorolás időpontjában a bekerülési értékre, illetve a törlesztésekkel csökkentett bekerülési értékre kell visszarendezni a pénzügyi instrumentum értékét, azaz a bekerülés időpontja óta elszámolt értékelési különbözeteket, értékvesztéseket, időbeli elhatárolásokat meg kell szüntetni korábbi elszámolásuktól függően az eredményt vagy saját tőkét érintő tételként, egyidejűleg el kell számolni arra a besorolási csoportra vonatkozó értékelési szabályok szerint meghatározott értékvesztést, értékelési különbözetet, időarányos eredmények miatti időbeli elhatárolások összegét, amelybe az adott instrumentum átsorolásra került. Ezzel biztosítja a törvény, hogy ne legyen érdekelt a vállalkozó az árfolyam befolyásolása céljából történő eredményt érintő átsorolásokban. Az átsoroláskor, ha az átsorolásra nem a bekerülés évében kerül sor, akkor az eredményt érintő értékelési különbözetek, értékvesztések, időarányos eredmények miatti időbeli elhatárolások átsorolás időpontjában való megszüntetését a jellegétől függő bevételként vagy ráfordításként kell elszámolni, illetve ha az átsorolásra a bekerülés évében kerül sor, akkor azt ezen ráfordítások vagy bevételek csökkenéseként kell elszámolni. Ha valamely lejáratig tartott pénzügyi eszközből jelentős mértékben átsorolásra vagy értékesítésre kerül sor, akkor az adott pénzügyi eszközből az állományban maradókat, illetve az újabb beszerzéseket a kereskedési célú vagy az értékesíthető kategóriába kell átsorolni és az átsorolást kiváltó jelentős értékesítéstől, átminősítéstől számított két évig nem lehet azokat a lejáratig tartott pénzügyi eszközök között számba venni.

A kereskedési célú pénzügyi eszközök és pénzügyi kötelezettségek más kategóriába való átsorolása nem megengedett.

A mérlegben szereplő pénzügyi eszközök és pénzügyi kötelezettségek könyv szerinti értéke, átértékelése és értékelési különbözete

A lejáratig tartott pénzügyi eszközök, a saját jogon keletkeztetett kölcsön- és más követelések és az értékesíthető pénzügyi eszközök esetében a könyv szerinti érték a bekerülési (beszerzési) érték törlesztésekkel és értékvesztéssel csökkentett, visszaírással növelt összege. Az egyéb pénzügyi kötelezettségek esetében a könyv szerinti érték a szerződés szerinti érték, valamint a névérték (mint bekerülési érték), illetve ezek törlesztéssel csökkentett összege. A lejáratig tartott pénzügyi eszközök és a saját jogon keletkeztetett kölcsön- és más követelések a számviteli törvény hatályos előírásai szerint a bekerülési érték törlesztésekkel és értékvesztéssel csökkentett, visszaírással növelt értékén kerülnek kimutatásra, - a bekerülési (beszerzési) értéken történő értékelés elve alapján - és a bekerülési (beszerzési) érték fölé nem értékelhetők.

Az értékesíthető pénzügyi eszközök - a vállalkozó döntésétől függően - valós értéken értékelhetők a bekerülés (beszerzés) időpontjában, a könyvekbe bekerülési (beszerzési) értéken történő felvételt követően és a mérleg fordulónapjára vonatkozóan. A mérlegfordulónapi értékelésnél a mérlegkészítéskori piaci értéket kell figyelembe venni. Ha a piaci érték magasabb, mint a bekerülési (beszerzési) érték [a törlesztésekkel csökkentett bekerülési (beszerzési) érték], akkor - a korábban elszámolt esetleges értékvesztésnek a bekerülési (beszerzési) értékig való visszaírását követően - a piaci érték és a bekerülési (beszerzési) érték különbözetében értékelési különbözetet lehet elszámolni az eszközhöz rendelten nyilvántartott eszköz kiegészítő számlán, a saját tőkén belüli értékelési tartalékban elkülönítetten kimutatott valós értékelés értékelési tartalékával szemben. Ha a piaci érték alacsonyabb, mint a bekerülési (beszerzési) érték [a törlesztésekkel csökkentett bekerülési (beszerzési) érték], akkor a korábban elszámolt értékelési különbözet megszüntetését követően, amennyiben az eltérés tartósan és jelentős összegben fennáll, értékvesztést kell elszámolni eredményt érintő tételként, az eszköz jellegétől függően az egyéb ráfordítások vagy a pénzügyi műveletek ráfordításai között. A következő értékelés alkalmával az új piaci érték és a bekerülési (beszerzési) érték különbözetére kell módosítani az értékelési különbözetet a valós értékelés értékelési tartalékával szemben. Ez a valós értéken történő értékelés számviteli szempontból úgy kezelendő, mint a befektetett eszközök esetében a hatályos szabályok szerint alkalmazott, az értékhelyesbítés és az értékelési tartalék között elszámolt mérlegkészítéskori piaci értékelés. Az értékelési tartalék így két részből fog állni, az értékhelyesbítés értékelési tartalékából, valamint a valós értékelés értékelési tartalékából, az előbbi az értékhelyesbítésekkel, az utóbbi az értékelési különbözetekkel együtt változik.

Az értékesíthető és a kereskedési célú pénzügyi eszközök értékelési különbözetének megkülönböztetett elszámolását - az IAS 39 idevonatkozó előírásain túlmenően - alapvetően az indokolja, hogy az adott időpontban érvényes adatok alapján történő értékelés bizonytalanságának az eredményre gyakorolt hatása a kereskedési célú pénzügyi eszközöknél rövid távon rendeződik, azaz az értékeléskori nem realizált nyereség vagy veszteség a következő elszámolási időszakban, az eszköz állományból való kivezetésekor realizálódik. Ezzel szemben az értékesíthető pénzügyi eszközök befektetett pénzügyi eszközöket tartalmaznak, amelyek adott időpontban történő felértékelése során keletkező nyereség nem realizálódik rövid távon, továbbá hosszú távon való realizálódása is nagyon bizonytalan. Ezért az értékesíthető pénzügyi eszközök pozitív értékelési különbözetét a saját tőkén belül kell elszámolni. Ezáltal elkerülhető az, hogy olyan eredmény után fizessen a vállalkozó adót, illetve olyan eredményt fizessen ki osztalékként, amely esetleg nem is fog realizálódni.

Ez azt jelenti, hogy nem csak a befektetési célú tulajdoni részesedések, hanem a befektetési célú hitelviszonyt megtestesítő értékpapírok és értékesíthetőnek minősített vásárolt követelések esetében is lehetővé válik a bekerülési (beszerzési) érték fölé történő piaci értékelés. Az értékelési különbözet és a könyv szerinti érték együtt adja a piaci értéket (valós értéket). Értékvesztés és értékelési különbözet egyidejűleg nem állhat fenn. Ehhez hasonlóan, az értékesíthető kategóriába tartozó, egyéb részesedési viszonyban lévő vállalkozásban fennálló, befektetési célú, tulajdoni részesedést jelentő befektetéshez kapcsolódóan értékelési különbözet és értékhelyesbítés sem állhat fenn egyidejűleg. Az értékesíthető eszközökhöz kapcsolódó értékelési különbözet mindig csak pozitív lehet. Ha nő a piaci érték, akkor vissza kell írni az értékvesztést eredményt érintő tételként a bekerülési (beszerzési) értékig, és csak azt meghaladóan lehet értékelési különbözetet elszámolni a valós értékelés értékelési tartalékával szemben. Csökkenő piaci érték esetén meg kell szüntetni az értékelési különbözetet a valós értékelés értékelési tartalékával szemben, és amennyiben a piaci érték és a bekerülési (beszerzési) érték közötti különbözet jelentős és tartósan fennáll, értékvesztést kell elszámolni eredményt érintő tételként az általános szabályok szerint. A valós (piaci) értéket mindig a felhalmozott kamattal, illetve diszkont értékpapírok esetében a vételár és a névérték közötti különbözet értékelés napjáig számított, időarányos összegével csökkentett értéken kell viszonyítani a bekerülési (beszerzési) értékhez.

A kereskedési célú pénzügyi eszközök esetében a könyv szerinti érték a bekerülési (beszerzési) érték értékelési különbözettel módosított összege. Ez vonatkozik a kereskedési célú követelésekre is.

A kereskedési célú pénzügyi eszközök valós értéken történő értékelésekor az általános szabályok szerinti bekerülési (beszerzési) értékhez képest fennálló különbözetet az eszközhöz rendelt, elkülönítetten nyilvántartott értékelési különbözetben kell elszámolni - jellegétől függően - a pénzügyi műveletek egyéb bevételeivel vagy a pénzügyi műveletek egyéb ráfordításaival szemben. Ezeknél az eszközöknél az értékelési különbözet negatív és pozitív is lehet, így értékvesztést nem lehet elszámolni, mert az a negatív értékelési különbözetben jut kifejezésre. A valós érték akár alacsonyabb, akár magasabb a bekerülési (beszerzési) értéknél, a különbözet az eszközhöz rendelt értékelési különbözetben jelenik meg eredményt érintő tételként.

Az értékesíthető és a kereskedési célú hitelviszonyt megtestesítő értékpapírok esetében egyaránt a vételárban, illetve az eladási árban felhalmozott kamatok, továbbá a mérleg fordulónapjáig időarányosan járó kamatok, illetve diszkont értékpapírnál a vételár és a névérték közötti különbözet időarányos összege tekintetében a törvény általános szabályai szerint kell eljárni.

Sajátos átértékelések

A devizaeszközök és a devizakötelezettségek átértékelése továbbra is a számviteli törvény hatályos előírásai szerint történik a mérleg fordulónapján, és amennyiben jelentős mértékű, akkor az összevont átértékelési különbözet az eredményben kerül elszámolásra. A valós értéken történő értékelés szabályainak alkalmazása esetén, az előzőek alól kivételt képez a külföldi gazdálkodó szervezetben lévő nettó befektetés átértékeléséből adódó devizaárfolyam különbözet, amennyiben az fedezeti ügylettel fedezett, annak összegét a hatékony fedezet (a fedezeti ügylet eredménye azonos nagyságrendű az átértékelési különbözettel, de ellentétes előjelű) erejéig a saját tőkén belüli valós értékelés értékelési tartalékával szemben kell elszámolni a befektetéshez nyitott értékelési különbözet számlával szemben (az nem része az összevont átértékelési különbözetnek). Ennek megfelelően a fedezeti ügylet átértékelési különbözete is, amely annak várható eredménye, a saját tőkén belüli valós értékelés értékelési tartalékával szemben kerül elszámolásra a fedezeti ügylet - a követelések vagy a kötelezettségek között megnyitott - értékelési különbözet számlájával szemben. A külföldi gazdálkodó szervezetben lévő nettó befektetés alatt a külföldi kapcsolt vállalkozásban szerzett tulajdoni részesedést jelentő befektetést kell érinteni, továbbá ezzel a vállalkozással szemben fennálló hosszú lejáratú követeléseket és kötelezettségeket - a törlesztésekkel és az árhatás, illetve megtérülés szempontjából elszámolt értékvesztéssel csökkentett, visszaírással növelt összegüket - egyenlegükben figyelembe véve. A részesedést, a kapcsolódó követelést és kötelezettséget külön kell nyilvántartani és a mérlegbe beállítani, azonban a devizaárfolyam különbözetük együttes összegére kell a fedezetet vizsgálni.

Valamennyi devizaeszköz és devizakötelezettség tekintetében - a besorolástól függetlenül - biztosítani kell, hogy az értékvesztések és az értékelési különbözetek összegében az ár- és a megtérülés változás hatása, valamint a deviza árfolyamváltozás hatása elkülönítetten megállapítható legyen.

A valós értéken történő értékelés szabályainak alkalmazása esetén, valuta, deviza, illetve más pénzügyi eszközök leszállítására vonatkozó származékos ügyletek zárásakor a valutát, devizát, illetve az egyéb pénzügyi eszközt azok bekerülésekor a törvény által meghatározott árfolyamok közül választott devizaárfolyamra, illetve a pénzügyi eszköz valós értékére kell átértékelni. Ezáltal biztosítható az, hogy a pénzügyi eszközök leszállítására vonatkozó határidős és opciós ügyletek, valamint a swap ügyletek határidős része a záráskor ne csak potenciális eredményt jelentsen, hanem számviteli szempontból elszámolható eredménnyel járjon (függetlenül attól, hogy az pénzügyileg ekkor még nem realizálódik), és amely reális igényként támasztja azt, hogy maga az ügylet a lejárati ideje alatt értékelhető legyen és az ebből származó különbözet eredményt vagy saját tőkét érintő módon elszámolható legyen. Az eredménynek a záráskor, illetve a lejárati idő alatt történő elszámolása teszi lehetővé azt, hogy az ilyen ügylet más alapügylet(ek) [fedezett ügylet(ek)], tétel(ek) kockázatának fedezetére is felhasználható származékos ügyletnek legyen minősíthető.

A mérlegbeni pénzügyi instrumentumok könyvekből történő kivezetése

A pénzügyi eszközök és kötelezettségek könyvekből történő kivezetésekor a lejáratig tartott eszközök és a saját jogon keletkeztetett kölcsön- és más követelések, valamint az egyéb pénzügyi kötelezettségek tekintetében a számviteli törvény hatályos szabályai szerint kell eljárni, a könyv szerinti értéket kell kivezetni az állománycsökkenés és az eszköz jellegétől függő számlával szemben. A könyv szerinti érték kivezetése előtt a bekerülési (beszerzési) érték kimutatására szolgáló számlát össze kell vezetni az értékvesztés számlával és az így meghatározott nettó összeg (könyv szerinti érték) kerül kivezetésre.

A kereskedési célú pénzügyi eszközök könyvekből történő kivezetésekor szintén a könyv szerinti értéket kell kivezetni, oly módon, hogy az értékelési különbözetet (amely vagy negatív vagy pozitív) kell összevezetni a bekerülési (beszerzési) érték kimutatására szolgáló számlával és az így meghatározott összeg (amely magasabb vagy alacsonyabb a bekerülési értéknél, illetve a törlesztésekkel csökkentett bekerülési értéknél) kerül kivezetésre.

Az értékesíthető pénzügyi eszközök esetében, amennyiben azok valós értéken értékeltek, a könyvekből történő kivezetéskor vagy értékvesztésük van, ha az utolsó értékeléskor a piaci értékük tartósan és jelentősen a bekerülési (beszerzési) érték alatt volt, vagy értékelési különbözetük van, ha az utolsó értékeléskor a piaci érték magasabb volt, mint a bekerülési (beszerzési) érték. Itt is a könyv szerinti értéket kell kivezetni, amely az előbbi esetben a törlesztésekkel és az értékvesztéssel csökkentett, visszaírással növelt érték, ezért az értékvesztés számlát össze kell vezetni a bekerülési (beszerzési) érték kimutatására szolgáló számlával és a nettó értéket kell kivezetni, vagy az utóbbi esetben [amikor az utolsó értékeléskori piaci érték meghaladta a bekerülési (beszerzési) értéket] a könyv szerinti érték maga a törlesztésekkel csökkentett bekerülési (beszerzési) érték. Ez utóbbi esetben a könyv szerinti érték - megfelelő számlával szemben történő - kivezetésével egyidejűleg az értékelési különbözetet is meg kell szüntetni a valós értékelés értékelési tartalékával szemben.

Határidős, opciós és swap ügyletekre vonatkozó általános szabályok és a kereskedési célú származékos ügyletek

A határidős, opciós és swap ügyletek, illetve az általuk keletkező mérlegen kívüli vagy mérlegbeni pénzügyi eszközök és pénzügyi kötelezettségek teljes köre pénzügyi instrumentumnak tekintendő, annak ellenére, hogy azok nem teljes körűen tartoznak az IAS 39. hatálya alá.

A fenti ügyletek két fő csoportba sorolandók, lehetnek áru vagy pénzügyi eszköz leszállításával záruló ügyletek (leszállításos, idegen elnevezéssel delivery ügyletek), valamint pénzügyi elszámolással záruló ügyletek (elszámolási ügyletek). A pénzügyi elszámolással záruló ügyletek nem az ügylet tárgyának (az árunak vagy pénzügyi eszköznek, illetve azokból képzett indexek és más származékok) átadásával és a határidős kötési ár kifizetésével teljesülnek, hanem az ügylet tárgyát képező áru, pénzügyi eszköz záráskori piaci árának és határidős kötési árfolyamának különbözete összegében történő pénzügyi elszámolással. Az árukra és a pénzügyi eszközökre vonatkozó elszámolási ügyletek, valamint a pénzügyi eszközökre vonatkozó leszállítási ügyletek származékos ügyletnek minősülnek. A származékos ügyletek további két fő csoportba sorolandók, így lehetnek kereskedési célú és fedezeti célú ügyletek.

A kereskedési célú ügyletek célja a rövid távú árfolyamnyereség elérése, a haszonszerzés, a vagyon gyarapítása érdekében, a fedezeti ügylet célja pedig valamely meglévő alapügylet (fedezett ügylet), illetve az abból eredő tétel értékében bekövetkező változás miatt várható veszteség lefedése, ellensúlyozása a fedezeti ügyletből várható nyereséggel, vagy a meglévő alapügylet, tétel (fedezett ügylet, tétel) várható pénzáramlásában bekövetkező változás ellensúlyozása, fedezése. Az ár-, árfolyamváltozásból adódó veszteség fedezetére kötött ügyletek lehetnek piaci érték (valós érték) fedezeti ügyletek, valamint külföldi gazdálkodó szervezetben lévő nettó befektetés fedezeti ügyletek. Az alapügylet pénzáramlásában bekövetkező változást fedező ügyletek a cash-flow fedezeti ügyletek.

Minden határidős, opciós ügylet, valamint a swap ügyletek határidős ügyletrésze az ügylet kötésekor mérlegen kívüli kötelezettségként kerül nyilvántartásba vételre a 0. Nyilvántartási számlák számlaosztályban a határidős kötési árfolyam összegében és csak az ügylet zárásakor (lejáratkor, opció lehívásakor, ellenügylet kötésekor) történik meg az ügylet azonnali adás-vételi ügyletek szerinti elszámolása (leszállítási ügyletnél) vagy a két ár közötti különbözet pénzügyi rendezésének elszámolása a pénzügyi műveletek egyéb bevételeivel, illetve egyéb ráfordításaival vagy a kamatbevételekkel, illetve kamatráfordításokkal szemben (elszámolási ügyletnél).

A határidős ügyletek kötésekor valójában a mérlegen kívül keletkezik egy fix összegben fennálló kötelezettség (vételi ügyletnél) vagy követelés (eladási ügyletnél) és egy, az ügylet tárgyát képező, változó piaci értékű instrumentumra vonatkozó követelés (vételi ügyletnél) vagy kötelezettség (eladási ügyletnél). A le nem zárt határidős ügylet piaci értékelése során az ügylet várható eredményét kell megbecsülni, ez lesz az ügylet valós értéke, amely általános értékelési eljárással kerül meghatározásra, legegyszerűbb módon a mérleg alatti fix összegben fennálló pénzre szóló kötelezettség (vagy követelés) és változó összegben fennálló, az ügylet tárgyára szóló követelés (vagy kötelezettség) értékelés időpontjában érvényes valós értékének különbözetében, azaz a két mérleg alatti tétel valós értékének nettó összegében.

Az ügyletek értékelésénél más értékelési eljárás is alkalmazható, attól függően, hogy a vállalkozó milyen mélységben veszi figyelembe a piaci tényezőket (például opció deltatényezője, kamatok), milyen feltételezéseket alkalmaz (diszkontráta, alternatív hozam, hasonló pénzügyi instrumentum), számításba veszi-e az időérték elvét (a jövőbeni pénzmozgásokat diszkontált értéken vagy nominális értéken kezeli), illetve milyen részletes és pontos adatokhoz képes hozzájutni, amelyek az értékeléshez szükségesek. Így például a valós érték lehet a határidős ügyleteknél az ügylet tárgyának értékelés időpontjában megállapított határidős árfolyama és kötési árfolyama közötti különbözetnek a lejárat időpontjától az értékelés napjára diszkontált összege, illetve kamat-swap ügyletnél a névleges tőkeösszegre vetített hátralévő futamidőre vonatkozó fix kamat és változó kamat elszámolási időpontokban meghatározott különbözeteinek az értékelés napjára diszkontált összege, opciós ügyleteknél az ügylet tárgyának értékelés napi piaci értéke és az opció deltatényezőjének szorzata, deviza-swap ügyletnél az azonnali (spot) árfolyam és a határidős kötési árfolyam különbözete, ha az azonnali ügyletrész és a határidős ügyletrész összetett módon kerül értékelésre stb.

Ez az eredmény csak a származékos ügyleteknél realizálódik.

A származékos elszámolási ügyleteknél a különbözet realizálása pénzben és az eredményben egyaránt megtörténik, a származékos leszállítási ügyleteknél pedig csak az eredményben valósul meg a realizálás azáltal, hogy a törvény előírja az ilyen ügyletek keretében leszállított pénzügyi eszköz bekerülésekor (az ügylet zárásakor) a valós értéken történő értékelést, amelyet az eredménnyel szemben kell elszámolni, függetlenül attól, hogy később az eszköz milyen kategóriába (kereskedési célú, értékesíthető, vagy lejáratig tartott) kerül besorolásra.

Bár a törvény biztosítja a pénzügyi eszköz leszállítására vonatkozó határidős, opciós és swap ügyletek valós értéken történő értékelését (várható eredményének elszámolását) a mérleg fordulónapján azáltal, hogy kimondja az ügylet záráskor bekerült pénzügyi eszköz valós értéken történő értékelését, de nem tekinti valós értéken történő értékelésnek a 60. § (4)-(6) bekezdése szerinti értékelést (mert az általános szabályként fennáll a valós értéken történő értékelés szabályainak alkalmazásától függetlenül a mérlegfordulónapra vonatkozóan). Ezért a valuta és deviza beszerzésére vonatkozó határidős leszállítási ügyletek esetében a mérlegfordulónapi várható eredmény (valós érték) elszámolhatósága érdekében a törvény kimondja, hogy a forintért vásárolt valutát, devizát a bekerülés időpontjában át kell értékelni a 60. § (4)-(6) bekezdése szerint. Ez a szabály az azonnali és a határidős leszállítási ügyletekre egyaránt érvényes.

Az árura (a pénzügyi eszköztől eltérő eszközre) vonatkozó leszállítási ügyleteknél a kötési árfolyam és a záráskori piaci ár közötti különbözet csak potenciális eredményt jelent. Ezért kizárólag a származékos ügyletekre vonatkozik a valós értéken történő értékelés és csak ezek esetében lehet az ügylet várható eredményét az értékelés időpontjában a bekerüléskor, illetve a mérleg fordulónapján elszámolni az eredményt vagy a saját tőkét érintő tételként, és kimutatni az ügylet valós értékeként, származékos ügyletek értékelési különbözete címén a mérlegben önálló tételként a követelések (nyereségjellegű várható eredmény esetén), illetve a kötelezettségek (veszteség jellegű várható eredmény esetén) között.

A bekerülés pillanatában az ügylet valós értéke nulla vagy akörüli alacsony összeg. Az ilyen ügyletek esetén az ügylet bekerülési értékének kell tekinteni az ügyletkötéssel összefüggésben felmerült költségek (pl. ügynöki jutalék) és opciós díjak összegét, amelyeket nem az anyagjellegű ráfordítások vagy a pénzügyi műveletek ráfordításai között kell elszámolni, hanem a követelések között, a származékos ügyletek pozitív értékelési különbözetében. A bekerülés napján ugyanakkor ezt le kell értékelni az ügylet valós értékére (jellemzően nulla értékre), így a pozitív értékelési különbözet csökken a pénzügyi műveletek egyéb ráfordításaival szemben, illetve az opciós ügyleteknek általában nem csökken az értéke, mert a bekerülés napján az opciós díj, mint bekerülési érték összege megegyezik az ügylet valós értékével. A későbbi értékelések során is az ügylet valós értéke (várható eredménye) lesz egyben az értékelési különbözete.

A jelenleg hatályos szabályok szerint - amelyek a valós értéken történő értékelés szabályait nem alkalmazó vállalkozókra vonatkozóan a továbbiakban is fennmaradnak - az elszámolási ügyletek várható eredményét - az ügylet tárgyának mérlegfordulónapi piaci értéke és határidős kötési árfolyama közötti különbözetet - nem fedezeti célú ügyleteknél, ha az nyereségjellegű, akkor nem lehet elszámolni, ha az veszteség jellegű, akkor céltartalékot kell annak összegében képezni, fedezeti ügyletnél pedig, ha nyereségjellegű, akkor aktív időbeli elhatárolással szemben bekerül a pénzügyi műveletek egyéb bevételeibe (amennyiben árfolyamveszteséget fedez), vagy a kamatbevételekbe (amennyiben kamatveszteséget fedez), ha veszteségjellegű, akkor passzív időbeli elhatárolással szemben a pénzügyi műveletek egyéb ráfordításaiban vagy a kamatráfordításokban kell elszámolni.

A hatályos szabályozás a fedezeti ügyletek esetében nem foglalkozik a cash-flow fedezeti ügyletek és a külföldi gazdálkodó szervezetekben lévő nettó befektetés fedezetére (árfolyamveszteség fedezetére) kötött ügyletek megkülönböztetett elszámolásával.

Ez az elszámolási rendszer - a valós értéken történő értékelés szabályait alkalmazó vállalkozókra vonatkozóan - megváltozik, az ügyletek várható eredménye nem az aktív vagy a passzív időbeli elhatárolásokkal, illetve a céltartalékkal szemben kerül elszámolásra, hanem - az eredmény jellegétől függetlenül minden esetben - a származékos ügyletek pozitív vagy negatív értékelési különbözeteként könyvelendő a nem fedezeti célú (azaz a kereskedési célú) ügyleteknél, valamint a nem kamatfedezeti célú piaci érték (valós érték) fedezeti ügyleteknél a pénzügyi műveletek egyéb bevételeivel vagy egyéb ráfordításaival, illetve a kamatfedezeti célú piaci érték (valós érték) fedezeti ügyleteknél a kamatbevételekkel vagy a kamatráfordításokkal szemben, míg a cash-flow fedezeti ügyleteknél és a külföldi gazdálkodó szervezetekben lévő nettó befektetés fedezetére kötött ügyleteknél a saját tőkén belüli valós értékelés értékelési tartalékával szemben.

A származékos ügyletek zárásakor a pozitív vagy negatív értékelési különbözetet a pénzügyi műveletek egyéb bevételeivel vagy egyéb ráfordításaival, illetve a kamatbevételekkel vagy kamatráfordításokkal szemben vagy a valós értékelés értékelési tartalékával szemben kell kivezetni és egyidejűleg kell elszámolni az ügyletek teljes eredményét elszámolási ügyletek esetében a záráskori piaci ár és a határidős kötési ár közötti különbözetben - a cash-flow fedezeti ügyletek esetében is - a pénzügyi műveletek egyéb bevételeit, illetve a kamatbevételeket vagy a pénzügyi műveletek egyéb ráfordításait, illetve a kamatráfordításokat érintően, leszállítási ügyletek esetében pedig a (leszállított) beszerzett eszköz átértékelése útján a pénzügyi műveletek egyéb bevételeivel vagy a pénzügyi műveletek egyéb ráfordításaival szemben.

A tőzsdei ügyletekhez kapcsolódó letétek elszámolási szabályai nem változnak a valós értéken történő értékelés bevezetésével.

A fedezeti ügyletekre vonatkozó sajátos szabályok

A fedezeti ügyletek értékeléskori várható eredménye (valós értéke) és záráskori realizált eredménye a jövőben az alapügylet ellenkező előjelű eredményét tartalmazó bevételt vagy ráfordítást csökkentő tételként, illetve az alapügylet saját tőkén belül elszámolt eredményét csökkentő tételként, nettó módon kerül elszámolásra az alapügylet ellenkező előjelű eredményének összegéig, az azt meghaladó részt pedig a kereskedési célú ügyletekre vonatkozó szabályok szerint kell elszámolni. Ez alól a cash-flow fedezeti ügyletek mérlegfordulónapi értékelése során várható eredményének (valós értékének) és bizonyos esetekben a záráskori eredményének elszámolása képez kivételt.

A valós érték fedezeti ügyletnél (ideértve a kamatfedezeti célú, illetve az egyéb fedezeti célú valós érték fedezeti ügyleteket) a várható nyereség pozitív értékelési különbözetben való elszámolása a kamatráfordítást, illetve a pénzügyi műveletek egyéb ráfordításait csökkentő tételként, a várható veszteség a negatív étékelési különbözetben a kamatbevételt, illetve a pénzügyi műveletek egyéb bevételeit csökkentő tételként kerül elszámolásra az alapügylet ellenkező előjelű eredményének összegéig, így valójában az alapügylet kapcsán keletkező veszteséget (ráfordítást) vagy nyereséget (bevételt) csökkenti le, és ha „hatékony a fedezet”, akkor nulla eredményt ad az alapügylet és a fedezeti ügylet együttesen, amelyet a kiegészítő mellékletben is be kell mutatni.

A fedezeti ügyletek esetében a záráskor kivezetett értékelési különbözetet az ügylet jellegétől függő bevételt vagy ráfordítást növelő tételként, illetve a valós értékelés értékelési tartalékával szemben kell elszámolni, egyidejűleg el kell számolni az ügylet záráskori eredményét a hatékony fedezet erejéig az ügylet jellegétől függő bevételt vagy ráfordítást csökkentő tételként akár valós érték (piaci érték) fedezeti, akár cash-flow fedezeti ügyletről van szó. A nem hatékony részt (az alapügylet eredményét meghaladó összeget) a kereskedési célú ügyletekre vonatkozó szabályok szerint kell elszámolni.

Kivételes elszámolás alá tartoznak az olyan cash-flow fedezeti ügyletek, amelyek eszköz vagy kötelezettség jövőbeni keletkezésével járó előre jelzett ügyletek és áruleszállítással záruló határidős, illetve opciós ügyletek fedezetére szolgálnak. Az ilyen cash-flow fedezeti ügyletek záráskor realizált tényleges eredményét az alapügyletből származó eszköz vagy kötelezettség bekerülési értékét módosító tételként kell elszámolni a bekerüléskor.

A le nem zárt cash-flow fedezeti ügyletek év végi értékelésekor értékelési különbözetként a fedezett alapügylet jövőbeni pénzáramlás változásainak diszkontált értéke és a fedezeti ügylet valós értéke közül a kisebbik összege számolható el a valós értékelés értékelési tartalékával szemben.

A cash-flow fedezeti ügyletek esetében, mivel az alapügylet egy olyan jövőbeni ügylet (határidős áru leszállítási vagy előre jelzett ügylet keretében történő eszközbeszerzés vagy eladás), illetve változó kamatozású hitelfelvételi vagy betétügylet, amelynek jövőbeni pénzáramlása, illetve az abban bekövetkező változások - jelenértéke - még nem számolhatók el a jelenben eredményt érintő tételként, ezért a cash-flow fedezeti ügylet, mint határidős ügylet mérlegfordulónapi valós értéke (a jövőbeni pénzáramlások jelenértékében mért várható eredménye) megjelenik a saját tőkén belüli valós értékelés értékelési tartalékában - legfeljebb a fedezett alapügylet jövőbeni pénzáramlás változásainak jelenértéke összegében -, de azt ellensúlyozó tétel még nem áll rendelkezésre.

A valós érték fedezeti ügyletek esetében az alapügylet és a fedezeti ügylet zárásakor jelentkező ellentétes előjelű realizált eredmények is, amennyiben nagyságrendileg fedik egymást, akkor egymás eredményét nettósítva kerülnek elszámolásra, azaz a fedezeti ügylet eredménye az alapügylet bevételét vagy ráfordítását csökkentő tételként jelenik meg. Ha nem volt hatékony a fedezet, akkor az abszolút értékben nagyobb eredményt (nyereséget vagy veszteséget) hozó ügylet nyereségtöbblete vagy veszteségtöbblete a megfelelő bevételek vagy ráfordítások között jelenik meg.

Rendelkezik a törvény olyan esetekről is, amikor a piaci érték (valós érték) fedezeti ügylet által fedezett alapügylet vagy tétel nem tartozik a valós értéken történő értékelés alá, illetve valós értéken értékelt, de az értékelési különbözete a saját tőkében jelenik meg. Ilyenkor a fedezett alapügylet vagy tétel értékelési különbözetének elszámolását kell igazítani a fedezeti ügylet eredmény-elszámolásához (azaz minden esetben az eredményben kerül elszámolásra legfeljebb a fedezeti ügylet ellenkező előjelű eredményének, valós értékének összegében). Az ilyen egymáshoz igazítást az IAS 39 is elismeri.

A törvény külön rendelkezik arról, hogy a valós értéken történő értékeléssel összefüggésben milyen további adatokat kell közzétenni a kiegészítő mellékletben, illetve az üzleti jelentésben.

A fedezeti dokumentáció és a fedezeti hatékonyság

A törvény szerint a fedezeti ügyleteket azok megkötésekor fedezeti megjelöléssel kell ellátni, és a fedezeti ügylethez egyértelműen hozzá kell rendelni a fedezett alapügyletet vagy alapügyleteket (tételt vagy tételeket), illetve annak (azoknak) a fedezeti ügylettel fedezett konkrét kockázatát. A fedezeti ügyletekről fedezeti dokumentációt kell vezetni, amely az analitikus nyilvántartások alapjául szolgál és tartalmazza a fedezett kockázat típusát, a fedezeti kapcsolat lejárati idejét, az ügyletek értékelésére alkalmazott általános értékelési eljárást, annak feltételeit és az időérték figyelembe vételének tényét, a fedezeti hatékonyság mérésének módszerét, időpontjait és eredményét. Biztosítani kell a teljes lejárati idő alatt a fedezeti hatékonyság fennállását és folyamatos mérését.

A fedezeti dokumentációra és a fedezeti hatékonyságra vonatkozó előírások a fedezeti ügylet és a fedezett alapügylet (illetve annak kockázata) egymáshoz rendelésével biztosítja, hogy a fedezeti kapcsolat ne már létező (korábban megkötött) ügyletek utólagos párosításával jöjjön létre, hanem már a fedezeti ügylet megkötésekor és a lejárati ideje alatt folyamatosan fennálljon a fedezeti rendeltetése (jellege).

Áttérési és átmeneti szabályok

A törvény az áttérési, valamint átmeneti rendelkezések keretében meghatározza, hogy a valós értéken történő értékelésre 2004-től - illetve már a 2003. év mérlegfordulónapján -, vagy a későbbi évek során áttérő vállalkozónak az áttérés napján (január 1-jén, illetve 2003-ban a mérleg fordulónapján) milyen rendező tételeket kell elszámolnia. Ennek megfelelően a valós értéken történő értékelés alá vont kereskedési célú és értékesíthető mérlegbeni pénzügyi eszközök, illetve származékos ügyletekből származó mérlegen kívüli pénzügyi eszközök és pénzügyi kötelezettségek kapcsán az áttérést megelőzően elszámolt értékvesztéseket, időbeli elhatárolásokat, céltartalékokat meg kell szüntetni, és a valós értéken történő értékelés szabályai szerinti értékvesztéseket, értékelési különbözeteket, időbeli elhatárolásokat kell elszámolni a megfelelő bevétel, illetve ráfordítás számlával szemben vagy a valós értékelés értékelési tartalékával szemben. Hasonlóképpen rendezi a törvény azt is amikor a gazdálkodó a valós értéken történő értékelés szabályairól vissza kíván térni a bekerülési értéken történő értékelés általános szabályaira. Ez utóbbi áttérésre minden esetben a mérleg fordulónapján kerülhet sor az eredményt, illetve a saját tőkét érintő elszámolással.

A valós értéken történő értékelésre való áttérés a kereskedési célú eszközök esetében az értékvesztések megszüntetését, továbbá az értékelési különbözet elszámolását jelenti, amely akkor jár eredménnyel, ha van olyan eszköz közöttük, amelynek a - felhalmozott kamatokkal csökkentett - piaci értéke a beszerzési értéket meghaladja. Az értékesíthető pénzügyi eszközök esetében az áttérés azoknál az eszközöknél jár a vagyont érintő következménnyel, amelyek piaci értéke a mérleg fordulónapon meghaladta a bekerülési (beszerzési) értéket, így az eszköz a bekerülési (beszerzési) értéken volt értékelve. Ezeknél az áttéréskor pozitív értékelési különbözetet kell elszámolni a valós értékelés értékelési tartalékával szemben.

A származékos ügyletek tekintetében, a fedezeti ügyletek mérlegfordulónapon időbeli elhatárolásban elszámolt várható eredménye az áttéréskor átkerül a származékos ügyletek pozitív vagy negatív értékelési különbözetébe, piaci érték (valós érték) fedezeti ügyleteknél a megfelelő bevétel vagy ráfordítás számlával szemben, cash-flow fedezeti ügyleteknél, valamint a külföldi gazdálkodó szervezetben lévő nettó befektetés fedezeti ügyleténél a saját tőkén belüli valós értékelés értékelési tartalékával szemben. Valójában itt igazi vagyonváltozást az áttéréskor csak a cash-flow fedezeti ügyletek valós értékének saját tőkében történő egyoldalú kimutatása okoz.

A nem fedezeti célú származékos ügyleteknél a várható veszteség összegében képzett céltartalékot a negatív értékelési különbözet váltja fel, ugyanakkor eredmény- és vagyonváltozást fog előidézni a várhatóan nyereséges ügyletek valós értékre történő átértékelése - a pénzügyi műveletek egyéb bevételeiben és a pozitív értékelési különbözetben elszámolva -, mivel ezek nem realizált eredménye (nyeresége) eddig nem jelenhetett meg az eredményben.

Az IAS 39 jelenleg hatályos előírásait nem adaptálta teljes körűen a törvény. A cél és a jogharmonizációs kötelezettség az volt, hogy a standardnak az EU irányelv által kiemelt, a valós értéken történő értékelést alapvetően meghatározó rendelkezései kerüljenek beépítésre a hazai szabályozásba. Ezért nem foglalkozik a törvény a beillesztett származékos ügyletekkel és a fedezeti ügyletnek nem minősülő fedezeti kapcsolatokkal, a makro fedezeti ügyletekkel.

A 19. §-hoz

A törvény a devizaeszközök és a devizakötelezettségek mérlegfordulónapi átértékelése során az összevont átértékelési különbözet meghatározásakor figyelembe vett tételek közül kivételként rögzíti - a valós értéken történő értékelés szabályait alkalmazó vállalkozók esetében - a külföldi kapcsolt vállalkozásban lévő részesedések és azzal szemben külföldi pénznemben fennálló hosszú lejáratú követelések és kötelezettségek fedezeti ügylettel fedezett körét, mert azok átértékelési különbözete a fedezeti ügylet eredményével szemben nettósítva kerül elszámolásra a valós értékelés értékelési tartalékában.

A 20. §-hoz

A hitelviszonyt megtestesítő értékpapírok és a tulajdoni részesedést jelentő befektetések nyilvántartására szolgáló könyv szerinti értékre vonatkozó általános szabályok mellett a törvény külön is rögzíti, hogy a valós értéken történő értékelés alá vont kereskedési célú értékpapírok és értékesíthető értékpapírok, befektetések esetében a valós (piaci) érték és a bekerülési érték különbözetében pozitív vagy negatív értékelési különbözetet, illetve értékvesztést kell kimutatni az értékpapírhoz, a befektetéshez rendelten, amely a kereskedési célú értékpapírok esetében részét képezi a könyv szerinti értéknek, az értékesíthető értékpapírok, befektetések esetében pedig csak az értékvesztés számít bele a könyv szerinti értékbe a bekerülési érték mellett.

A 21. §-hoz

A törvény - az értékpapírokhoz, a befektetésekhez hasonlóan - a valós értéken történő értékelés alá vont kereskedési célú és értékesíthető követelések esetében is előírja a valós (piaci) érték és a törlesztésekkel csökkentett bekerülési érték különbözetében a pozitív vagy negatív értékelési különbözet, illetve az értékvesztés kimutatását a követeléshez rendelten, amely a kereskedési célú követeléseknél a könyv szerinti érték részét képezi, az értékesíthető követeléseknél pedig csak az értékvesztés számít bele a könyv szerinti értékbe a bekerülési érték mellett.

A 22. §-hoz

A kamatbevételekkel összefüggésben rendelkezik a törvény arról, hogy az óvadéki repóügylet esetében - a valódi penziós ügyletekhez hasonlóan - a repóba vevőnél a fizetett vételár és a kapott viszonteladási ár közötti különbözet, továbbá az értékpapír kölcsönügylet esetében a kölcsönbe adónál a felszámított kölcsönzési díj kamatbevételként kerül kimutatásra, tekintettel arra, hogy mindhárom ügylet valós gazdasági tartalmát tekintve kölcsönügylet.

A valós értéken történő értékelés szabályainak alkalmazása esetén a fedezeti ügyletek eredményének az alapügylet ellenkező előjelű eredményét módosító tételként (nettó módon) való elszámolása következtében a kamatfedezeti ügyletek nyereségét - annak hatékony és nem hatékony részét - nem lehet kamatbevételként elszámolni. Kamatbevételt csökkentő tételként kell azonban elszámolni a kamatfedezeti célú ügyletek zárásakor realizált, illetve a mérleg- fordulónapi értékelésekor várható veszteségét, legfeljebb a fedezett alapügylet (tétel) elszámolt nyereségének összegéig. A fedezeti ügylet veszteségének az alapügylet (tétel) nyereségét meghaladó összegét, a kereskedési célú ügyletekre vonatkozó szabályok szerint, a pénzügyi műveletek egyéb ráfordításai között kell kimutatni.

A törvény értelmében a kereskedési célú származékos ügyletek nyeresége továbbra is a pénzügyi műveletek egyéb bevételei között kerül elszámolásra, a jelenlegi gyakorlathoz képest azzal az eltéréssel, hogy a mérleg fordulónapjáig le nem zárt ügyletek várható eredményének meghatározásakor a mérlegfordulónapi piaci árból kell kiindulni függetlenül attól, hogy az a mérlegkészítés időszakában realizálódik-e vagy sem.

A kamatfedezeti ügyletekhez hasonlóan az egyéb valós érték (piaci érték) fedezeti ügyletek esetében sem számolható el bevételként a fedezeti ügylet zárásakor realizált, illetve a mérlegfordulónapi értékelésekor várható nyeresége, viszont az ügylet realizált, illetve várható veszteségét a pénzügyi műveletek egyéb bevételeit csökkentő tételként kell elszámolni, legfeljebb a fedezett alapügylet (tétel) elszámolt nyereségének összegéig. Az egyéb valós érték (piaci érték) fedezeti ügyletek realizált, illetve várható veszteségének az alapügylet (tétel) nyereségét meghaladó összegét a kereskedési célú ügyletekkel azonosan, a pénzügyi műveletek egyéb ráfordításai között kell bruttó módon kimutatni. Az egyéb valós érték (piaci érték) fedezeti ügyletek realizált, illetve várható nyereségének az alapügylet (tétel) veszteségét meghaladó összegét a kereskedési célú ügyletekkel azonosan, a pénzügyi műveletek egyéb bevételei között kell kimutatni.

Értelemszerűen a nem eszköz, illetve kötelezettség bekerülésével járó alapügyletet fedező cash-flow fedezeti ügylet és a külföldi gazdálkodó szervezetben lévő nettó befektetés fedezeti ügyletének zárásakor a pénzügyi műveletek egyéb bevételeit csökkentő tételként kell elszámolni az ügylet veszteségét, legfeljebb az alapügylet nyereségének összegéig, az azt meghaladó részt pedig a pénzügyi műveletek egyéb ráfordításai között kell elszámolni.

A 23. §-hoz

A törvény a kamatráfordításokkal összefüggésben rendelkezik arról, hogy az óvadéki repóügylet esetében - a valódi penziós ügyletekhez hasonlóan - a repóba adónál a kapott eladási ár és a kifizetett visszavásárlási ár közötti különbözet, továbbá az értékpapír kölcsönügylet esetében a kölcsönbe vevőnél a kölcsönzési díj felszámított összege kamatráfordításként kerül kimutatásra, tekintettel arra, hogy mindhárom ügylet a valós gazdasági tartalmát tekintve kölcsönügylet.

A valós értéken történő értékelés szabályainak alkalmazása esetén a fedezeti ügylet eredménye az alapügylet ellenkező előjelű eredményét csökkentő tételként kerül elszámolásra (nettó módon), ezért a kamatfedezeti célú ügyletek zárásakor realizált, illetve a mérlegfordulónapi értékelésekor várható veszteségét - annak hatékony és nem hatékony részét - nem lehet kamatráfordításként figyelembe venni, viszont az ügylet zárásakor realizált, illetve a mérlegfordulónapi értékelésekor várható nyereségét kamatráfordítást csökkentő tételként kell elszámolni, legfeljebb az alapügylet (tétel) veszteségének összegéig, az azt meghaladó összeget - a kereskedési célú ügyletek nyereségének elszámolásához hasonlóan - a pénzügyi műveletek egyéb bevételei között kell elszámolni.

A kereskedési célú származékos ügyletek vesztesége - az ügylet zárásakor realizált, illetve a mérlegfordulónapi értékeléskor várható összegben - a pénzügyi műveletek egyéb ráfordításai között kerül elszámolásra. Az ügylet mérlegfordulónapi értékelését nem befolyásolja, hogy az a mérlegkészítés időszakában lezárult-e vagy sem, feltéve, hogy a vállalkozás alkalmazza a valós értéken történő értékelés szabályait.

A kamatfedezeti ügyletekhez hasonlóan az egyéb valós érték (piaci érték) fedezeti ügyletek esetében sem számolható el ráfordításként a fedezeti ügylet zárásakor realizált, illetve mérlegfordulónapi értékelésekor várható vesztesége, viszont az ügylet realizált, illetve várható nyereségét a pénzügyi műveletek egyéb ráfordításait csökkentő tételként kell elszámolni, legfeljebb a fedezett alapügylet (tétel) elszámolt veszteségének összegéig.

Az egyéb valós érték (piaci érték) fedezeti ügyletek realizált, illetve várható nyereségének az alapügylet (tétel) veszteségét meghaladó összegét a kereskedési célú ügyletekkel azonosan a pénzügyi műveletek egyéb bevételei között kell elszámolni. Az egyéb valós érték (piaci érték) fedezeti ügyletek realizált, illetve várható veszteségének az alapügylet (tétel) nyereségét meghaladó összegét - a kereskedési célú ügyletekkel azonosan - a pénzügyi műveletek egyéb ráfordításai között kell kimutatni.

Értelemszerűen a nem eszköz, illetve kötelezettség bekerülésével járó alapügyletet fedező cash-flow fedezeti ügylet és a külföldi gazdálkodó szervezetben lévő nettó befektetés fedezeti ügyletének zárásakor a pénzügyi műveletek egyéb ráfordításait csökkentő tételként kell elszámolni az ügylet nyereségét, legfeljebb az alapügylet veszteségének összegéig, az azt meghaladó részt pedig a pénzügyi műveletek egyéb bevételei között kell elszámolni.

A 24. §-hoz

A gazdasági társaságokról szóló törvény szerint kibocsátott és a gazdasági társaság által megszerzett visszaváltható részvények bevonásakor - a visszavásárolt és bevont saját részvényekkel azonosan - azok névértékét rendkívüli bevételként, visszavásárlási értékét rendkívüli ráfordításként kell kimutatni.

A 25-26. §-hoz

A 78/660/EGK számú 4. irányelv rendelkezéseinek való teljes megfelelés érdekében szükségessé vált a kiegészítő mellékletben közölt információk körének - többek között - olyan adatokkal történő kiegészítése, amely növeli a vállalkozók működésének az érintettek (tulajdonosok, hitelezők, kormányzati szervek stb.) által történő ellenőrzésének lehetőségét. Ezen követelmény teljesítéseként a kiegészítő mellékletnek tartalmaznia kell az adózott eredmény felhasználására vonatkozó javaslatot, amennyiben az nem egyezik meg a jóváhagyásra jogosult testület által elfogadott határozattal.

Szintén a 78/660/EGK számú 4. irányelv előírásaival való összhang megteremtése céljából kell a kiegészítő mellékletben ismertetni azon vállalkozók nevét és székhelyét, amelyek összeállítják azon vállalkozáscsoportok legnagyobb, illetve legkisebb egységének az összevont (konszolidált) éves beszámolóját, amelynek a vállalkozó leányvállalatként része. Amennyiben pedig ezen beszámolók nyilvánosak, meg kell adni azt a helyet is, ahol megtekintés céljából azok elhelyezésre kerültek. Ezen rendelkezés folytán nagyobb lehetőség nyílik az egyes vállalkozáscsoportok között, illetve azokon belül zajló folyamatok figyelemmel kísérésére, ezáltal pedig az ellenőrzésére.

A 27. §-hoz

A 78/660/EGK számú 4. irányelv rendelkezéseinek való megfelelés érdekében a számviteli törvény 2000. évi újrakodifikálásának jelentős részét alkották azok az előírások, amelyek a piac szereplőinek megfelelő tájékoztatása, valamint a megbízható és valós összkép biztosítása érdekében megkövetelték többek között a visszavásárolt saját részvényekkel, a saját üzletrészekkel, valamint a kapcsolt vállalkozásokkal kapcsolatos információknak a beszámolóban elkülönülten történő bemutatását. Ezt a törekvést szolgálja a törvény is, amely szerint a kiegészítő mellékletben további részletes információkat kell megadni a saját részvényekkel (ide értve a visszaváltható részvényeket is), a saját üzletrészekkel összefüggésben, valamint be kell mutatni a kapcsolt vállalkozásokkal szemben fennálló kötelezettségekre képzett céltartalékot, illetve annak felhasználását jogcímek szerinti bontásban, külön részletezve az ezzel a körrel szemben fennálló garanciális kötelezettségekre képzett céltartalék összegét is.

A valós értéken történő értékelés szabályainak alkalmazása esetén, a kiegészítő mellékletben - a 2001/65/EK irányelvvel összhangban - részletes információt kell szolgáltatni az általános értékelési eljárásokkal meghatározott piaci érték és a számított piaci érték megállapításánál alkalmazott feltételezésekről, figyelembe vett tényezőkről, az értékelési különbözet alakulásáról, a pénzügyi instrumentumokról és valós értékükről, a származékos ügyletek fajtáiról és eredményre, illetve pénzáramlásra gyakorolt várható hatásukról, a fedezeti ügyletek hatékonyságáról, a valós értékelés értékelési tartalékának alakulásáról és a bekerülési értéken, illetve a valós értéken történő értékelés szabályai közötti áttérés eredményre gyakorolt hatásáról, valamint az áttérés előtti beszámoló (bázis) adatainak az áttérés miatti átrendezéséről.

A 28. §-hoz és a 33. § (2) bekezdéséhez

A törvény szerint a számviteli előírásokban az export és import fogalom a jelenleg használatos értelemben és tartalommal megmarad, azaz az export és az import számviteli szempontból a Magyar Köztársaság államhatárát elhagyó, illetve az oda belépő árukra értelmezendő (a különleges státuszú területek megfelelő figyelembe vételével).

A statisztikai rendszer az exportot, illetve az importot megbontja az EU-val, illetve az EU-n kívüli országokkal bonyolított külkereskedelmi forgalomra. Az EU-Magyarország közötti külkereskedelmi forgalom leírására az EU-s terminológiát vezeti be, az EU-ba irányuló exportra a kiszállítások (dispatches), az EU-ból Magyarországra irányuló importra a beérkezések (arrivals) kifejezést alkalmazva.

A külkereskedelmi forgalom nyomon követése is megváltozik. Az EU-n kívüli export-import statisztika továbbra is a vámhivatali rendszerre, a vámáru-nyilatkozatokra támaszkodik, az EU-n belüli külkereskedelmi forgalom tekintetében ezt az eljárást az Intrastat rendszer keretében kiépített (kiépítendő) kötelező adatszolgáltatás váltja fel. Magyarországon hozzávetőleg 40 ezer vállalkozás bonyolít külkereskedelmi forgalmat az EU-val, ebből az Intrastat keretében 12-14 ezer vállalkozás forgalmáról kapunk teljes képet. Ez a forgalom adja a teljes külkereskedelmi forgalom 99%-át, a többi - küszöbértéket (kiszállítások esetében 24 millió forint, beérkezéseknél 12 millió forint éves külkereskedelmi forgalmat meghaladóan kerül be egy vállalkozás az Intrastat rendszerbe) el nem érő - vállalkozás forgalmát statisztikai módszerekkel becslik, arról tényadatok ebben az összefüggésben nem fognak rendelkezésre állni.

Magyarország Európai Unióhoz történő 2004. május 1-jei csatlakozásával, a vállalkozók döntéseinek meghozatalához szükséges információk biztosítása érdekében - a módosuló vámstatisztikai rendszerrel összhangban - szükséges az éves beszámoló, az összevont (konszolidált) éves beszámoló kiegészítő mellékletében - és ennek alátámasztására a könyvvitelben is - az exportárbevétel megbontása az Európai Unió egységes piacára, illetve más - nem Európai Uniós - országokba irányuló exportból származó árbevétel szerint.

A módosított rendelkezés alkalmazását a beszámolók összehasonlíthatósága érdekében célszerű már 2004. január 1-jétől előírni.

A törvény pontosítja a támogatásokkal kapcsolatos adatszolgáltatási kötelezettségeket, kiegészíti azokat a visszatérítendő támogatásokra vonatkozó adatokkal. Külön jogszabályi felhatalmazás mellett lehetővé teszi a támogatások felhasználásának és az államháztartás alrendszereihez tartozó vagyon használatának nyilvánosságát és ellenőrzését elősegítő további információk közlését.

A 29. §-hoz

A törvény a 2001/65/EK irányelv rendelkezéseinek megfelelően a valós értéken történő értékelés alkalmazása esetén az üzleti jelentésben szolgáltatott információk körét is kibővíti. Így be kell mutatni a pénzügyi instrumentumok hasznosítását, ha az jelentős hatással van a vagyoni helyzetre, valamint az alkalmazott kockázatkezelési és fedezeti ügylet politikát, továbbá a pénzügyi instrumentumokhoz kapcsolódó ár-, hitel-, kamat-, likviditás- és cash-flow kockázatot.

A 30. §-hoz

A 78/660/EGK számú 4. irányelv előírásaival való teljes összhang megteremtése érdekében szükségessé vált az egyszerűsített éves beszámoló kiegészítő mellékletéből elhagyható adatok körének a pontosítása, ugyanis az irányelv nem teszi lehetővé, hogy a gazdasági társaság vezető tisztségviselőinek, az igazgatóság, a felügyelő bizottság tagjainak folyósított előlegekre, kölcsönökre, a nevükben vállalt garanciákra, valamint a saját tőke üzleti éven belüli változására vonatkozó információk ne szerepeljenek az egyszerűsített éves beszámolóban.

A 31-34. §-hoz

A törvény az Európa Unióban székhellyel rendelkező anyavállalatokra vonatkozó jogszabályi előírásokat egészíti ki a nemzetközi számviteli standardok alkalmazásáról szóló 1606/2002. számú (EK) rendeletre való hivatkozással.

Az Európai Unió 83/349/EGK számú 7. irányelvének vonatkozó előírásaival összhangban előírja továbbá, hogy az Európai Unióban székhellyel rendelkező fölérendelt anyavállalat a számviteli törvény hatálya alá tartozó és a törvény előírásai alapján az összevont (konszolidált) éves beszámoló készítési kötelezettség alól mentesített leányvállalatának székhelyén a fölérendelt anyavállalat összevont (konszolidált) éves beszámolóját minden érdekelt részére elérhetővé kell tenni. A hatályos törvényi előírást a 83/349/EGK számú 7. irányelv vonatkozó előírásával összhangban azzal is indokolt kiegészíteni, hogy a leányvállalat saját tőkéjéből az anyavállalatot megillető részesedés (rész) számításakor a leányvállalat saját tőkéjét a konszolidálásba először történő bevonáskor alkalmazott módszer jelentős változását a korábbi évekhez képest az összevont (konszolidált) éves beszámoló kiegészítő mellékletében be kell mutatni.

A 83/349/EGK számú 7. irányelv vonatkozó előírásával összhangban a kiegészítő mellékletben szerepeltetendő, a számviteli törvény 133. § (2) bekezdés a)-c) pontjában felsorolt információk d) pontban előírt bontását szükséges kiegészíteni azzal, hogy a kapcsolt vállalkozásokra vonatkozó információk megbontásánál külön fel kell tüntetni a - számviteli törvény 115. § (2) bekezdése szerinti - harmadik személyek által birtokolt jogosultságokra vonatkozó információkat.

A törvény a 83/349/EGK számú 7. irányelv vonatkozó előírásával összhangban bővíti az összevont (konszolidált) éves beszámoló kiegészítő mellékletében kötelezően szereplő információk körét a anyavállalat minden olyan részvényének, üzletrészének névértékével, amelyet maga az anyavállalat, leányvállalata, vagy olyan harmadik személy birtokol, aki a saját nevében, de ezen vállalatok javára gyakorolja a tulajdonosi jogokat.

Ezen túlmenően - szintén az irányelvi rendelkezéseknek megfelelően - az üzleti jelentésben be kell mutatni a konszolidálásba bevont vállalkozások előrelátható fejlődését is.

A 35. §-hoz

A valós értékelés értékelési tartalékának bevezetésével összefüggésben szükséges pontosítani a vagyonmérleg készítésére vonatkozó szabályokat azzal, hogy az értékhelyesbítés és az értékhelyesbítés értékelési tartaléka mellett a vagyonmérlegben az értékelési különbözet és a valós értékelés értékelési tartaléka sem szerepelhet.

A 36. §-hoz

A gazdasági társaságokról szóló törvény módosítása lehetőséget ad arra, hogy az egyesülő, illetve szétváló részvénytársaságok részvényesei számára az alaptőkén felüli vagyon terhére külön készpénzfizetésre kerüljön sor. A törvény a számviteli törvény kiegészítésével ennek forrását a vagyonmérleg-tervezetben a tőketartalék, illetve az eredménytartalék csökkentésében jelöli meg.

A 37. §-hoz

A gazdasági társaságokról szóló törvény módosította a nem pénzbeli hozzájárulás tartalmára (az „apportképességi” feltételekre) vonatkozó előírásokat. A törvény ennek megfelelően pontosítja a számviteli törvény 140. §-ának (4) bekezdését.

A § (6) bekezdésének módosítását az egyszeres könyvvitel vezetése lehetőségének vállalkozói körben 2004. január 1-jétől történő megszüntetése indokolja.

A 38. §-hoz

A számviteli törvény hatályos előírása szerint a vállalkozó közzétételi kötelezettségének azzal tesz eleget, ha a beszámoló egy eredeti vagy egy hiteles másolati példányát - a letétbe helyezéssel egyidejűleg - az Igazságügyi Minisztérium Cégnyilvántartási és Céginformációs Szolgálatának megküldi. A vállalkozók ugyanakkor egyre nagyobb számban teszik közzé külön jogszabály, illetve saját döntésük alapján más módon is a beszámolójukat (például internetes honlapjukon). A beszámoló felhasználóinak védelme érdekében írja elő a törvény, hogy a vállalkozó ilyen esetben is köteles feltüntetni, ha a közzétett adatok könyvvizsgálattal nincsenek alátámasztva.

A 39. §-hoz

A külföldi székhelyű vállalkozások magyarországi fióktelepeinek működésével kapcsolatos hazai szabályozásnak az Európai Unió rendelkezéseihez történő harmonizációja során két irányelv, a valamely tagállam jogának hatálya alá tartozó meghatározott jogi formájú gazdasági társaságoknak egy másik tagállamban létesített fióktelepeire vonatkozó adatközlési követelményeiről szóló 89/666/EGK számú (tizenegyedik vállalati jogi) irányelv, valamint a hitelintézeteknek és pénzügyi intézményeknek nem a székhelyük szerinti tagállamban létesített fiókjai éves beszámolójának a közzétételére vonatkozó, a fiókokat terhelő kötelezettségekről szóló 89/117/EGK számú irányelv előírásait kellett figyelembe venni.

Az irányelvi rendelkezéseknek megfelelően különbséget kell tenni az Európai Unió valamely tagállamában, illetve azon kívüli (harmadik) országban székhellyel rendelkező társaságok fióktelepeinek szabályozása között.

A valamely tagállamban székhellyel rendelkező társaságok fióktelepeinek működésével kapcsolatos számviteli előírások módosítása során a fióktelepek tevékenységével összefüggő letétbe helyezési, közzétételi, valamint könyvvizsgálati kötelezettségek eddigi szabályozásának szűkítésére kerül sor. Ennek eredményeként ezen fióktelepek mentesülnek az általuk készített éves beszámoló vonatkozásában a fent említett kötelezettségek teljesítése alól, és az éves beszámolóval, illetve az esetleges adózási kimutatásokkal kapcsolatban csak a fióktelep székhelyén az érintett felek által történő megtekintést, illetve másolat készítését kell lehetővé tenniük. A fióktelepeknek ez esetben a központ által a székhely szerinti állam jogszabályai alapján összeállított éves beszámolót, illetve összevont (konszolidált) éves beszámolót kell - magyar nyelven - közzétenni és letétbe helyezni, azzal a feltétellel, hogy ezen beszámolóknak az összeállítása, ellenőrzése, közzététele és letétbe helyezése az Európai Unió vonatkozó irányelveivel összhangban történt.

A fentiekben részletezett jogosultságok és kötelezettségek kiterjesztésre kerülnek azon harmadik országban székhellyel rendelkező társaságok fióktelepeire is, amelyek esetén az adott állam jogszabályai által előírt éves beszámoló készítési, könyvvizsgálati, letétbe helyezési és közzétételi kötelezettségek összhangban vannak az Európai Unió vonatkozó előírásaival, és ez az összhang az Európai Unió által elfogadott módon igazolható. Ezen államok listáját a pénzügyminiszter teszi közzé.

Az egyéb harmadik országban székhellyel rendelkező társaságok fióktelepeinek szabályozását illetően - a közösségi jog erre vonatkozó eltérő rendelkezése hiányában - továbbra is az eddigi előírások érvényesek.

Tekintettel arra, hogy a külföldi hitelintézetek és pénzügyi intézmények magyarországi fióktelepeire sajátos szabályok érvényesülnek, azokról az egyéb sajátos számviteli szabályokat tartalmazó kormányrendelet intézkedik.

A 40. §-hoz

A törvény az elektronikus cégeljárásra vonatkozóan bevezetésre kerülő új rendelkezésekkel összhangban lehetőséget ad arra, hogy a vállalkozó letétbe helyezési, közzétételi kötelezettségének - a külön jogszabályban meghatározott feltételek mellett - elektronikus úton is eleget tehet. Ez esetben a beszámolónak az Igazságügyi Minisztérium Cégnyilvántartási és Céginformációs Szolgálatához elektronikus úton történő megküldésével egyidejűleg teljesíti a letétbe helyezési és a közzétételi kötelezettségét is.

Az 1. számú társasági jogi irányelv átültetésre kerülő módosítása lehetővé teszi a cégek számára, hogy a cégiratokat és ezek között a beszámolókat is elektronikus úton is letétbe helyezhessék a cégbíróságon, illetve a beszámoló az elektronikus módon előállított hivatalos lapban kerüljön közzétételre. Erre tekintettel a számviteli törvény módosítása a beszámoló papíralapú letétbe helyezése, illetve közzététele mellett lehetőséget kíván biztosítani annak elektronikus úton történő továbbítására is az Igazságügyi Minisztérium Cégnyilvántartási és Céginformációs Szolgálatához. Ez azzal az előnnyel is jár, hogy a vállalkozóknak nem kell a beszámolót külön-külön eljuttatni a területileg illetékes cégbírósághoz, illetve a Igazságügyi Minisztérium Cégnyilvántartási és Céginformációs Szolgálatához, hanem egyetlen lépésben eleget tehetnek letétbe helyezési és közzétételi kötelezettségüknek.

A folyamat részletes szabályozását a cégtörvény fogja tartalmazni. Ennek lényege, hogy a beszámolót - ha elektronikus formában készült - a vállalkozó képviselője, amennyiben pedig a beszámoló elektronikus okirati formában történő átalakítására van szükség, a vállalkozó jogi képviselője juttatná el a Igazságügyi Minisztérium Cégnyilvántartási és Céginformációs Szolgálatához minősített elektronikus aláírással ellátva. Az Igazságügyi Minisztérium Cégnyilvántartási és Céginformációs Szolgálata az informatikai szempontból jogszerű elektronikus okiratot továbbítja a cégbírósághoz, ahol az elektronikus módon hozzáférhető, megtekinthető, gondoskodik továbbá annak az elektronikus formában megjelenő Cégközlönyben történő közzétételéről, illetve biztosítja a beszámolóhoz on line módon történő hozzáférést a Igazságügyi Minisztérium Cégnyilvántartási és Céginformációs Szolgálatánál is, a hatályos rendelkezéseknek megfelelően. A cégtörvény megfelelő kiegészítésére külön törvényjavaslat készül.

A 41. §-hoz

Az elmúlt időszakban egyre inkább fontos szerep jut a kiegészítő mellékletben bemutatott információknak. Ezen információk megalapozottságát hivatott biztosítani, hogy azokat - minden olyan esetben, ahol ezt az információ tartalma lehetővé teszi - a könyvvezetés, a bizonylatolás törvényi szabályoknak megfelelő alkalmazásával kell alátámasztani.

A törvény - külön jogszabályi rendelkezésre való utalással - további információk szerepeltetését teszi lehetővé a kiegészítő mellékletben a közpénzek felhasználásával és a köztulajdon használatával kapcsolatos nyilvános adatok tekintetében.

A 42. §-hoz

Az egyszeres- és a kettős könyvvitel rendszere közötti átjárást a számviteli törvény 5-6. §-aiban hivatkozott kormányrendeletek lehetővé, illetve kötelezővé tehetik, ezért a könyvvezetési mód váltásának mindkét irányára vonatkozó feladatokat indokolt törvényi szinten általánosan szabályozni.

A törvény megfogalmazza azokat a feladatokat, amelyeket a kettős könyvvitelről az egyszeres könyvvitelre áttérő gazdálkodónak az áttérést közvetlenül megelőző üzleti évről készített éves (egyszerűsített éves) beszámolója összeállítását megelőzően el kell végeznie ahhoz, hogy az éves (az egyszerűsített éves) beszámoló mérlege és az egyszerűsített mérleg tartalmában és formájában összehasonlítható, hogy az éves (az egyszerűsített éves) beszámoló mérlege alapján az egyszerűsített mérleg elkészíthető legyen.

Ez a szabályozás valójában nem új előírás. A hatályos számviteli törvény az átalakuláshoz kapcsolódóan fogalmazta meg a kettős könyvvitelről az egyszeres könyvvitelre való áttérés szabályait, tekintettel arra, hogy ez 2001. január 1-je után a vállalkozói körben csak átalakulás esetén fordulhatott elő. Mivel 2004. január 1-jétől a számviteli törvény hatálya alá tartozó vállalkozók egyszeres könyvvitelt nem vezethetnek, már átalakulásuk esetén sem kell ezzel számolni (hiszen minden esetben kettős könyvvitelt kell vezetni). Az egyszeres könyvvitel vezetése azonban továbbra is megmarad, jellemzően a kormányrendelettel szabályozott egyéb szervezeteknél. Így indokolt az egyszeres könyvvitelről a kettős könyvvitelre történő áttérés szabályai mellett megadni a kettős könyvvitelről az egyszeres könyvvitelre történő áttérés általános szabályait is.

A 43. §-hoz

A 2001. december 20-án Brüsszelben kihirdetett 115/2001/EK irányelv - amely módosította a hozzáadott értékadóról szóló 77/388/EGK számú (hatodik) irányelvet - a számla tartalmára, a számlázásra, a számlakiállításra a korábbiaknál részletesebb és a korábbiakat részben módosító szabályokat állapított meg. Ezzel összefüggésben szükséges a számviteli törvény számviteli bizonylatokra vonatkozó rendelkezéseit is módosítani.

Az irányelv kimondja, hogy a tagállamok nem követelhetik meg a számlák aláírását, azonban az elektronikus úton kibocsátott (küldött) számlákat a tagállamok elfogadják, feltéve, hogy a számla eredetisége és tartalmi teljessége garantált. Az irányelv-módosítás megszünteti a „számlát helyettesítő okmány” elnevezést, a módosítás hatályba lépését követően az irányelv rendelkezései szerint az előlegről is számlát kell kiállítani. Az irányelv rendelkezése alapján a tagállamoknak 2004. január 1-jei hatálybalépéssel a törvényeiket, rendeleteiket és közigazgatási előírásaikat összhangba kell hozniuk az irányelv előírásaival. Ez a gyakorlatban Magyarország esetében a csatlakozás hivatalos dátuma, 2004. május 1.

A hazai számviteli szabályozás a számviteli bizonylat adatainak alaki és tartalmi hitelességére, megbízhatóságára (helytállóságára) épít, azt a bizonylati elv és a bizonylati fegyelem alapjának tekinti. A hitelesség, a megbízhatóság biztosításának egyik jelenlegi eszköze a papíralapú számviteli bizonylatok esetében az aláírás. A hivatkozott irányelvi rendelkezéseknek megfelelően ezt a direkt kötelezettséget meg kell szüntetni. A törvény szerint a jövőben az alaki és tartalmi hitelességnek többféleképpen is meg lehet felelni, amelyek között továbbra is megtalálható az aláírás. A gazdálkodó döntésére van bízva, hogy a számla, az egyszerűsített számla hitelességének biztosítására milyen eljárást választ.

Az irányelv-módosítás előírásainak megfelelően néhány helyen - az újrakodifikálás alatt lévő áfa-törvény várható előírásaival összhangban - szükséges a számviteli törvényben szereplő „számlát helyettesítő okmány” elnevezés törlése is.

A törvény módosítja az elektronikus dokumentumok, iratok számviteli bizonylatként történő alkalmazásának feltételeit, hitelességének, megbízhatóságának követelményeit azzal, hogy számviteli szempontból az elektronikus aláírásról szóló törvény szerinti fokozott biztonságú elektronikus aláírással és időbélyegzővel ellátott elektronikus dokumentum, irat is elfogadható, ha az megfelel a számviteli törvény egyéb vonatkozó előírásainak. A törvény rendelkezik arról is, hogy az elektronikus dokumentumok, iratok bizonylatkénti alkalmazásának feltételeit, hitelességének, megbízhatóságának követelményeit más jogszabály is meghatározhatja.

A 44. §-hoz

A törvény kiegészíti, illetve pontosítja az elektronikus formában kiállított számviteli bizonylatok, illetve az eredetileg nem elektronikus formában kiállított számviteli bizonylatok megőrzésének szabályait azzal, hogy a megőrzés során az elektronikus archiválásra vonatkozó külön jogszabály előírásainak is eleget kell tenni. Mind az elektronikus formában kiállított bizonylat, mind az eredetileg nem elektronikus formában kiállított bizonylat esetében az elektronikus archiválásra vonatkozó külön jogszabály előírásai, és a számviteli törvény feltételei, követelményei együttes figyelembe vételével kell eljárni. A megőrzési kötelezettséget oly módon kell teljesíteni, hogy az alkalmazott módszer biztosítsa az eredeti bizonylat összes adatának késedelem nélküli előállítását, folyamatos leolvashatóságát, illetve kizárja az utólagos módosítás lehetőségét.

A számviteli törvény ezzel egyértelmű utalást tartalmaz arra vonatkozóan, hogy a bizonylatok elektronikus archiválásáról, annak részletes műszaki, technikai-technológiai feltételeiről külön jogszabályban szükséges rendelkezni.

A 45-47. §-hoz

A törvény a nemzeti számviteli standardok megalkotásáért és működtetéséért felelős szervezetrendszer kialakításának megalapozásaként pontosítja az Országos Számviteli Bizottságra (a továbbiakban: bizottság) vonatkozó rendelkezéseket. A módosítás eredményeként a bizottság tagjait nem határozott időre nevezi ki a pénzügyminiszter, a tagok a tagság alóli felmentésükig látják el feladatukat. A számviteli szakmai szervezetek standardalkotásban történő szerepvállalásának elősegítésére a bizottság tagjainak legalább kétharmada a szakmai szervezetek javaslata alapján kerül kinevezésre. A törvény kibővíti a bizottság feladatkörét is, oly módon, hogy a nemzeti számviteli standardok előkészítésével, elfogadásával, értelmezésével kapcsolatban a külön jogszabályban meghatározott feladatokat is el kell látnia. A nemzeti számviteli standardok megalkotása során elengedhetetlen az átláthatóság és nyilvánosság biztosítása. A törvény ennek érdekében úgy rendelkezik, hogy a bizottságnak a vonatkozó jogszabályok figyelembe vételével ki kell alakítania, és írásban rögzítenie kell a szervezeti és működési rendjét. A bizottság a minél szélesebb körű szakmai szerepvállalás érdekében a munkáját - a szervezeti és működési rendben szabályozott kivételektől eltekintve - nyilvánosan folytatja.

A 48. §-hoz

A törvény tételesen tartalmazza az Európai Unió azon jogszabályainak felsorolását, amelyekkel teljesen összeegyeztethető szabályozást tartalmaz.

A 49. § (2) bekezdéséhez

A devizakülföldi gazdasági társaságokra vonatkozó egyéb jogi szabályozás jogharmonizációval összefüggő változásai következtében a legtöbb, a devizajogszabályok alapján a csatlakozás időpontjáig devizakülföldinek (például vámszabad területinek) minősülő gazdasági társaság megítélése megváltozik a csatlakozáskor (mivel az egységes belső piacon ezek a gazdasági társaságok nem minősülnek devizakülföldinek), annak ellenére, hogy tevékenységük ténylegesen nem módosul. Az érintett gazdasági társaságok jogi státuszának megváltozásával összefüggően a rájuk háruló adminisztrációs és pénzügyi többletterhek csökkentése érdekében úgy rendelkezik a törvény, hogy azok a gazdasági társaságok, amelyek kizárólag az uniós csatlakozással összefüggő jogszabályi változások miatt veszítik el devizakülföldi minősítésüket, legkésőbb az euró magyarországi bevezetése napjától lesznek kötelesek a beszámoló készítés általános szabályait alkalmazni (amely szerint a beszámolót a nemzeti pénznemben kell összeállítaniuk, a nemzeti pénznemben vezetett számviteli nyilvántartások alapján). Ennek értelmében azok a devizakülföldinek minősülő gazdasági társaságok, amelyek euróban vezetik a könyveiket, nem kötelesek átállni a forint alapú könyvvezetésre akkor, amikor a csatlakozás következtében elveszítik devizakülföldi minősítésüket, azaz „megszakítás” nélkül vezethetik euróban a könyveiket Magyarország eurózónába történő belépéséig, és azt követően is. Azok a devizakülföldinek minősülő gazdasági társaságok pedig, amelyek az eurótól eltérő konvertibilis devizában vezetik a könyveiket, szintén nem kötelesek átállni a forint alapú könyvvezetésre akkor, amikor a csatlakozás következtében elveszítik devizakülföldi minősítésüket, viszont az euró magyarországi bevezetése napjától kötelesek lesznek az általános szabályok szerint - euróban - vezetni a könyveiket.

Az 50. §-hoz

A fióktelepi letétbe helyezési és közzétételi szabályok változásához kapcsolódik a pénzügyminiszter felhatalmazása arra vonatkozóan, hogy közzétegye azon tagállamok listáját, amelyeket a fióktelepi letétbe helyezési és közzétételi kötelezettségek teljesítése során az Európai Unió tagállamaival azonosan lehet kezelni.

Az 51. §-hoz

A valós értéken történő értékelés érinti a mérleg, illetve az eredménykimutatás egyes sorait, amelyek miatt a számviteli törvény 1. és 2. számú melléklete is módosul.

-----STARTING---POINT---VEGE---

Az 52. §-hoz

A törvény szerinti módosítások döntően 2004. január 1-jén lépnek hatályba azzal, hogy a törvény elfogadása esetén egyes rendelkezéseket, így elsősorban a valós értéken történő értékeléssel összefüggő előírásokat már a 2003. évi beszámoló elkészítésénél is lehet alkalmazni. Ugyanakkor a külföldi székhelyű vállalkozások magyarországi fióktelepeire vonatkozó adatközlési követelményekről szóló rendelkezések csak az Európai Unióhoz történő csatlakozási szerződést kihirdető törvény hatályba lépése napjától, míg a nemzetközi számviteli standardok alkalmazásáról, illetve a beszámolók elektronikus úton történő letétbehelyezéséről és közzétételéről szóló rendelkezések csak 2005. január 1-jétől (illetve a 2005. évi beszámolóra vonatkozóan) lépnek hatályba.

A hatályba léptetési szabályok keretében külön szükséges intézkedni azokról a megszüntetett (pl. a vállalkozók egyszeres könyvvezetésére, a kötelezettség elengedésével egyidejűleg végrehajtott tőkeemelésre vonatkozó stb.) előírásokról, amelyeket a 2003. évi beszámoló elkészítésénél, letétbe helyezésénél, közzétételénél még alkalmazni kell.

A devizaliberalizáció előrehaladásával indokolatlan a számviteli törvényben a devizajogszabályok előírásainak megtartására vonatkozó utalások fenntartása, így azok törlésre kerülnek a számviteli törvényből.

Az Európai Unió irányelveinek megfelelően újrakodifikálásra kerülő áfa-törvény előírásaihoz igazodva szükséges a számviteli törvényből a számlát helyettesítő okmány fogalom törlése az új áfa-törvény tervezett hatályba léptetésének időpontjával.

Az egyszeres könyvvitel vezetésének törvényi szabályait indokolt kiterjeszteni a gazdálkodókra általánosan, tekintettel arra, hogy 2004. január 1-jét követően csak a kormányrendeleti szabályozásban adott lehetőség alapján lehet egyes gazdálkodóknak ezt a könyvvezetési módot választani.

A különböző adókkal kapcsolatos 2003. évi előterjesztések tartalmazzák többek között a fogyasztási adó megszüntetését és a regisztrációs adó bevezetését 2004. május 1-jétől, az energiaadó bevezetését 2004. január 1-jétől. A törvény az adónemek konkrét felsorolása helyett az „adók és adójellegű tételek” általánosabb megfogalmazást illeszti be a szükséges helyeken a számviteli szabályozásba.

Az 53. §-hoz

A törvény a valós értéken történő értékelés lehetőségét megengedi alkalmazni már a 2003. évi beszámoló elkészítésénél is. A 2003. évi beszámoló elkészítése során történő alkalmazás esetén az általános áttérési szabályokat kell értelemszerűen alkalmazni.

Az 54. §-hoz

A törvény tartalmazza a gazdasági társaságokról szóló 1997. évi CXLIV. törvény 226/D. §-a (1) bekezdésének kiegészítését, amely a közösségi társasági joggal összhangban nyilvános eladási ajánlat megtétele nélkül teszi lehetővé a munkavállalók, illetve a vezető tisztségviselők részére történő részvényjuttatást.