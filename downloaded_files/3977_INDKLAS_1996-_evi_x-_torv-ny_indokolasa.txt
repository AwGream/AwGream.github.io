1996. évi X. törvény indokolása

a közúti közlekedésről szóló 1988. évi I. törvény módosításáról

-----STARTING---POINT---ALTALANOS--- 

A közúti közlekedésről szóló 1988. évi I. törvény 1988. július 1. napján lépett hatályba. Az azóta eltelt időszak tapasztalatai azt mutatják, hogy a törvény alapvető rendelkezései ma is helytállóak, azonban kisebb - a társadalmi-gazdasági környezet és a jogrendszer mélyreható változásai által indokolt - a gyakorlat igényeihez igazodó módosításokra, a törvény eddigi alkalmazása során jelentkezett hibák, hiányosságok megszüntetésére, a komplementer szabályozásra szükség van.

Ennek keretében meg kellett oldanunk a törvény hatálybalépése óta eltelt időszakban felmerült problémákat, így az engedély alapján végzett tömegközlekedési tevékenység korábbi (1995. december 31.) határidejének módosítását, az útügyi hatósági szervek hatáskörének megváltoztatását, a járművezetők utánképzése feltételeinek módosítását, az utak tulajdonjogának szűk körben történő megváltoztatását, az úthasználati díj szedése lehetőségének kiszélesítését.

A törvényjavaslat elfogadásával a törvény eddigi alkalmazása során észlelt hibák megszüntethetők.

-----STARTING---POINT---RESZLETES---

Az 1. §-hoz

A közúti közlekedési szolgáltatásokról és a közúti járművek üzemben tartásáról szóló, többször módosított 89/1988. (XII. 20.) MT rendelet 1989.január 1. napjától lényegében szabad piacra lépést tett lehetővé a közúti személyszállításban a gazdaság bármely szereplője részére, hatósági, de valójában formális engedélyhez kötve a tevékenység végzését, érdemi követelményeket nem támasztva sem a személyi, sem a műszaki és főként nem a gazdasági feltételek oldaláról. A liberalizáció eredményeként a vállalkozók természetszerűleg a nagy forgalmú, magas jövedelemtartalmú útvonalakon jelentek meg, veszélyeztetve a menetrend szerinti autóbuszközlekedés működőképességét és a hálózati rendszer fenntarthatóságát.

Így a „piac lefölözés” gyakorlatának megszüntetésére 1991-ben egyetlen út kínálkozott: a menetrend alapján végzett közúti személyszállítás koncesszióköteles körbe vonása, amely a vállalkozói szektor számára csak koncessziós pályázathoz és koncessziós szerződéshez kötötten tette lehetővé a tevékenység végezhetőségét. E működési rend alapját a koncesszióról szóló 1991. évi XVI. törvény teremtette meg, ágazatspecifikus szabályozása pedig az 1992. évi XXXIX. törvény hatálybalépésével valósult meg.

A koncessziókötelezettség intézménye a már működő állami cégek gazdasági ellehetetlenítésének lehetőségét valóban megszüntette, de a vállalkozói tőkebevonás szempontjából az autóbuszközlekedés területén a rendszer nem váltotta be a hozzá fűzött reményeket. Ennek oka, hogy a jól jövedelmező vonalakat a területen működő személyszállító társaságok - a gazdaságtalan vonalak fenntartását biztosító keresztfinanszírozás érdekében - magától értetődően működtetik. Esetenként, amikor a területen működő személyszállító társaságok egyes feladatokból vissza akartak vonulni, már a koncessziós pályázat kiírási szándék jelzése is elég volt ahhoz, hogy ugyanezen társaságok a gazdaságossági szempontokat mellőzve - törvényi elsőbbségi jogukkal élve - vállalják az érintett vonalak további üzemeltetését, kizárva a konkurencia piacra lépésének lehetőségét. A nem kellő jövedelmezőséget ígérő vonalakra pedig egyáltalán nem lehet vállalkozót találni.

Ezért a tevékenység új - a vállalkozói tőkebevonást ténylegesen lehetővé tevő - törvényi szabályozást igényel. Az új szabályozás azonban előreláthatólag csak 1996. év folyamán születhet meg, mivel egyik oldalról ugyan sürgető a tevékenység újraszabályozása, de másik oldalról a téma bonyolultsága, az állami szerepvállalás mértékének problematikája, a támogatási rendszer, illetve a területen meglevő érdekellentétek következtében a konszenzuson alapuló megalapozott szabályozást csak a jelzett határidőre lehet felelősséggel elkészíteni.

Ezért az új szabályozás hatálybalépéséig szükséges a hatósági engedély alapján belföldi menetrend szerinti autóbuszközlekedést végzők működési engedélyei határidejének 1996. november 30-ig történő meghosszabbítása. Ennek hiányában ugyanis az érintett vállalkozók ezt a tevékenységüket csak 1995. december 31-ig folytathatják; ily módon a területen eddig eredményesen működő vállalkozói tőke is elhagyni kényszerülne a belföldi menetrend szerinti tevékenységet. A javaslat ennek megakadályozását célozza.

A 2. §-hoz

A társadalmi-gazdasági viszonyok megváltozása az egyéni és társas vállalkozások számának ugrásszerű megnövekedése a gazdasági verseny kiéleződéséhez vezetett, amelynek egyik nem kívánatos kísérő jelensége a közúti közlekedést is érintő reklámtevékenység túlburjánzása, a legkülönfélébb reklámhordozóknak (reklám- és hirdetőtábláknak, hirdető-berendezéseknek, transzparenseknek, villogó és futó fényeknek, stb.) a közutak területén és azok környezetében való tömeges elhelyezése. A közutak műtárgyainak és tartozékainak reklámcélokra való felhasználása sérti a közúti közlekedés biztonságát, mert a berendezések elvonják a közlekedők figyelmét, esetenként akadályozzák a közúti jelzések láthatóságát, ezért a közutakat érintő reklámtevékenység visszaszorítása szükséges.

A javaslat 2. §-a ennek jogalapját teremti meg, egyben a közlekedési hatóság részére szóló hatásköri felhatalmazással az eredményes fellépés feltételeit is megteremti.

A 3. §-hoz

A közúti közlekedés szabályait sorozatosan, visszatérően megszegő járművezetők közlekedési magatartásának helyes irányba terelése érdekében a törvény utánképzési kötelezettséget vezetett be. Az utánképzési kötelezettséggel összefüggő szabályokat azonban a törvény közvetlenül nem határozta meg, ezért a járművezetők utánképzésen történő részvételével összefüggésben jogszabály-értelmezési problémák merültek fel, amelyek szükségessé tették az utánképzésre vonatkozó rendelkezések pontosítását.

A javaslattal egyértelművé válnak az utánképzésre való kötelezéssel kapcsolatos rendelkezések, valamint az, hogy a járművezetők mely esetekben nem kötelezhetők utánképzésre.

A 4. §-hoz

A törvényjavaslat megfelelő szintre emeli az eddig a hatósági eljárások díjáról rendelkező közlekedési, hírközlési és vízügyi miniszteri rendeletekben foglalt eljárásokat, nevezetesen, hogy a hatósági eljárások során a járművek műszaki megvizsgálásának végzésébe bevont (feljogosított) szervezetek is a szolgáltatások ellenértékéhez juthassanak.

Az 5. §-hoz

A javaslat a települési önkormányzat jegyzőjének útügyi hatósági hatáskörét a hatályos szabályozás alapulvételével ugyan, de célszerűségi, gazdaságossági és törvényességi szempontokra is figyelemmel újraszabályozza.

A javaslat a főváros eltérő helyzete és jelentősége miatt differenciált, és csak az országos közutak funkciójával analóg fővárosi utakra vonatkozó engedélyezés tekintetében állapítja meg a közlekedési hatóság hatáskörét.

A 6. §-hoz

Az (1) bekezdésben a javaslat meghatározza a közúthálózatot alkotó utak, valamint a magánutak tulajdoni hovatartozását, a kerékpárutakat - funkcióiknak és forgalmi jelentőségüknek megfelelően - az önkormányzatok tulajdonába utalva.

A hatályos törvény szerint - figyelemmel az önkormányzatokról szóló 1990. évi LXV. tv. rendelkezéseire is - nincs lehetőség a közutak, illetve az utak forgalmi jelentőségének megváltozása esetén sem az egyes útkategóriák (országos közút, helyi közút, magánút) jellegének, tulajdoni formájának megváltoztatására, ezért a javaslat a közúthálózat fejlesztése és a közlekedési igényeknek megfelelő alakítása érdekében lehetővé teszi, hogy az utak tulajdonjogának átadás-átvételéről az érintettek egymással megállapodhassanak.

A közút tulajdonjogának átruházásához azonban - az állami és az önkormányzati tulajdon fenntartásához, védelméhez fűződő közérdek érvényesítése céljából - a javaslat feltételként írja elő a közlekedési hatóság előzetes hozzájárulását.

A 7. §-hoz

A javaslat - összhangban az államháztartás tervezett reformjával - az állami szerepvállalás csökkenésével, az állami szervek rendszerének átalakításával - az országos közutak kezelőinek körét kibővíti az e célra létrehozott közhasznú társasággal.

A koncesszióról szóló 1991. évi XVI. törvény módosítása óta eltelt idő alatt szerzett tapasztalatok azt jelzik, hogy a koncessziós társaságok jelentős állami hozzájárulás nélkül nem vállalkoznak olyan hosszban autópálya építésére, amely a magyar közlekedési infrastruktúra kiépítésének stratégiai célja lenne. Lehetővé kell tenni ezért az állam számára azt, hogy az autópályahálózat továbbépítéséhez, az autópályák üzemeltetéséhez és fenntartásához a szolgáltatási színvonal további romlásának megakadályozása érdekében - úthasználati díj szedésével - pénzügyi forrást teremtsen.

A 8. §-hoz

A közutak forgalmának szabályozását, a forgalmi rend megállapítását a hatályos törvény a közút kezelőjének feladatkörébe utalja. A kezelő e feladatainak ellátásáért büntetőjogi, illetve polgári jogi felelősséggel tartozik. A hatályos törvény szerint azonban nincs lehetőség arra, hogy a közlekedési hatóság - a kezelőnek a forgalom szabályozásával kapcsolatos esetleges mulasztását észlelve - gyors, hatékony intézkedéssel (hatósági jogi eszközök alkalmazásával) őt a fennálló forgalomszabályozási helyzet felülvizsgálatára rábírja.

A javaslat ezt a lehetőséget teremti meg azzal, hogy kimondja: a közlekedési hatóság - a közlekedés biztonságát sértő vagy veszélyeztető helyzet megszüntetése érdekében - a közút kezelőjét a forgalmi rend felülvizsgálatára kötelezheti.

A 9. §-hoz

A hatályos törvény rendelkezéseihez képest a javaslat a közút - nem közlekedési célból történő - hozzájárulás nélküli vagy a hozzájárulásban foglaltaktól eltérő igénybevétele esetén alkalmazható szankciók körét (a hatósági kötelezés tartalmát) kibővíti; az eredeti állapot helyreállítására és pótdíj fizetésére, illetve a közúti forgalom biztonsága, állagvédelme érdekében szükséges intézkedések megtételére kötelezést is lehetővé teszi.

A javaslat - a hatályos törvény eddigi jogalkalmazási tapasztalataira figyelemmel - az új (3) bekezdésben foglalt szabállyal egyértelművé teszi, hogy az egyébként díjmentes tevékenység (a közművek építése vagy fenntartása) esetén is pótdíjat kell fizetni, ha a közutat - nem közlekedési célból - a kezelő hozzájárulása nélkül, vagy az abban foglaltaktól eltérően vették igénybe.

A 10. §-hoz

A javaslat a közúti közlekedés ellenőrzésének feladatait a hatályos törvénynél pontosabban fogalmazza meg, egyben - az ellenőrzési jogosultság deklarálásával és tartalmának meghatározásával - megteremti az ellenőrzési jog és kötelezettség gyakorlásának, teljesítésének jogi feltételeit.

A 11. §-hoz

A javaslat - összhangban a 4. §-ban javasolt módosítással - feloldja a hatályos jogszabályokban meglevő azon ellentmondást, mely szerint helyi közutakra vonatkozóan a helyi önkormányzat hatóságként jár el saját ügyében. A javaslattal a hatáskör (a főváros sajátos helyzetére figyelemmel) az e célra alapított központi közigazgatási szervhez kerül.

A 12. §-hoz

A javaslat aktualizálja a fogalmakat.

A 13. §-hoz

A javaslat pótolja a hatályos törvényből hiányzó felhatalmazást a Kormány részére az utánképzés részletes szabályainak, a kombinált fuvarozási tevékenység szabályainak, a közúti személyszállítási és árutovábbítási szerződések szabályainak, a közúti közlekedési szolgáltatások és a közúti járművek üzemben tartása részletes szabályainak, a közúti közlekedésbiztonság állami feladatainak teljesítéséhez szükséges pénzügyi források és azok felhasználása módjának, továbbá a közlekedési, hírközlési és vízügyi miniszter részére a közúti személyszállítás és árutovábbítás szakmai szabályai, az utak építésének és a forgalom részére való átadásának hatósági engedélyezéséről szóló szabályok, az utak forgalomszabályozásának és a közúti jelzések elhelyezésének eljárási szabályai megállapítására vonatkozó rendeleteik megalkotásához.

Az állami feladatok körébe sorolt közúti közlekedés biztonságát szolgáló állami feladatokhoz eddig a díjrendeletekben megalapozott forrás-átcsoportosítás helyett a törvényjavaslat tervezete megadja a Kormány számára, hogy ennek támadhatatlan jogalapját megteremtse.

-----STARTING---POINT---VEGE---

A 14. §-hoz

E § a javaslat elfogadása esetén a törvény hatálybalépésével kapcsolatos rendelkezéseket tartalmazza.