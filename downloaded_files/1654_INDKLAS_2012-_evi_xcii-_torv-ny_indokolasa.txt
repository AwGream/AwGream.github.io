2012. évi XCII. törvény indokolása

a Délkelet-európai Rendőri Együttműködési Egyezmény kihirdetéséről

Általános indokolás

A Délkelet-európai Rendőri Együttműködési Egyezményt 2006. május 5-én, Bécsben hét ország (Albánia, Bosznia-Hercegovina, Macedónia, Moldova, Montenegró, Románia és Szerbia) írta alá, 2007. október 10-én hatályba lépett. Ezt követően további két állam csatlakozott, az Egyezmény Bulgária vonatkozásában 2009. március 1-jén, Ausztria vonatkozásában pedig 2011. október 10-én lépett hatályba. Jelenleg tehát az Egyezménynek kilenc részes állama van. Magyarországon kívül Horvátország és Szlovénia is fontolgatja a csatlakozást.

Az Egyezmény azzal a céllal jött létre, hogy az EU aqcuis-ra, valamint az EU tagállamok között alkalmazott legjobb gyakorlatokra építve növelje a biztonságot a térségben, és felkészítse a nyugat-balkáni országokat az európai uniós tagságra. Figyelemmel arra, hogy Magyarország érdekelt a térségben jelenlévő szervezett bűnözés és illegális migráció felderítésében és visszaszorításában, az Egyezményhez történő csatlakozás jelentős előnyökkel járna hazánk számára.

Az Egyezmény alapján a Szerződő Felek fokozzák együttműködésüket a közbiztonságot fenyegető veszélyek elhárítása, valamint a bűncselekmények megelőzése, felderítése és rendőrségi nyomozása során. A Szerződő Felek bűnüldöző hatóságai közötti együttműködés a kijelölt Nemzeti Központi Egységeken keresztül megküldött és fogadott megkeresés alapján valósul meg.

Az Egyezmény által szabályozott fő együttműködési formák: információcsere, határon átnyúló (forró nyomon) üldözés, határon átnyúló megfigyelés, ellenőrzött szállítás, fedett nyomozó alkalmazása, tanúvédelem, DNS profilok és egyéb azonosítási anyagok átadása és összehasonlítása, közös nyomozó csoport létrehozása, közös határ menti járőrszolgálat, valamint közös központokban történő együttműködés. Az Egyezmény a felsorolt együttműködési formák kereteit és nemzetközi jogi alapját teremti meg, amelyet a Szerződő Feleknek kell megtölteniük tartalommal. Az Egyezmény végrehajtása egy útiterv alapján fokozatosan valósul meg.

Részletes indokolás

Az 1. §-hoz

Az Egyezmény az Országgyűlés feladat- és hatáskörébe tartozik, ezért a nemzetközi szerződésekkel kapcsolatos eljárásról szóló 2005. évi L. törvény 7. §-a (1) bekezdésében foglaltakra tekintettel kötelező hatályának elismerésére az Országgyűlés ad felhatalmazást.

A 2. §-hoz

A 2005. évi L. törvény 9. §-a értelmében az Egyezményt törvényben kell kihirdetni.

A 3. §-hoz

A 3. § tartalmazza az Egyezmény hiteles angol nyelvű szövegét és annak hivatalos magyar nyelvű fordítását.

Az Egyezmény hatályát és a szövegben előforduló fontosabb fogalmakat az 1-2. Cikkek határozzák meg. A 3. Cikk azt tartalmazza, hogy a Szerződő Felek bűnüldöző hatóságai milyen intézkedéseket tehetnek az együttműködés megvalósítása érdekében. Az Egyezmény I. Fejezete az általános rendelkezésekről szól. A II. Fejezet - többek között - az adatvédelmi szabályokról szól. Az Egyezmény utolsó, III. Fejezete a záró rendelkezéseket tartalmazza.

A Szerződő Felek bűnüldöző hatóságai közötti együttműködés a kijelölt nemzeti központi egységeken keresztül megküldött és fogadott megkeresés alapján valósul meg. Az Egyezmény által szabályozott fő együttműködési formák: információcsere, forró nyomon üldözés, határon átnyúló megfigyelés, ellenőrzött szállítás, fedett nyomozó alkalmazása, tanúvédelem, DNS profilok és egyéb azonosítási anyagok átadása és összehasonlítása, közös nyomozócsoport létrehozása, közös határ menti járőrszolgálat, valamint közös központokban történő együttműködés. Az Egyezmény a felsorolt együttműködési formák kereteit és nemzetközi jogi alapját teremti meg, amelyet a Szerződő Feleknek kell megtölteniük tartalommal. Az Egyezmény végrehajtása egy útiterv alapján fokozatosan valósul meg.

A Szerződő Felek közötti információcsere megkezdésének előfeltétele az, hogy az adott ország az adatvédelmi ellenőrzést sikeresen teljesítse. Ez az eljárás a schengeni értékeléshez hasonlóan zajlik: egy részletes kérdőív kitöltése után helyszíni értékelés zajlik, majd a Miniszteri Bizottság határozatában megállapítja, hogy az adott Szerződő Fél megfelel-e az Egyezmény adatvédelmi rendelkezéseinek. Az ellenőrzést Albánia már sikeresen teljesítette, Macedónia felmentést kapott az eljárás alól, mivel az Europol ellenőrzésen már átment, az EU tagállamok tekintetében pedig nem kell az eljárást lefolytatni, így Ausztria, Bulgária és Románia is részt vehetnek az információcserében. Bosznia-Hercegovina várhatóan ebben az évben kezdi meg az ellenőrzést megelőző eljárást.

Az operatív együttműködés (pl. határon átnyúló megfigyelés/üldözés) kialakítása érdekében a Szerződő Felek bűnüldöző hatóságának tisztviselői közös gyakorlatokon vesznek részt, melyek során a szakértők megismerik egymást, valamint az egyes országokban alkalmazott gyakorlatot, módszereket. Az együttműködés konkrét tartalmát a szakértők alakítják ki a gyakorlati igényekből és lehetőségekből kiindulva. Az együttműködés megkezdésének előfeltétele az, hogy a Szerződő Felek külön kétoldalú megállapodásokban rögzítsék a végrehajtó szerveket, valamint a részletszabályokat. Az Egyezményhez készített Kézikönyv több együttműködési forma tekintetében tartalmaz minta-megállapodást.

Az Egyezmény végrehajtására az alábbi szervezetrendszer működik:

1. a prioritásokat a félévente rotálódó elnökség határozza meg. 2012. első félévében Románia tölti be ezt a funkciót, amelyet a második félévben Szerbia vesz át;

2. a 33. cikk alapján működik a legfőbb döntéshozó szerv, a Szerződő Felek hatáskörrel rendelkező minisztereiből álló Miniszteri Bizottság, amely legalább évente egyszer ülésezik, és az Egyezmény értelmezésével, végrehajtásával és alkalmazásával kapcsolatos kérdésekben dönt;

3. az Egyezmény alkalmazását és végrehajtását az évente legalább kétszer ülésező szakértői munkacsoport felügyeli, melynek tagjai a Szerződő Felek vezető rendőrtisztviselői. A szakértői munkacsoport egy-egy kiemelt téma kidolgozására és technikai végrehajtására tematikus és ad-hoc munkacsoportokat hozhat létre. Jelenleg működik az adatvédelmi ad-hoc munkacsoport, a rendőrképzési és -oktatási tematikus munkacsoport, valamint a hamisított és hamis úti okmányokkal kapcsolatos információcserével foglalkozó tematikus munkacsoport;

4. 2008. szeptember 1-je óta működik Ljubljanában az Egyezmény Titkársága, amely a Miniszteri Bizottság és a munkacsoportok üléseihez szervezési és technikai segítséget nyújt, képviseli a szervezetet harmadik országokkal, nemzetközi szervezetekkel és európai uniós szervekkel folytatott tárgyalásokon, valamint kezeli az Egyezmény végrehajtásával kapcsolatos pénzügyeket.

Az Egyezmény végrehajtásának fő pénzügyi támogatói: DCAF (Geneva Centre for the Democratic Control of Armed Forces, magyarul: a fegyveres erők feletti demokratikus ellenőrzésére felállított genfi központ), Svájc, Liechtenstein, Ausztria, Szerbia és Szlovénia. Bevételként jelentkezik továbbá a Szerződő Felek által teljesített befizetések (évente 10.000€ tagdíj), melyet természetben is lehet teljesíteni (pl. miniszteri vagy szakértői ülések szervezésével).

Az Egyezményben foglaltakkal részben azonos célkitűzéssel több nemzetközi szervezet működik a térségben, például a SELEC (Délkelet-európai Rendészeti Központ), MARRI (Migráció és Menekültügyi Regionális Kezdeményezés). A Titkárság folyamatos kapcsolatban áll és rendszeresen egyeztet az említett szervezetekkel, a tagállamok pedig kiemelt figyelmet fordítanak a párhuzamosságok elkerülésére az Egyezmény végrehajtása során.

Az Egyezmény 9., 13., 14., 22., 23., 24. és 25. Cikkei a közös határokon történő ellenőrzések fokozatos megszüntetéséről 1985. június 14-én kötött, a Schengeni Megállapodás végrehajtásáról szóló Egyezménynek a rendőri együttműködést szabályozó III. Cím I. Fejezetében foglaltak mintájára készültek. Az Egyezmény 27. Cikke pedig a közös nyomozócsoportokról szóló 2002. június 13-i 2002/465/IB tanácsi kerethatározatának 1. cikkét vette át. Mivel az Egyezmény az európai uniós joganyagra épít, a végrehajtás megkezdése jogszabály-módosítási igényt nem indukál.

Az Egyezmény magyarországi végrehajtása során háttérjogszabályként a bűnüldöző szervek nemzetközi együttműködéséről szóló 2002. évi LIV. törvényt kell alkalmazni. E törvény 2. § 1. pontjában felsorolt hatóságok lesznek az Egyezmény 4. Cikk (2) bekezdése szerinti bűnüldöző hatóságok. A 4. Cikk (3) bekezdése szerinti Nemzeti Központi Egység pedig - a törvény 5. § (1) bekezdése alapján - a Nemzetközi Bűnügyi Együttműködési Központ.

A 4. §-hoz

A 2005. évi L. törvény 10. § (1) bekezdésének d) pontja alapján a kihirdető jogszabály tartalmazza a nemzetközi szerződésekhez Magyarország részéről fűzött fenntartásokat és nyilatkozatokat.

Az Egyezmény 41. Cikkének (1) bekezdése lehetőséget ad arra, hogy az államok csatlakozáskor fenntartásokat tegyenek. A törvény 4. §-ában szereplő fenntartás megtétele azért szükséges, mert az Egyezmény eredetileg nem EU tagállamok között jött létre, ezért a 36. Cikk nem deklarálja az európai uniós jog primátusát. A fenntartással Magyarország kijelenti, hogy az Egyezmény rendelkezéseit csak olyan mértékben alkalmazza, amennyiben azok összeegyeztethetők az Európai Unió jogával.

A nyilatkozat az Egyezmény szövegében előforduló szerkesztési hibákra hívja fel a figyelmet, és arra buzdítja a Szerződő Feleket, hogy a szerződések jogáról szóló bécsi egyezmény 79. Cikkével összhangban javítsák ki ezeket a hibákat.

Az 5. §-hoz

Az Egyezmény 40. Cikk (2) bekezdése értelmében az Egyezmény Magyarország vonatkozásában a csatlakozási okmány letétbe helyezését követő kilencvenedik napon lép hatályba. Ennek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben haladéktalanul közzétett közleményével állapítja meg.

A törvény végrehajtásáról a rendészetért felelős miniszter gondoskodik.