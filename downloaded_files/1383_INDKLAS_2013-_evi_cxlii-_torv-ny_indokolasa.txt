2013. évi CXLII. törvény indokolása

a Magyarország gazdasági stabilitásáról szóló 2011. évi CXCIV. törvénynek az Alaptörvény ötödik módosításával összefüggő módosításáról

-----STARTING---POINT---ALTALANOS--- 

Az Alkotmánybíróság az Alaptörvény negyedik módosításával összefüggő 2013. májusi határozatának eredményeképp Magyarországon az új Alaptörvény körüli viták időszaka lezárult. Ennek megfelelően indokolt, hogy az alkotmányos viták a nemzetközi kötelezettségeinkkel összhangban is nyugvópontra jussanak. A Kormány ezért az ország gazdasági stabilitását és az államadósság csökkentését biztosító, az európai együttműködési kötelezettségeinkkel is összhangban álló más megoldást javasol az előre nem látható fizetési kötelezettségek teljesítésének esetére. A cél elérésének részeként egyrészt az Alaptörvény ötödik módosítására került sor és ezzel összhangban azonban szükséges a Magyarország gazdasági stabilitásáról szóló 2011. évi CXCIV. törvény (a továbbiakban: Gst.) módosítása is.

-----STARTING---POINT---RESZLETES---

Az 1-3. §-hoz

A törvény alapján, amíg az államadósság a bruttó hazai termék felét meghaladja, ha az államot terhelő olyan mértékű közvetlen kiadás keletkezik, amely alapján a kiadások teljesítésére a központi költségvetésről szóló törvényben megállapított, a Kormány irányítása alá tartozó fejezetekben rendelkezésre álló előirányzatok nem elegendők, akkor a Kormány felhatalmazást kap különféle intézkedések megtételére. Tekintettel arra, hogy az államháztartásról szóló 2011. évi CXCV. törvény (a továbbiakban: Áht.), valamint a Gst. számos lehetőséget állapít meg az előre nem látott és fedezet nélküli költségvetési kiadások pénzügyi fedezetének a megteremtésére, és a Gst. megfelelő kiegészítésével a jelenlegi alaptörvényi rendelkezés céljának elérése, a hiány, illetve az államadósság növekedésének kizárása biztosítható, a törvény alapvetően utalásokat tesz ezen kormányzati intézkedési lehetőségekre. Így a törvény alapján a Kormány felhatalmazást szerez arra, hogy amennyiben a központi költségvetésről szóló törvényben megállapított kiadási előirányzatok nem nyújtanak kellő pénzügyi fedezetet az államot terhelő egyes kiadások finanszírozására, akkor az Áht.-ban - így különösen annak 33. §-ában (előirányzat-átcsoportosítás) és 40. §-ában (rendkívüli intézkedések, pl. zárolás) - meghatározott intézkedéseket hajthat végre, vagy a Gst.-ben foglaltak szerint javaslatot tehet fizetési kötelezettség (adó, illeték stb.) törvényi szintű megállapítására.

A törvény ezen kívül az Alaptörvény ötödik módosításával összefüggő jogtechnikai jellegű módosításokat is tartalmaz (1. és 3. §).

-----STARTING---POINT---VEGE---

A 4-5. §-hoz

A hatálybalépésre vonatkozó és a sarkalatossági záradékot tartalmazó rendelkezések.