2019. évi XXVI. törvény indokolása

egyes pénzügyi tárgyú törvények módosításáról

-----STARTING---POINT---ALTALANOS--- 

A személyi jövedelemadóról szóló 1995. évi CXVII. törvénynek a kamatjövedelmek adókötelezettségét szabályozó rendelkezései megfelelő kiegészítésével biztosítható, hogy a Magyar Állam által kibocsátott lakossági állampapírokból származó jövedelem (kamat, hozam) mentesüljön az adófizetési kötelezettség alól.

A lakosság részére történő állampapír-értékesítés növelése fontos gazdaságpolitikai cél. A lakástakarékpénztárakról szóló törvény módosítása hozzájárul ennek a célnak az eléréséhez. A lakosság által vásárolt állampapírok állományának növekedése mérsékli az állam és ezáltal a magyar gazdaság sérülékenységét.

A törvény az adózás rendjéről szóló törvénynek a kezelőszemélyzet nélküli automataberendezések adóhatósághoz történő bekötéséhez szükséges alapvető, törvényi szabályozást igénylő módosítását (definíciók, bejelentési kérdések rendezése) is tartalmazza.

-----STARTING---POINT---RESZLETES---

Az 1. §-hoz

A rendelkezés a Magyar Állam által kibocsátott és kereskedett lakossági állampapírokból származó jövedelem (kamat, hozam) adómentességét biztosítja.

A 2. §-hoz

Átmeneti rendelkezés, amely a lakossági állampapírokból származó jövedelem adókötelezettség alóli mentesülését csak a 2019. június 1-jétől kibocsátott papírok esetében biztosítja.

A 3. §-hoz

A törvény lehetőséget biztosít a lakástakarékpénztárnak arra, hogy jelenlegi tevékenységi körét a befektetési szolgáltatásokat szabályozó törvény hatálya alá eső befektetési szolgáltatási és kiegészítő szolgáltatási tevékenységekkel egészítse ki, amelyek lehetővé teszik - kizárólagosan - az állampapír forgalmazás végzését saját jogon vagy közvetítőként.

Ennek körében lehetővé válik az állampapír vonatkozásában a lakás-takarékpénztár számára a befektetési vállalkozásokról és az árutőzsdei szolgáltatókról, valamint az általuk végezhető tevékenységek szabályairól szóló 2007. évi CXXXVIII. törvény szerinti sajátszámlás kereskedés is annak érdekében, hogy a lakás-takarékpénztár az ügyféltől az állampapírt annak lejárata előtt vissza tudja vásárolni, és azt másik ügyfélnek el tudja adni.

A 4. §-hoz

Értelmező rendelkezéssel egészíti ki az adózás rendjéről szóló törvényt, amely az automataberendezés törvényi definícióját foglalja magában.

Az 5. §-hoz

Annak érdekében, hogy az adóhatóságnak pontos képe legyen arról, hogy az országban milyen automaták üzemelnek, a törvény regisztrációs kötelezettséget ír elő minden automataberendezés üzemeltetője számára. A § az ehhez kapcsolódó alapvető szabályokat határozza meg, azzal, hogy a bejelentésre vonatozó részletes szabályokat végrehajtási rendelet fogja megállapítani.

A 6. §-hoz

Az állami adóhatóság a regisztrációs szám és az üzemeltetési hely nyilvánosságra hozatalára vonatkozó közzétételi kötelezettsége kiterjesztésre kerül minden automataberendezésre. Jelenleg e kötelezettség csak az élelmiszer-értékesítést végző automataberendezések tekintetében terheli az állami adóhatóságot.

A 7. §-hoz

A regisztrációs kötelezettség teljesítésére vonatkozó átmeneti rendelkezést állapít meg a rendelkezés, amely alapján a törvény hatálybalépésekor működő automaberendezéseket 2019. június 30-ig kell bejelenteni az adóhatóság számára. E kötelezettség nem terheli azonban a már bejelentett élelmiszer-értékesítést kezelőszemélyzet nélkül végző automataberendezéseket.

A 8-9. §-hoz

Jogtechnikai pontosítást, valamint a bejelentési kötelezettséghez kapcsolódó igazgatási szolgáltatási díj megállapítására adott felhatalmazó rendelkezés hatályon kívül helyezését foglalják magukban.

-----STARTING---POINT---VEGE---

A 10. §-hoz

Hatályba léptető rendelkezés.