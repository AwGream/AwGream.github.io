2018. évi CXXXVII. törvény indokolása

egyes törvényeknek az agrárgazdaság versenyképességével összefüggő módosításáról

-----STARTING---POINT---ALTALANOS--- 

A törvény az agrárgazdaság versenyképességének elősegítése érdekében összesen öt törvényt módosít:

A természet védelméről szóló 1996. évi LIII. törvény módosítása,

A vad védelméről, a vadgazdálkodásról, valamint a vadászatról szóló 1996. évi LV. törvény módosítása,

A vízitársulatokról szóló 2009. évi CXLIV. törvény módosítása,

A szakképzésről szóló 2011. évi CLXXXVII. törvény módosítása,

A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosítása.

A természet védelméről szóló 1996. évi LIII. törvény módosítása régi szabályozási hiányt pótol azáltal, hogy szabályozott keretek közé emeli a védett állatok kártételei miatti térítés rendjét.

A vízitársulatokról szóló 2009. évi CXLIV. törvény módosítása elsősorban azokra a fizetési anomáliákra kíván jogi megoldást adni, amikor a vízgazdálkodási társulatok szemben az eredeti jogalkotói szándékkal, valamint sok esetben a tagság érdekeivel, hogy a 2012. december 27. előtt meghozott küldöttgyűlési határozattal lényegében határidő nélküli fizetési kötelezettséget állapítottak meg annak ellenére, hogy a jogalkotó még 2012-ben is olyan szabályt fogadott el, hogy a fizetési kötelezettség nem küldöttgyűlési, hanem csak közgyűlési határozattal állapítható meg.

A szakképzésről szóló 2011. évi CLXXXVII. törvény arra figyelemmel kerül módosításra, hogy a 2016-os OKJ átalakítás folyamataként egy OKJ szakképesítés külön vált 2 szakképesítésre.

A Magyar Agrár-, Élelmiszergazdasági és Vidékfejlesztési Kamaráról szóló 2012. évi CXXVI. törvény módosítása azt a célt szolgálja, hogy a Kamara fokozatosan bővülő közfeladatai ellátása érdekében minél hatékonyabban működő szervezeti struktúrát tudjon kialakítani, működtetni.

-----STARTING---POINT---RESZLETES---

Az 1. §-hoz

A természetvédelmi hatóságnak a védett állatok kártétele miatti felelőssége viselésének szabályait rendezi. A törvény abból indul ki, hogy az egyes állatfajok védettség alá helyezése nyomós közérdek, és az elrendelés jogalapja az állam közhatalmi funkcióiból ered. E rendelkezés összhangban van az Alaptörvény P) cikk (1) bekezdésében foglaltakkal: „A természeti erőforrások, különösen a termőföld, az erdők és a vízkészlet, a biológiai sokféleség, különösen a honos növény- és állatfajok, valamint a kulturális értékek a nemzet közös örökségét képezik, amelynek védelme, fenntartása és a jövő nemzedékek számára való megőrzése az állam és mindenki kötelessége.”

Miután az Alaptörvény az állam és más kötelezettek egységes felelősségéről rendelkezik, ezért szükséges hatályon kívül helyezni a korábbi szabályozásnak azon rendelkezéseit, amelyek a természetvédelmi hatóság kárfelelőssége korlátozását jelentették. Azokban az esetekben, amikor a kárfelelősség korlátozásra kerül, az egyben azt is jelenti, hogy az okozott kár megtérítéséért való felelősség a hatóságról átszáll a tulajdonosra, a használóra, és ezáltal felborul az Alaptörvényben egységesen kezelt felelősségi egyensúly. Bár a Magyarország Alaptörvényének XIII. cikk (1) bekezdése értelmében a tulajdon társadalmi felelősséggel jár, ez azonban nem vonatkozhat azokra az esetekre, amikor az állam egyik szerve nem, vagy nem megfelelően látja el feladatait, és emiatt következik be a károkozás. A törvény ezen rendelkezése tükrözi azt a jogalkotói célt, amely szerint természeti környezetünk védelméért való felelősséget megfelelő módon ki kell egyensúlyozni az egyén és a közösség között.

A 2. §-hoz

A törvény hatályának pontosítása, amely egyértelművé teszi, hogy a belterületen előforduló vadászható állatfajok által okozott károkért a vadászatra jogosultak nem az ágazati jogszabályok alapján tartoznak felelősséggel.

A 3. §-hoz

A 2016-ban meghatározott tájegységi határok szigorú feltételek szerinti, egyszeri módosítási lehetőségét teremti meg, tekintettel arra, hogy a 2016-ban kijelölt tájegységi határok felülvizsgálatára eddig nem volt jogszabályi lehetőség, de az elmúlt két év gyakorlati tapasztalatai szerint, bizonyos esetekben szakmai szempontok alapján indokoltnak látszik e lehetőség biztosítása.

A 4. §-hoz

Értelmezési és jogalkalmazást segítő pontosítás, amely a nem vadászterületen - legtöbbször belterületen - elejtett, befogott vagy elhullott vad tulajdonjogi helyzetét egyértelműsíti.

Az 5. §-hoz

Az önálló és a társult vadászati jog fogalmának egyértelműsítése. A beiktatott szöveg hiánypótló, mivel a Vtv. hatályos szövege jelenleg nem rögzíti a társult vadászati jog esetén a haszonbérleti hasznosítás útján vadászati joggyakorló haszonbérlő esetében a joggyakorlás tartalmi elemeit.

A 6. §-hoz

A földtulajdonosi közösségi gyűlések összehívására vonatkozó szabályokat pontosító rendelkezés. A vadászati hatósági elektronikus közzétételhez fűz egyedül jogkövetkezményt, csökkentve ezáltal a közgyűlések ellehetetlenítésére irányuló visszaélések lehetőségét.

A 7-8. §-hoz

Szakmailag meghaladott fogalmak kivezetése a normaszövegből, ugyanis a vadászterületre szakmailag nem lehet meghatározni minimális vadlétszámot.

A 9. §-hoz

Vadászíjjal, ragadozó madárral vagy magyar agárral végzett vadászat esetében nem indokolt a lőgyakorlat elvégzése.

A 10. §-hoz

Az Országos Trófeabíráló Testület jogi helyzetének tisztázását szolgáló rendelkezés.

A 11. §-hoz

Értelmezési és jogalkalmazást segítő pontosítás.

A 12. §-hoz

Indokolt biztosítani a vadkárbecslési eljárás során a kárszakértő jegyzőkönyve vonatkozásában a vadászatra jogosult számára észrevételezési jogot.

A 13. és a 16. §-hoz

A vadkár alap képzésével kapcsolatos, a vadászatra jogosultak részére könnyítést bevezető rendelkezések.

A 14. §-hoz

Felhatalmazó rendelkezések.

A 15. §-hoz

A haszonbérleti szerződés meghosszabbítására vonatkozó átmeneti rendelkezést tartalmaz.

A 17. §-hoz

Szakmai fogalmak pontosítását szolgáló rendelkezések.

A 18. §-hoz

Hatályon kívül helyező rendelkezések. Céljuk az ágazati jogszabályokban részletezett vadkárfelmérési eljárás felek általi elsődleges alkalmazásának biztosítása; a normaszöveg egyértelműsítése, a rendelkezések közötti összhang megteremtése, illetve a nem használta hatósági eljárások deregulációja.

A vadászterületek kialakítása során a Vtv. által eddig biztosított előhaszonbérleti jogosultság betöltötte történelmi szerepét, enne fenntartása indokolatlan és a területkialakításokkal kapcsolatos eljárások indokolatlan elhúzódásához vezethet.

Az elöltöltő fegyverek használatát korlátozó rendelkezések törlése lehetőséget teremt e hagyományos vadászati mód még szélesebb, nemzetközi szinten is kivételes körű, alkalmazásának.

A 19. §-hoz

Azt az ellentmondást kívánja feloldani, hogy amíg a jogalkotó 2012. december 27. napjától a társulati tagok fizetési kötelezettségének a megállapítását a közgyűlés kizárólagos hatáskörébe utalta, addig még jelenleg is hatályban vannak azok, a tagok fizetési kötelezettségét lényegében határidő nélkül megállapító döntések, amelyeket még 2012. december 27. előtt a küldöttgyűlések során- sok esetbe vitatható körülmények között - hoztak meg. A törvény e rendelkezéssel a lényegében hat évvel ezelőtti jogalkotói döntésnek kíván érvényt szerezni. A módosítás meghatározza a közgyűlésen meghatalmazással képviselhető tagok számát, öt főben korlátozva azt. A módosítás célja a valódi tagsági akarat kifejeződésének elősegítése.

A 20. §-hoz

E szakasz arra figyelemmel tartalmaz módosítást, hogy a 2016-os OKJ átalakítás folyamataként az OKJ 54 623 01 Erdészeti és vadgazdálkodási technikus szakképesítés külön vált OKJ 54 623 02 Erdésztechnikus és OKJ 54 625 01 Vadgazdálkodási technikus szakképesítésre. Az Szt. 43. § (2) c) pontjában meghatározott termelői tevékenységet folytató tangazdaságok, tanüzemek tanulószerződéseinek megkötésének lehetőségét szükséges kiterjeszteni a vadgazdálkodásért felelős miniszter hatáskörébe tartozó szakképesítésekre is.

A 21. §-hoz

E szakasz egy, a gyakorlati jogalkalmazásban előforduló jogértelmezési kérdést tisztáz. A küldöttválasztó közgyűlés - az eredeti jogalkotói szándékoknak megfelelően - nem testületként gyakorolja kizárólagos jogosítványát, amely a kamara megyei küldöttgyűlési küldötteinek a megválasztása. A fogalom meghatározásban az ülés tartása nélküliségre azért kell külön is utalni, mert a kamarai választásban résztvevő kamarai tagok megyénkénti nagy száma (esetenként 40-50 ezer kamarai tag) gyakorlatilag kivitelezhetetlenné teszi azt, hogy a tagság e jogait a testületként működő szervek általános szabályai szerint működjön. A küldöttválasztó közgyűlést öt évenként kell összehívni, melynek kizárólagos napirendje a megyei kamarai küldöttek megválasztása.

A 22. §-hoz

A tagjegyzék és a gazdasági nyilvántartás tartalmára vonatkozó pontosító rendelkezések.

A 23. §-hoz

A módosítás egyrészt az egyes új típusú adózási formák megjelenése miatt vált szükségessé, lévén a kisvállalati adó (KIVA) esetén például az adóhatóság nettó árbevétel adat helyett a kisadózó vállalkozás adóévi összes bevétel adatát tudja szolgáltatni, amelyből az értékesítés nettó árbevétele és egyéb bevétel adat nem megállapítható.

A módosítás másrészt lehetővé teszi, hogy a Kamara szolgáltató szervezetként a biztosítási jogviszonyuk folyamatos fenntartása érdekében előzetesen felhívja az érintett mezőgazdasági őstermelők figyelmét az őstermelői igazolványhoz tartozó értékesítési betétlap határidőben történő érvényesítésére.

A 24. §-hoz

A jogi személy tagnak a kamara önkormányzati rendszerében való rugalmas részvételét kívánja elősegíteni.

A 25. §-hoz

A törvény új feladatként írja elő a kamara számára a mezőgazdasági földforgalommal összefüggő feltételek teljesítésével összefüggő hatósági ellenőrzésekben való közreműködést.

A 26. §-hoz

A kamara szolgáltatási közfeladatai körét bővítő rendelkezést tartalmaz.

A 27. §-hoz

Az országos küldöttgyűlés kizárólagos hatáskörébe tartozó szabályozási feladatok körét bővíti. A törvény e rendelkezése is megerősíti azt az eredeti jogalkotói szándékot, miszerint a kamarai választások lebonyolításának a szabályozása a kamarai önkormányzatiság körébe tartozik. A törvény - a hatályon kívül helyezendő rendelkezésekkel együtt - szintén megerősíti azt az eredeti jogalkotói szándékot is, miszerint a közel négyszázezres kamarai tagságra figyelemmel a törvény eredeti szövegében szereplő megyei küldöttválasztó közgyűlések - összhangban a törvény kamarai testületi szervek felsorolását tartalmazó rendelkezéseivel - nem minősülnek a kamara testületi szerveinek, azokat az országos küldöttgyűlés által e célból megalkotott külön eljárásrendben meghatározottak szerinti eljárásban, ülés tartása nélkül, öt évenként egyszer és csak a megyei küldöttek megválasztása céljából kell megtartani.

A 28. §-hoz

A kamara országos elnöksége tagjai, valamint működésére vonatkozó részletszabályokat módosítja.

A 29. §-hoz

A kamara főigazgatója feletti munkáltatói jogok gyakorlására vonatkozó szabályokat pontosítja.

A 30. §-hoz

Átmeneti rendelkezés.

A 31. §-hoz

Hatályon kívül helyező rendelkezések.

-----STARTING---POINT---VEGE---

A 32. §-hoz

Hatályba léptető rendelkezés.