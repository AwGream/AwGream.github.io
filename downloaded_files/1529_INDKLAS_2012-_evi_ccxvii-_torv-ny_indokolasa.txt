2012. évi CCXVII. törvény indokolása

az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről

-----STARTING---POINT---ALTALANOS--- 

Az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről

Az Európai Unió által 2009-ben elfogadott klíma- és energiacsomag mind az EU emisszió-kereskedelmi rendszere (a továbbiakban: EU ETS), mind az EU ETS-en kívüli szektorok vonatkozásában változásokat hozott. A csomag nagy jelentőségű mind a környezetvédelem, mind a gazdasági fejlődés szempontjából, hiszen a csomag segítségével az EU egy erőteljes, dinamikus gazdaságfejlesztési stratégiát kíván felépíteni. Arra számít, hogy összehangolt programokkal néhány éven belül vezető szerepet tud játszani az energiahatékony berendezések és technológiák gyártásában, továbbá az ilyen jellegű szolgáltatások nyújtásában. Ezzel a stratégiával fellendíthető a K+F tevékenység, a gazdasági növekedés gyorsulhat, bővülhet a foglalkoztatás, különösen a jól képzett szakemberek számára.

Ezen célok elérése érdekében különböző uniós jogi eszközök léptek hatályba a klíma- és energiacsomag részeként, és ezek az alábbi területeket érintik:

- az EU ETS-t szabályozó irányelv módosítása,

- a tagállamok közötti erőfeszítések megosztása az EU ETS-en kívül eső szektorokban,

- a megújuló energiaforrások elterjedésének előmozdítása,

- a szén-dioxid megkötése és geológiai tárolása (Carbon Capture and Storage, CCS),

- a személyautók CO2-kibocsátásának csökkentése.

2013-tól az EU ETS rendszere várhatóan az eddiginél nagyobb mértékben hozzájárul az EU globális vállalásainak eléréséhez. Az EU ETS a harmadik kereskedési időszaka (2013-2020) több alapvető kérdésben is különbözik az EU ETS korábbi időszakaitól:

- új üvegházhatású gázok és szektorok kerülnek bevonásra az EU ETS rendszerének hatálya alá (pl. ammónia és alumínium-gyártás, dinitrogén-oxid és PFC kibocsátások),

- a kiosztás már nem nemzeti szinten, hanem az eddiginél centralizáltabb módon, az Európai Bizottság kezelésében lévő egységszámláról történik majd,

- az ún. „sapka” (a kibocsátási egységek összmennyisége) már nem nemzeti, hanem közösségi szintű lesz,

- az ún. „sapka” (a kibocsátási egységek összmennyisége) eddig minden évben azonos volt, a 2013-tól kezdődő kereskedési időszaktól kezdve évente csökkenő lesz,

- a kiosztható mennyiség meghatározásánál a tagállamoknak a második kereskedési időszakkal (2008-2012) szemben nem pusztán létesítményszintű, hanem már létesítményrész-szintű adatokat is figyelembe kell venniük, és a kiosztás egységesen meghatározott „benchmark”-ok alapján történik majd,

- a létesítményrész-szintű adatok gyűjtése és az azok alapján történő kiosztás lényegesen munkaigényesebb lesz a korábbi kiosztási módszertannál,

- az utólagos kiigazítások következtében a tagállamoknak a kiosztást évente felül kell vizsgálniuk,

- az EU ETS első és második kereskedési időszakában az aukciós lehetőség csekély mértékű volt, a következő kereskedési időszaktól jelentős mértékű lesz,

- az ingyenes kiosztásra nem kerülő egységeket a tagállamok többsége, így Magyarország is közös uniós aukciós platformon értékesíti,

- CER/ERU felhasználása eddig a Második Nemzeti Kiosztási Tervben jóváhagyott mennyiségek alapján történt, a következő kereskedési időszaktól harmonizált szabályok szerint zajlik majd,

- az első és második kereskedési időszakban az ipari és villamos szektor részére történő ingyenes allokációt a harmadik kereskedési időszakban felváltja az átmeneti ingyenes allokáció az ipari és a hőre vonatkozó kibocsátásokra (villamos energia szektornak nem biztosítható ingyenes allokáció),

- a szabályozás kezeli a szénszivárgás kockázatát is (CCS alatti szivárgások elszámolás az EU ETS-ben),

- a tagállamoknak lehetőségük lesz a kis kibocsátó létesítményeket az EU ETS rendszere alól kivonni, amennyiben azok az EU ETS-sel egyenértékű hatást gyakorolnak kibocsátásaik alakulására,

- teljes körben harmonizálásra kerül a nyomon követés és hitelesítés rendszere, a hitelesítő szervezetek engedélyezését felváltja az akkreditálásuk,

- a korábbiaktól nagyban eltérő, harmonizáltabb szabályok vonatkoznak az új belépőkre, a bezárásra, az utólagos kiigazításra, a beszámítható kreditfajtákra.

A törvény ezeket a változásokat tartalmazó uniós joganyagot ülteti át a magyar jogrendszerbe, illetve tartalmazza a közvetlenül hatályos uniós aktusok alkalmazásához szükséges rendelkezéseket is.

A) Az EU ETS következő kereskedési időszakára való felkészülés

Az EU ETS - üzemeltetők számára harmadik, légi jármű üzemben tartók számára második - új kereskedési időszaka (a továbbiakban: ETS3) 2013. január 1-én kezdődik, a jogszabály-változásoknak legkésőbb ekkor kell hatályba lépniük. Az ETS3-ra való felkészülés során már szükség volt kisebb mértékű jogszabály-módosításra a létesítményrész-szintű adatok gyűjtés érdekében, ezt az üvegházhatású gázok kibocsátásával kapcsolatos hitelesítési tevékenység személyi és szakmai feltételeiről szóló 183/2005. (IX. 13.) Korm. rendelet és az üvegházhatású gázok kibocsátási egységeinek kereskedelméről szóló 2005. évi XV. törvény végrehajtásának egyes szabályairól szóló 213/2006. (X. 27.) Korm. rendelet módosításáról szóló a 194/2011. (IX. 22.) Korm. rendelet (hatályos: 2011. szeptember 25-től) hajtotta végre.

Szintén az ETS3-ra való felkészülés érdekében módosította az Országgyűlés a Kormány javaslatára a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvényt, illetve alkotta meg a Kormány az üvegházhatású gázok kibocsátásával kapcsolatos hitelesítési tevékenységet végző szervezetek akkreditálásáról és nyilvántartásáról szóló 295/2012. (X. 16.) Korm. rendeletet.

Tekintettel az ETS3-ra vonatkozó szabályozási környezetbeli változások mértékére, a korábbi, az üvegházhatású gázok kibocsátási egységeinek kereskedelméről szóló 2005. évi XV. törvényt (a továbbiakban: Üht.) és annak végrehajtási rendeletét, az üvegházhatású gázok kibocsátási egységeinek kereskedelméről szóló 2005. évi XV. törvény végrehajtásának egyes szabályairól szóló 213/2006. (X. 27.) Korm. rendeletet (a továbbiakban: Üht. vhr.) gyakorlatilag minden pontban módosítani kellett volna. Ezért a jogértelmezést és jogkövetést megnehezítő módosítások helyett új törvény és új végrehajtási rendelet megalkotására került sor. Emellett az ETS3-ra vonatkozó uniós rendeletek szabályozási tárgykörének bővüléséből adódóan szükséges néhány hatályos jogszabály hatályon kívül helyezése is.

B) Az EU ETS rendszerén kívüli szektorok

Az EU ETS rendszerén kívüli szektorok (közlekedés, épületek, mezőgazdaság, hulladék stb.) tekintetében a tagállami mozgástér nagyobb, mint az EU ETS rendszeréhez tartozó szektorok esetében, itt az üvegházhatású gázok kibocsátásának a 2020-ig terjedő időszakra szóló közösségi kötelezettségvállalásoknak megfelelő szintre történő csökkentésére irányuló tagállami törekvésekről szóló, 2009. április 23-i 2009/406/EK európai parlamenti és tanácsi határozat (a továbbiakban: ESD-határozat) a tagállami célokat rögzíti, illetve lehetővé teszi a felesleggel rendelkező tagállamok számára a többlet értékesítését. Magyarország célja az, hogy az ország területén a közösségi kibocsátási egységkereskedelmi rendszer (EU ETS) hatálya alá nem tartozó ágazatokban 2020-ban kibocsátott összes üvegházhatású gáz mennyisége ne haladja meg 10%-nál magasabb mértékben az ugyanezen ágazatokban 2005-ben kibocsátott összes mennyiség szintjét. Hazánk tehát az ESD-határozat alatt a többlettel rendelkező, a kereskedelemben erősen érdekelt tagállamok közé tartozik. A kereskedelem módját, az egységfajtákat stb. uniós rendelet fogja szabályozni, de szükséges az egységekre vonatkozó hazai eljárás alapjainak törvényi szintű megteremtése, a vagyonkezelés rendezése.

A bányászatról szóló 1993. évi XLVIII. törvény módosítása

A bányászatról szóló 1993. évi XLVIII. törvény (a továbbiakban: Bt.) módosítása elsősorban az állam érdekeit figyelembe vevő koncessziós eljárások kialakítása, általánossá tétele felé vezető pontosító szabályok bevezetését tartalmazza a korábbi főszabályszerű tendenciát mutató liberális jogadományozási, hatósági engedélyezési gyakorlattal szemben, továbbá a nemzeti vagyonról szóló 2011. évi CXCVI. törvénnyel (a továbbiakban: Nvt.) való összhangot is megteremti. Mindemellett a gyakorlati tapasztalatok alapján felmerült problémás kérdésekre is megoldást kínál a módosítás, valamint a jogalkalmazást segítő, pontosító részletszabályok megalkotása, illetve módosítása is megtalálható benne. A törvény célja továbbá a hazai szénhidrogén készletek kutatásának, illetve kitermelésének fokozása a keleti import-függőség csökkentése, illetve a lakossági földgáz árának jobb szabályozhatósága érdekében.

A módosítás az alábbi főbb témák köré csoportosul:

- koncessziós eljárások előkészítési folyamatához szükséges pontosító, szigorító szabályok,

- az építési vagy talajvédelmi vagy vízjogi engedély alapján, valamint a kihirdetett veszélyhelyzetben ásványi nyersanyagot kitermelő személyek (egyéb engedélyesek) ásványi nyersanyagra vonatkozó tulajdonjog megszerzésével kapcsolatos részletszabályok megalkotása,

- a hatóság által történő kutatási jogadományozás intézményének felülvizsgálata, a kifejezés pontosítása és az ezt tartalmazó rendelkezések koherenssé tétele,

- felelős műszaki vezetőre és helyettesére vonatkozó szabályok szigorítása,

- használaton kívüli bányászati célú mélyfúrások tulajdonjogi helyzetének rendezése, illetve a más célú hasznosítás vagy a tájrendezési kötelezettség szigorítása,

- szabálysértési tényállások közigazgatási szankcióval történő kiváltásával összefüggő kiegészítő rendelkezések.

Elsősorban a koncessziós eljárások általánossá tételével, ugyanakkor a felesleges területfoglalások elkerülésével és a jogszabályi hiányosságok kijátszásának megelőzésével összefüggésben szigorítani szükséges a kutatási jog gyakorlásával és a bányászati jog megszerzésével, gyakorlásával kapcsolatos szabályokon. Ez a bányászati jog megszerzéséhez kapcsolódó anyagi jogi határidők rövidítését, a koncessziós munkaprogram tartalmi követelményeinek pontosítását, a szénhidrogén kutatási területek nagyságának törvényi szinten történő maximalizálását, illetve a bányatelek megállapítására irányuló szabályok újraalkotását jelenti. A módosítás emellett pontosítja az ún. bukkanás szabályait is (jelenleg helytelenül engedi meg a koncessziós szerződés kiterjesztésének lehetőségét a kutatás során talált más ásványi nyersanyagra).

Új szabályként jelenik meg az olyan szénhidrogén mezők újrakutatásának kötelezettsége, amelyek már termelésbe állított bányatelken belül találhatók, ugyanakkor az adott mezők nem termelnek. Ezek ugyanis potenciálisan kitermelhető szénhidrogén ásványkinccsel rendelkeznek, de kutatásukhoz, feltárásukhoz és kitermelésükhöz újabb, jobb technológia szükséges. Ezáltal a rendelkezés elősegíti, hogy a potenciális szénhidrogén tartalékokkal rendelkező, de korábban gazdaságosan nem kitermelhető kutakat ismét termelésbe állítsák, és újabb, jobb módszerekkel letermeljék. Ez a bányavállalkozót rászorítja arra is, hogy ne foglalja feleslegesen a területeket és ezáltal a szabályozás teret enged a szénhidrogén és geotermikus koncessziós területek bővítésének is.

A módosítás fontos részét képezi a bányavállalkozónak nem minősülő személyek által - az építési, talajvédelmi engedély alapján végzett tereprendezés, a vízjogi engedély alapján végzett mederalakítás során - végzett ásványi nyersanyag kitermelés szabályainak pontos meghatározása. A jelenlegi szabályozás szerint az egyéb hatósági engedély alapján kitermelt ásványi nyersanyag nem minősül a föld méhe kincsének. Ez a megoldás azonban nemcsak ásványvagyon-gazdálkodási szempontból hátrányos, de megnöveli a spekulánsok számát is, továbbá az ásványkincsek megőrzésének, nyilvántartásának kötelezettsége sem megvalósítható ilyen szabályozás mellett, az állami vagyon ilyen módon történő elherdálásának nyit teret és megakadályozza a megismert és nyilvántartott ásványvagyon megőrzését, védelmét. Nem indokolt különbséget tenni a föld méhének kincsei között aszerint, hogy azokat milyen engedéllyel rendelkezők termelik ki. Az Nvt. 4. § (1) bekezdésének c) pontja kimondja, hogy az állam kizárólagos tulajdonába tartoznak a föld méhének kincsei. Ennek megfelelően, az egyéb engedélyesek tekintetében a Bt.-ben található rendelkezés ellentétes az Nvt. 4. § (1) bekezdés c) pontjával is. Ennek megfelelően, a törvény tartalmazza az egyéb engedélyesek tevékenysége alapján kitermelt ásványi nyersanyag tulajdonjogának megszerzésével kapcsolatos szabályokat is.

Mindezek mellett felül kell vizsgálni a bányafelügyeletnek, mint hatóságnak a kutatási jog adományozására vonatkozó jogkörét, főként a kifejezés helytelen volta miatt. Ugyanis egy tevékenység nem attól liberalizált, hogy annak gyakorlását miniszter helyett hatóság engedi át, hanem attól, hogy a szakmai követelmények teljesítése és hatóság általi megkövetelése mellett a tevékenység szabadon gyakorolható. Ezért, szükséges a Bt.-ben a bányafelügyelet által adományozott kutatási jog szóhasználat helyett a kutatás engedélyezése, illetve a kutatási engedély kifejezések használata. A jogadomány és a kutatási engedély olyan „elvi jog”, amely esetében a kutatási terület, a kutatni tervezett ásványi nyersanyag lehatárolása történik meg. A kutatás szakmai szempontjait a kutatási műszaki üzemi terv jóváhagyása iránti eljárásában vizsgálja a bányakapitányság, ezek a szakmai szempontok viszont egyaránt vonatkoznak a jogadományozással és a kutatási engedéllyel szerzett kutatási jog keretében végzendő kutatási tevékenység elbírálására.

A Bt. módosítása tartalmazza a felelős műszaki vezetőre és helyettesére vonatkozó szabályok új alapokra helyezését, szigorítását is. Fő szabályként kimondásra kerül, hogy a bányavállalkozó bejelentés helyett csak olyan felelős műszaki vezetőt vehet igénybe, aki rendelkezik a bányafelügyelet engedélyével és szerepel a bányafelügyelet által vezetett nyilvántartásban. Emellett a bányavállalkozók által régóta alkalmazott gyakorlatot vezeti be a jogszabály annak kimondásával, hogy a felelős műszaki vezető a bányavállalkozó képviselőjének minősül.

A használaton kívül bányászati célú mélyfúrások helyzete évek óta rendezetlen, az eljárási szabályok hiányosságai miatt, a törvényben foglalt kötelezettségük ellenére, a bányavállalkozók nem szoríthatók rá a tájrendezésre vagy a más célú hasznosításra, emellett számos mélyfúrás tulajdonjogi helyzete is bizonytalan. Ennek megfelelően, az ezzel kapcsolatos szabályok pontosításra, kiegészítésre kerülnek és ezzel egyidejűleg meghatározásra kerül a használaton kívüli mélyfúrás fogalma is.

Emellett a törvény további célja olyan rendelkezések megalkotása, amelyek elősegítik a jogalkalmazók jogértelmezését, a hatóságok eljárását, és amelyek segítségével világossá és egyértelművé tehetők a törvényi szintű rendelkezések. A törvény tartalmaz a Bt.-ben eddig nem szereplő, új rendelkezéseket is.

A Bt. módosítása tartalmazza a szabálysértési tényállások kiváltásával kapcsolatos közigazgatási szankciók kiegészítését, a közigazgatási hatósági eljárás és szolgáltatás általános szabályairól szóló törvény eltérést engedő szabályainak ágazati szintű alkalmazásával az eljárások egyszerűsítését is, illetve annak törvényi szintű kimondását, hogy csak azon ásványi nyersanyagok tekintetében lehet bányászati jogot szerezni, amelyet a külön jogszabály kifejezetten nevesít.

A távhőszolgáltatásról szóló 2005. évi XVIII. törvény módosítása

A törvény tartalmazza azokat a legfontosabb kodifikációs pontosításokat, amelyek a gyakorlatban felmerültek, köztük a távhőszolgáltatásról szóló 2005. évi XVIII. törvényben (a továbbiakban: Tszt.) a Hivatal jogállásának pontosítását.

Az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvény módosítása

A törvény módosítja az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvényt (a továbbiakban: Éhvt.) is.

A módosítás legfőbb indoka, hogy az új emisszió-kereskedelmi törvény egyes szabályai nem lennének összhangban az Éhvt.-vel. A módosítást az is szükségessé teszi, hogy több tekintetben a korábbi uniós háttérjogszabályokat új uniós jogszabályok váltották fel, ezért meg kell teremteni az uniós szabályozásnak való megfelelést is.

Fontos része az Éhvt. módosításnak a Nemzeti Éghajlatváltozási Stratégiával (a továbbiakban: NÉS) összefüggő módosítás is, amelyet az elfogadása óta eltelt 4 évben a klímapolitikai szakterületen mérföldkőnek számító európai uniós szintű dokumentumok megjelenése tesz indokolttá.

A villamos energiáról szóló 2007. évi LXXXVI. törvény módosítása

A villamos energiáról szóló 2007. évi LXXXVI. törvény (a továbbiakban: VET.) módosítása biztosítja, hogy piac-összekapcsolás útján a villamos energia határon keresztül történő szállításához szükséges kapacitás és a villamos energia kapcsolt áruként kerülhessen értékesítésre. Módosítás hiányában az átviteli rendszerirányító az implicit allokációt nem végezheti, ami a folyamatban lévő, az európai villamosenergia-piaci integráció kitűzött célmodelljének megvalósításához szükséges piac-összekapcsolási projektek megvalósítását hiúsítaná meg. A törvényben foglalt rendelkezések az árszabályozással összefüggésben módosítják a VET. ármegállapítási eljárásra vonatkozó egyes szabályait: a Magyar Energia Hivatal (a továbbiakban: Hivatal) hatósági ár megállapítására irányuló eljárásának ügyintézési határideje 30 napra csökken.

A földgázellátásról szóló 2008. évi XL. törvény módosítása

A törvényben foglalt rendelkezések az árszabályozással összefüggésben módosítják a földgázellátásról szóló 2008. évi XL. törvény (a továbbiakban: Get.) ármegállapítási eljárásra vonatkozó egyes szabályait: a Hivatal hatósági ár megállapítására irányuló eljárásának ügyintézési határideje 30 napra csökken, továbbá a Get. egyértelműen meghatározza, hogy a hatósági árak vonatkozásában mely jogalanyok a hatósági ár fizetésére kötelezettek.

A Get. módosításainak egy része a szervezett földgázpiac, valamint az együttműködő földgázrendszer hidraulikai egyensúlyának biztosítására szolgáló egyik intézmény, az egyensúlyozó platform 2013. január 1-jével történő indulásával kapcsolatos rendelkezéseket tartalmazza.

Az energetikai tárgyú törvények módosításáról szóló 2011. évi XXIX. törvény módosítása

Az energetikai tárgyú törvények módosításáról szóló 2011. évi XXIX. törvény 31. §-ában (amely a VET. 13. §-át módosította) szabályozott rendelkezések hatálybalépésének módosítására kerül sor annak érdekében, hogy - mivel a kötelező átvétel alá eső villamos energia átvételére kötelezettek köre és átvételének módja változik - az érintettek már a szerződéses jogviszonyok kialakítása során figyelembe vehessék az ebből fakadó módosításokat.

A közbeszerzésekről szóló 2011. évi CVIII. törvény módosítása

A törvény tartalmazza a közbeszerzésekről szóló 2011. évi CVIII. törvény (Kbt.) kis terjedelmű módosítását is. A módosítás a Lévay Projekt megvalósítása érdekében szükséges. A Kbt. szabályai alapján nem volt egyértelmű a beruházást bonyolító projekttársaság ajánlatkérői minősége, amelyet a Kbt. módosítása a vonatkozó jogszabályi rendelkezések pontosításával rendez. A módosítás szükséges a projekt keretében megvalósításra kerülő közbeszerzési eljárások - köztük az új erőművi blokkok kivitelezésére irányuló eljárás - megindíthatóságához. A postai szolgáltatásokról szóló törvény 2013. január 1. napjától teljes mértékben liberalizálja a postai piacot. Ilyen piacon az egyetemes postai szolgáltató számára versenyhátrányt jelenthet, ha a közbeszerzési szabályok miatt lassabb a társaság beszerzési folyamata, vagy ha ezáltal üzleti információk válnak a közbeszerzés által megismerhetővé. A módosítás nem érinti az egyetemes postai szolgáltató uniós értékhatárok feletti beszerzéseit, melyek továbbra is a Kbt. hatálya alatt maradnak.

-----STARTING---POINT---RESZLETES---

Az 1. §-hoz

Az 1. § a törvény hatályát határozza meg. Általánosan a törvény hatálya kiterjed az EU ETS hatálya alá tartozó kibocsátási egységek és légiközlekedési kibocsátási egységek kereskedelmére, illetve az EU ETS hatálya alá tartozó tevékenységekből származó, a 2003/87/EK európai parlamenti és tanácsi irányelv mellékletében meghatározott üvegházhatású gázok kibocsátására. Az 1. § tételesen szabályozza továbbá, hogy mely tevékenységekre, kire vagy mire nem terjed ki a törvény hatálya - szintén a 2003/87/EK európai parlamenti és tanácsi irányelv rendelkezéseivel összhangban. Meghatározza továbbá a § utolsó bekezdése az ún. erőforrás-megosztási határozat (ESD-határozat), a 2009/406/EK európai parlamenti és tanácsi határozat átültetését szolgáló alcím hatályát is.

A 2. §-hoz

A 2. §-ban az értelmező rendelkezéseket találjuk, melyek a 2003/87/EK európai parlamenti és tanácsi irányelv, valamint az annak végrehajtására szolgáló európai uniós rendeletek vonatkozó értelmező rendelkezéseit ültetik át, illetve amelyek szükségesek a törvény és a végrehajtási rendeletei értelmezéséhez. Fontos tudni, hogy a korábbi időszakhoz képest jelentősen megnőtt a közvetlenül hatályos és kötelező uniós jogi aktusok szerepe ebben a tárgykörben, azaz ezek nélkül a hazai szabályozás ismerete önmagában nem elegendő az ipari szereplők számára.

A 3. §-hoz

A 3. § szerint a törvény 1. mellékletének I-XXI. pontjában meghatározott tevékenység - a végrehajtási rendeletben kijelölhető - Országos Környezetvédelmi, Természetvédelmi és Vízügyi Főfelügyelőség (a továbbiakban: OKTVF) által kiadott jogerős kibocsátási engedély alapján folytatható - e rendelkezés a 2003/87/EK európai parlamenti és tanácsi irányelv 4. cikkének átültetését szolgálja. Az engedélykérelem minimális tartalmi követelményeit szintén rögzíti a szakasz, összhangban a 2003/87/EK európai parlamenti és tanácsi irányelv 5. cikkében foglaltakkal. A kérelemre vonatkozó részletes szabályokat kormányrendelet szabályozza.

A 4. §-hoz

A rendelkezés a 2003/87/EK európai parlamenti és tanácsi irányelv 6. cikkének átültetését szolgálja, tartalmazza az engedély kiállításának feltételeként az üzembentartó képességét a kibocsátás nyomon követésére és jelentésére, kimondja, hogy az engedély visszavonásig érvényes, de azt a hatóságnak rendszeresen (legalább ötévente) felül kell vizsgálnia. Emellett az irányelvi rendelkezésnek megfelelően tartalmazza az engedély minimális tartalmát. A részletes szabályokat e tekintetben is kormányrendelet tartalmazza.

Az 5. §-hoz

A 2003/87/EK európai parlamenti és tanácsi irányelv 7. cikkének átültetését szolgálja, kimondva, hogy az üzemeltetőnek minden, a jövőben tervezett, a kibocsátási engedély módosítását valószínűsítő változást be kell jelentenie a hatóságnak, amely - ha valóban szükséges az engedély módosítása- engedélymódosítási kérelem benyújtására szólítja fel az üzemeltetőt. Rögzíti a rendelkezés, hogy az üzemeltető személyében bekövetkező változás esetén az engedély módosítására kerül sor.

A 6. §-hoz

A rendelkezés a 2003/87/EK európai parlamenti és tanácsi irányelv 3g. cikkének - illetve határidő tekintetében az 51. cikk - átültetését szolgálja. A légi jármű üzemben tartó köteles az 1. melléklet XXII. pontja szerinti tevékenysége során keletkező szén-dioxid kibocsátására és a tonnakilométer adataira a nyomon követéséről és jelentéséről szóló bizottsági rendelet szerinti tartalommal nyomonkövetési tervet készíteni, és azt a hatóság részére jóváhagyás céljából megküldeni.

A 7. §-hoz

A kis kibocsátók számára lehetőséget biztosít a jogszabály - a 2003/87/EK európai parlamenti és tanácsi irányelv 14. cikke alapján elfogadott bizottsági rendelet alapján - egyszerűsített nyomon követési terv készítésére; mely lehetőséggel a kibocsátók addig élhetnek, amíg a kis kibocsátói kritériumoknak megfelelnek. Amint túllépik a megállapított kibocsátási határértéket, ezt jelenteniük kell és el kell készíteniük az általános szabályok szerinti nyomon követési tervet.

A 8. §-hoz

A 2003/87/EK európai parlamenti és tanácsi irányelv 6. cikk (2) bekezdés c) pontjában biztosított lehetőséggel élve a rendelkezés engedélyezi a kibocsátók számára a nyomon követési terv módosítását a kibocsátási engedély módosítása nélkül. Évente azonban be kell jelenteni a hatóságnak a módosításokat annak érdekében, hogy a jogszabálynak való megfelelés ellenőrizhető és biztosítható legyen.

A 9. §-hoz

A kibocsátási engedélyekkel és a nyomon követési tervekkel kapcsolatos hatósági eljárásokért igazgatási szolgáltatási díjat kell fizetni a rendelkezés szerint.

A 10. §-hoz

A 2003/87/EK európai parlamenti és tanácsi irányelv 14. cikkének átültetését és az e cikk végrehajtására kiadott rendelet alkalmazásához szükséges szabályok megalkotását célozza. A légi jármű üzemben tartó és az üzemeltető a törvény hatálya alá tartozó üvegházhatású gáz kibocsátását köteles a törvény, a végrehajtására kiadott jogszabályok, a jóváhagyott nyomon követési terv és a nyomon követéséről és jelentéséről szóló bizottsági rendelet szerint nyomon követni és arról a hatóság részére a tárgyévet követő év március 31-ig hitelesített jelentést tenni. Amennyiben a kibocsátó év közben befejezi a törvény hatálya alá tartozó tevékenységét, az adott év tekintetében elkészítendő jelentésre vonatkozó szabályokat is meghatározza.

A 11. §-hoz

A 2003/87/EK európai parlamenti és tanácsi irányelv 15. cikkének megfelelően rögzíti, hogy hitelesítőként a Nemzeti Akkreditáló Testület szervezetéről, feladat- és hatásköréről, valamint eljárásáról szóló 2005. évi LXXVIII. törvény szerinti Nemzeti Akkreditáló Testület által akkreditált jogi személy vagy jogi személyiség nélküli gazdasági társaság vehető igénybe. A hitelesítő szervezet az akkreditációjának megfelelő tárgykörben hitelesíthet.

A 12. §-hoz

A 2003/87/EK európai parlamenti és tanácsi irányelv 12. cikk (1) bekezdésének megfelelően a törvény biztosítja a kibocsátási egységek forgalomképességét, rögzíti, hogy a Magyar Állam tulajdonában álló kibocsátási egységek feletti vagyonkezelői jogokat az energiapolitikáért felelős miniszter gyakorolja, illetve a 2003/87/EK európai parlamenti és tanácsi irányelv 19. cikkének megfelelően rögzíti, hogy az egységek és az azokkal végzett műveletek nyilvántartására az európai uniós egységes kibocsátási egység forgalmi jegyzék szolgál.

A 13. §-hoz

A 12. §-ban biztosított forgalomképesség érvényesítéséhez szükséges az állami vagyonról és a nemzeti vagyonról szóló törvények egyes rendelkezéseitől való eltérés megengedése, a 13. § e szabályokat állapítja meg.

A 14. §-hoz

A 2003/87/EK európai parlamenti és tanácsi irányelv 13. cikkében foglalt rendelkezéseket átültetve kimondja, hogy az adott kibocsátási időszakban kiadott egységek az adott időszakban megvalósuló kibocsátásokra érvényesek, majd a kereskedési időszak végét követő négy hónapban a fel nem használt, már érvénytelen egységeket vissza kell adni a Magyar Állam számára. A hatóság a visszaadott egységeket törli, de ezzel egyidejűleg az új kereskedési időszakra érvényes egységeket ír jóvá a kibocsátók számláin.

A 15-18. §-hoz

A törvény ezen rendelkezései a 2003/87/EK európai parlamenti és tanácsi irányelv 10a. cikkének átültetését szolgálják. A 15-17. § a harmadik kereskedési időszakra vonatkozó, megváltozott kiosztási szabályokat tartalmazza az üzemeltetők tekintetében, ideértve az új belépőkre vonatkozó szabályokat is. A kiosztást az Európai Bizottság a kibocsátási egységekre vonatkozó harmonizált ingyenes kiosztás uniós szintű átmeneti szabályainak a 2003/87/EK európai parlamenti és tanácsi irányelv 10a. cikke értelmében történő meghatározásáról szóló 2011/278/EU határozatában meghatározott referenciaértékek és kisegítő szabályok alapján kell elvégezni.

A 19-23. §-hoz

Ezen §-ok ültetik át a 2003/87/EK európai parlamenti és tanácsi irányelv 3e. és 3f. cikkét, szabályozva a légi jármű üzembentartóknak - ide értve az új belépőket is - történő térítésmentes kibocsátási egység kiosztást.

A 24. §-hoz

A 2003/87/EK európai parlamenti és tanácsi irányelv 12. cikk (2a) és (3) bekezdésének átültetését szolgálja, meghatározva az ÜHG-egységek visszaadására vonatkozó szabályokat. Az ÜHG-egységek visszaadása az egyik kulcseleme az EU ETS-rendszernek, hiszen az elszámolással lehet mérni a kibocsátásokat. Az üzemeltető és a légijármű üzemben tartó köteles a nyomon követett és hitelesített tárgyévi kibocsátásának megfelelő mennyiségű ÜHG-egységet a tárgyévet követő év április 30-ig visszaadni.

A 25. §-hoz

A 2003/87/EK európai parlamenti és tanácsi irányelv értelmében a harmadik kereskedési időszakban a térítésmentesen ki nem osztott kibocsátási egységeket - illetve a térítésmentesen ki nem osztott légiközlekedési kibocsátási egységek egy részét - aukciók keretében kell értékesíteniük a tagállamoknak. A 2003/87/EK európai parlamenti és tanácsi irányelv 3d. cikkében és 10. cikkében megfogalmazottak átültetését szolgálja a § Az ÜHG-egységek értékesítése tekintetében Magyarország a tagállamok által az 1031/2010/EU rendeletnek megfelelően kiválasztott aukciós platformot veszi igénybe.

A 26-27. §-hoz

A 2003/87/EK európai parlamenti és tanácsi irányelv 3d. és 10. cikke az aukción történő értékesítési kötelezettség előírása mellett rendelkezik az értékesítési bevétel felhasználhatóságáról, ezen irányelvi rendelkezések átültetését szolgálja a 26. §. Az ÜHG-egységek átruházásából származó bevételnek az az üvegházhatású gázok kibocsátásának csökkentését és az éghajlatváltozás hatásaihoz való alkalmazkodást célzó hazai és nemzetközi tevékenységek támogatására, a magyar klímapolitika hatékony megvalósítására, az üvegházhatású gáz nyelők általi eltávolításának növelésére fordított felhasználásáról az energiapolitikáért felelős miniszter gondoskodik.

A 28. §-hoz

A 2003/87/EK európai parlamenti és tanácsi irányelv 12. cikk (1) bekezdésének átültetését szolgálja, mely által biztosított az ÜHG-egységek teljes forgalomképessége az irányelvi rendelkezéseknek megfelelően.

A 29. §-hoz

A kibocsátás-csökkentési egység és az igazolt kibocsátás-csökkentési egység harmadik kereskedési időszakban történő beszámítását szabályozza. Az üzemeltető és a légi jármű üzembentartó a 2003/87/EK európai parlamenti és tanácsi irányelv 11a. cikkében meghatározottak szerint válthatja át, illetve számíthatja be az ENSZ Éghajlatváltozási Keretegyezménye és annak Kiotói Jegyzőkönyve végrehajtási keretrendszeréről szóló 2007. évi LX. törvényben meghatározott kibocsátás-csökkentési egységet és az igazolt kibocsátás-csökkentési egységet a harmadik kereskedési időszakban.

A 30. §-hoz

A 2003/87/EK európai parlamenti és tanácsi irányelv 19. cikkének átültetését szolgáló rendelkezés, az ÜHG-egységek kiosztásának, forgalmának, visszaadásának, törlésének nyilvántartására az Európai Bizottság forgalmi jegyzékről szóló rendeletében meghatározottak szerinti forgalmi jegyzékben kerül sor. A Magyar Állam számlája feletti tulajdonosi jogokat az energiapolitikáért felelős miniszter gyakorolja, a jegyzékkezelő a továbbiakban is az OKTVF marad.

A 31. §-hoz

Az ÜHG-egységek kereskedelmével kapcsolatos adatok környezeti információnak minősülnek, ezért elektronikusan is hozzáférhetőek. A rendelkezés a 2003/87/EK európai parlamenti és tanácsi irányelv 17. cikkének átültetését szolgálja.

A 32-34. §-hoz

A 2003/87/EK európai parlamenti és tanácsi irányelv 16. cikkének átültetését szolgáló szakaszok a jogkövetkezményeket tartalmazzák az alábbi fő esetekben:

- az üzemeltető a kibocsátási engedély megszerzésére, a változások bejelentésére, a kibocsátások nyomon követésére, jelentésére és a jelentés hitelesítésére, valamint a kibocsátási egység visszaadására irányuló kötelezettségének részben vagy egészben nem tesz eleget,

- a légijármű üzemben tartó a nyomonkövetési terv jóváhagyásának megszerzésére, a változások bejelentésére, a kibocsátások nyomon követésére, jelentésére és a jelentés hitelesítésére, valamint a légiközlekedési kibocsátási egység visszaadására irányuló kötelezettségének részben vagy egészben nem tesz eleget,

- az üzemeltető vagy a légi jármű üzemben tartó a jelentési és hitelesítési kötelezettségének, vagy az ÜHG-egységek visszaadására irányuló kötelezettségének határidőre részben vagy egészben nem tesz eleget,

- az üzemeltető vagy a légi jármű üzemben tartó a jelentési vagy hitelesítési kötelezettségének, vagy az ÜHG-egységek visszaadására irányuló kötelezettségének részben vagy egészben nem tesz eleget.

A 35. §-hoz

A rendelkezés a felügyeleti díj fizetési kötelezettséget, illetve a felügyeleti díj felhasználásának alapvető szabályait tartalmazza. A díjat a kibocsátók fizetik meg minden év február végéig a hatóság részére, a díjbevételt a hatóság az EU ETS rendszerbeli feladatai ellátására fordítja. Az ÜHG-egységeket tartalmazó számla zárolási lehetősége uniós jogból fakadó kötelezettség.

A 36. §-hoz

A környezetvédelmi hatóság évente, a 2003/87/EK európai parlamenti és tanácsi irányelv 21. cikkének megfelelően jelentést készít a Bizottság számára az ÜHG-egységkereskedelmi rendszer működéséről. A jelentést a miniszter továbbítja a Bizottságnak.

A 37-38. §-hoz

A rendelkezések az üvegházhatású gázok kibocsátásának a 2020-ig terjedő időszakra szóló közösségi kötelezettségvállalásoknak megfelelő szintre történő csökkentésére irányuló tagállami törekvésekről szóló 2009. április 23-ai 2009/406/EK európai parlamenti és tanácsi határozat implementációját szolgálják. A határozat alapján Magyarország 2020-ban nem fog több üvegházhatású gázt kibocsátani, mint a 2013-as szint 110%-a. Az EU ETS rendszerén kívüli szektorok (közlekedés, épületek, mezőgazdaság, hulladék stb.) tekintetében a tagállami mozgástér nagyobb, mint az EU ETS rendszeréhez tartozó szektorok esetében. Hazánk tehát az ESD-határozat alatt a többlettel rendelkező, a kereskedelemben erősen érdekelt tagállamok közé tartozik. A kereskedelem módját, az egységfajtákat stb. uniós rendelet fogja szabályozni, de szükséges az egységekre vonatkozó hazai eljárás alapjainak törvényi szintű megteremtése, a vagyonkezelés rendezése.

-----STARTING---POINT---VEGE---

A 39-42. §-hoz

A felhatalmazó, hatályba léptető, hatályon kívül helyező, átmeneti és jogharmonizációs célt szolgáló rendelkezéseket tartalmazzák. Az átmeneti rendelkezések célja annak biztosítása, hogy a 2012. december 31-ével véget érő - létesítmények szempontjából - második kereskedési időszak még az arra az időszakra vonatkozó szabályok alapján legyen lezárható. (Ezt segíti elő az Üht. lépcsőzetes hatályon kívül helyezése is.)

A 43. §-hoz

Rendezni szükséges az építési vagy talajvédelmi engedély alapján tereprendezést végző személyek által kitermelt ásványi nyersanyag feletti tulajdonjog átszállásának a kérdését. Jelenleg a Bt. kimondja, hogy ezen esetekben a Bt. 20. § és 41. §-ának alkalmazása mellett a kitermelt ásványi nyersanyag nem minősül a föld méhe kincsének. Nem indokolt azonban különbséget tenni a föld méhének kincsei között aszerint, hogy azokat milyen engedéllyel rendelkezők termelik ki. Az Nvt. 4. § (1) bekezdés c) pontja kimondja, hogy az állam kizárólagos tulajdonába tartoznak a föld méhének kincsei, amely rendelkezés nem enged más jogszabály számára eltérési lehetőséget. A rendelkezés ásványvagyon-védelmi szempontból sem támogatható jelenlegi formájában, másrészt megnöveli a spekulánsok számát, hátrányos helyzetbe hozva a bányavállalkozókat is. Ezzel összefüggésben, a Bt. ezen engedélyesekre vonatkozó rendelkezéseit szükséges átdolgozni, amely alapján alkalmazni kell a bányajáradék és a szankcionálás szabályain kívül a tulajdonjogra vonatkozó szabályokat, illetve meg kell teremteni az ezen tevékenységek feletti bányafelügyeleti ellenőrzési jogkört is. Emellett rendezni szükséges a veszélyhelyzetben, illetve katasztrófaveszélyben történő ásványi nyersanyag kitermelés problémakörét is. Az ilyen jellegű kitermelés esetében a kitermelt ásványi nyersanyag az esetek többségében állami tulajdonba kerül, de ebben az esetben is elő kell írni hasonló rendelkezések alkalmazását. A Bt. 1. § (5) bekezdés b) pontját a Bt. 1. § (7) bekezdésére tekintettel módosítani is szükséges, hiszen pontosan meghatározásra kerül, hogy a Bt. mely rendelkezései alkalmazandók az egyéb engedélyesek által végzett tevékenységre, így annak kimondása felesleges, hogy nem tartoznak a Bt. hatálya alá.

A 44. §-hoz

Az építési vagy talajvédelmi, illetve vízjogi engedélyesek tekintetében rendezni kell a tevékenységük során kitermelésre kerülő ásványi nyersanyagok tulajdonjogának átszállásával kapcsolatos kérdést a törvénybe iktatott automatizmus révén, a bányavállalkozókra vonatkozó esetkörhöz hasonlóan (a gyakorlatban az állam tulajdonosi jogait gyakorló szervezettel kellett adásvételi szerződést kötnie az engedélyesnek, amely akár évekig elhúzódó, költséges eljárást is jelentett egyúttal). Az eltérés ebben az esetben annyi, hogy az egyéb engedélyesek tulajdonszerzésük fejében magasabb bányajáradékot fizetnek (ez kiváltja az ásványi nyersanyag szakértő által megállapított vételárának és az ez után fizetendő bányajáradéknak az együttes megfizetését). Ennek megfelelően a Bt. 3. §-a (1a) bekezdéssel egészül ki, amely alapján az építési vagy talajvédelmi, illetve vízjogi engedély alapján kitermelésre jogosult személy, valamint a veszélyhelyzetben, katasztrófaveszélyben a védelmi bizottság határozata alapján kitermelésre jogosult személy - a bányavállalkozóhoz hasonló módon - az ásványi nyersanyag tulajdonjogát, amennyiben a veszélyhelyzet vagy katasztrófaveszély elmúlását követően más célra használja fel, hasznosítja vagy értékesíti, a kitermelés tényével szerzi meg a Magyar Államtól.

A 45. §-hoz

A hatályos bányatörvény szerint a miniszter zárt területen koncessziós szerződés keretében, míg a bányafelügyelet nyílt területen hatósági határozattal adományoz kutatási jogot. A bányafelügyelet által adott kutatási jogadomány kifejezés alkalmazása azonban hibás, ugyanis egy tevékenység nem attól liberalizált, hogy annak gyakorlását miniszter helyett hatóság engedi át, hanem attól, hogy a szakmai követelmények teljesítése és hatóság általi megkövetelése mellett a tevékenység szabadon gyakorolható. Ezért szükséges a Bt.-ben a bányafelügyelet által adományozott kutatási jog szóhasználat helyett a kutatás engedélyezése, illetve a kutatási engedély kifejezések használata. Ennek megfelelően a Bt. 5. § (4a) bekezdésében az erre irányuló szükséges módosítást el kell végezni.

Emellett szükséges javítani a díjtételek tekintetében a „jogerős és végrehajtható” kifejezést, ugyanis az nem minden egyes díjtétel esetében értelmezhető.

A 46. §-hoz

A koncessziós pályázatra kijelölhető területek listáját a bányafelügyelet az általa zárttá nyilvánított területekből állítja össze. Ugyanakkor célszerű biztosítani, hogy a koncessziós pályáztatás folyamatában a pályázni kívánó vállalkozások a nyilvánosság is önálló javaslatot tehessenek a közzé tett területek listájának bővítésére. Ezáltal biztosítható megfelelően, hogy valóban olyan területek kerüljenek érzékenységi és terhelhetőségi vizsgálat alapján koncessziós pályázatra kijelölésre, amelyek iránt a vállalkozók is érdeklődnek, s amely biztosítja a sikeres koncessziós eljárásokat is. A javaslatokat a bányafelügyelet a soron következő lista összeállítása során azonban csak a megadott feltételek fennállása esetén veheti figyelembe. Az új eljárás nem tartozik a Ket. hatálya alá.

A 47. §-hoz

A koncessziós munkaprogram mellett a Bt. 19. §-a alapján a koncesszió jogosultjának a liberalizált tevékenységet végzőkhöz hasonlóan kérelmeznie kell a bányafelügyelettől a kutatási, illetve kitermelési műszaki üzemi tervek jóváhagyását. A munkaprogram és a műszaki üzemi tervek párhuzamossága miatt a 12. § (2) bekezdését szükséges kiegészíteni a munkaprogram tartalma tekintetében, ugyanis a koncesszió jogosultjának tevékenysége csak akkor ellenőrizhető és csak akkor alkalmazhatóak a kötelezettség elmulasztása esetére megállapított szankciók, ha a munkaprogramban elfogadott ajánlásokat és vállalásokat a koncesszió jogosultja a műszaki üzemi tervekben is érvényesíti.

A 48. §-hoz

A felesleges területfoglalások megelőzése és a koncesszióhoz fűződő közérdek megvalósítása érdekében szigorítani szükséges a kutatási időszak hosszabbításának szabályait. A jelenlegi nyolc év ugyanis sok esetben csak azért előnyös a bányavállalkozó számára, hogy más, potenciális tevékenységre alkalmas bányavállalkozásokat kizárjon egyes területekről. Ennek megfelelően, ki kell mondani, hogy a négy éves kutatási időszak legfeljebb csak egy alkalommal hosszabbítható meg, így a maximálisan kérhető nyolc év helyett hat év alatt kell elvégezni a kutatási tevékenységet.

A 49. §-hoz

A Bt. 19. §-a jelenleg is rögzíti, hogy koncesszió jogosultjának a Bt. III. Részben található bányászati tevékenység végzésének általános szabályai szerint kell a koncessziós szerződésben részére átengedett koncessziós jogot gyakorolni. Ugyanakkor (a gyakorlatban felmerült értelmezési nehézségek miatt) generálisan azt is ki kell mondani, hogy a koncessziós szerződés megszűnésével az addig adott engedélyek és a bányatelket megállapító hatósági határozatok sem élnek tovább, azok nem hordozzák tovább a koncesszióból fakadó jogosultságokat, még akkor sem, ha adott esetben hosszabb időtartam kerül bennük meghatározásra, mint egyébként a koncessziós keretében a tevékenység végzésére lehetőség volna. Kivételként csak egy eset szerepelhet, ha a bányatelekben még kitermelhető ásványvagyon marad vissza, amely alapján ásványvagyon-gazdálkodási szempontból is fontos, hogy újabb, sikeres koncessziós pályázat úgy kerülhessen kiírásra, hogy a hatályos bányatelket megállapító határozat van a területre.

Szükséges annak jogi rendezése, hogy azokat a bányászati létesítményeket, amelyek a koncesszión kívül más bányászati jogból eredő, illetve más bányászati engedély alapján feldolgozási, tárolási vagy egyéb tevékenységet is ellátnak, a koncesszió lejártát követően is tovább lehessen használni vagy üzemeltetni.

Az 50. §-hoz

Az építési vagy talajvédelmi, illetve vízjogi engedély vagy a védelmi bizottság határozata alapján ásványi nyersanyag kitermelésre jogosított személy a tulajdonába került ásványi nyersanyag ellenértékét a továbbiakban már nem az Állam nevében eljáró tulajdonosi jogokat gyakorló szervezettel - az állami vagyonra vonatkozó jogszabályokkal összhangban - kötött szerződés keretei között köteles megfizetni, hanem egységesen 50%-os emelt mértékű bányajáradék fizetési kötelezettség kerül megállapításra, amely megelőző-visszatartó hatású lesz. A magasabb bányajáradék-mérték alkalmas arra, hogy külön szerződéskötés és egyedi ellenérték-megállapítás nélkül, egységesen és automatikusan szabályozza és kifejezze az állami tulajdonból a kitermelő tulajdonába átszálló ásványi nyersanyagvagyon értékét (egyúttal kiváltja a kitermelt ásványi nyersanyag szakértő által megállapított ellenértékének és a külön bányajáradék megfizetésének kötelezettségét is). Az emelt mértékű bányajáradékot az is indokolja, hogy a bányavállalkozónak nem minősülő személyek esetében a bányászati tevékenység célja nem valósulhat meg teljes egészében, ugyanis az ásványi nyersanyag további felhasználása a tapasztalat alapján a legtöbb esetben meghiúsul, továbbá kellő visszatartó erővel kell rendelkeznie annak érdekében, hogy a bányahatósági engedélyezési eljárások megkerülésével egyszerűbben lehessen ásványi nyersanyaghoz jutni.

Az 50%-os mérték meghatározásánál azt a gyakorlatot helyeztük előtérbe, hogy egy nem bányászati célú tevékenység „mellékterméke” eredményeként kitermelt ásványi nyersanyagok a legtöbb esetben értékesítésre kerülnek. Ennek megfelelően elvárható, hogy az így piacra kerülő - az egyébként állami tulajdonban lévő - ásványi nyersanyag értékének az 50%-át fizessék meg az engedélyesek, az állam érdekeit is figyelembe véve. A fentieken túl az emelt bányajáradék mértékének a megállapításánál fontos szempont, volt az is, hogy a jelentős költségekkel engedélyeztetett és kialakított, üzemeltett bányák ne kerüljenek - egy adott ásványi nyersanyag tekintetében - versenyhátrányba az „egyéb” engedéllyel létesített kitermelőhelyekkel szemben. A fenti indokokat figyelembe véve 54/2008. (III. 20.) Korm. rendeletben meghatározott fajlagos értékek figyelembe vételével az 50%-os bányajáradék az engedélyesek számára kedvező mértékű. A szabályok pedig egyszerűbbé teszik az ásványi nyersanyagok tulajdonjogának megszerzését is, amely alapján az egyéb engedélyesek adminisztratív terhei is csökkennek.

A Bt. 20. § (9) bekezdésének módosítása a bányajáradék természetben történő teljesítésének jogintézményét szünteti meg, tekintettel arra, hogy az atipikus, a Bt. hatályba lépése óta még nem volt rá példa. Emellett a részletszabályok nem kidolgozottak, illetve az állam technikai-technológiai oldalról sincs ezen szabály gyakorlati alkalmazására felkészülve. Erre tekintettel a rendelkezés felesleges.

Az 51. §-hoz

A Bt. jelenlegi 21. § (2) bekezdése utal a Bt. koncessziós társasággal kapcsolatos 13. §-ára. A legutóbbi módosítás során azonban a 13. § tartalma szűkült, ezért a hivatkozás helytelen és szűkítő jellegű is. Ezért hivatkozás helyett egyértelműen meghatározásra kerül, hogy ki végezhet a bányafelügyelet engedélye alapján bányászati tevékenységet.

Generális szintű kimondása szükséges annak is, hogy csak olyan ásványi nyersanyagra lehet bányászati jogot (kutatási jogadományt, kutatási engedélyt, bányatelek megállapítást) szerezni, amelyek a Bt. végrehajtására kiadott kormányrendeletben [ez az ásványi nyersanyagok és a geotermikus energia fajlagos értékének, valamint az értékszámítás módjának meghatározásáról szóló 54/2008. (III. 20.) Korm. rendelet] általános földtani leírás és fajlagos érték szerint meghatározásra kerülnek, e rendelkezéshez kapcsolódik a Bt. 49. § (1) bekezdésének és az 50/A. § (1) bekezdés 12. pontjában található felhatalmazó rendelkezés módosítása is.

Az 52. §-hoz

A hatályos bányatörvény szerint a miniszter zárt területen koncessziós szerződés keretében, míg a bányafelügyelet nyílt területen hatósági határozattal adományoz kutatási jogot. A bányafelügyelet által adott kutatási jogadomány kifejezés alkalmazása azonban hibás, ugyanis egy tevékenység nem attól liberalizált, hogy annak gyakorlását miniszter helyett hatóság engedi át, hanem attól, hogy a szakmai követelmények teljesítése és hatóság általi megkövetelése mellett a tevékenység szabadon gyakorolható. Ezért, szükséges a Bt.-ben a bányafelügyelet által adományozott kutatási jog szóhasználat helyett a kutatás engedélyezése, illetve a kutatási engedély kifejezések használata. Ennek megfelelően a 22. §-ban szükséges ezen javítások elvégzése.

A Bt. 22. § (5) bekezdése helyébe bevezetett szabályozás a gyakorlatban jogértelmezési problémát okozó kizárólagos jog megfogalmazás érdekében szükséges. Olyan hatása van, mintha egyébként a kutatási jog nem szűnne meg, csak a bányavállalkozó részére biztosított kizárólagosság. Ugyanakkor a 22. § (5) bekezdése szerinti határidő elmulasztása a kutatási jog megszűnését eredményezi. A kutatási jog esetében a kizárólagos jog fordulat nem részjogosítvány, hanem minőség. Az (5) bekezdésben a kizárólagos jog szóösszetételben a kizárólagos rész minőség jelző, és nem egy új jogi kategória, a határidő mulasztáshoz jogmegszűnést rendel.

A Bt. 22. § (7) bekezdése határozza meg a kutatási tevékenység során talált más ásványi nyersanyagokra vonatkozó szabályokat. A rendelkezés azonban hibás, mivel lehetőséget ad a koncesszió jogosultja számára is, hogy úgy terjessze ki a koncessziós jogát az adott ásványi nyersanyagra, hogy arra koncessziós pályázat nem kerül kiírásra. Ez sérti a verseny tisztaságának elvét is. Emiatt szükséges a szabály pontosítása azzal, hogy liberalizált tevékenység végzése esetében a bányavállalkozó nyíltnak minősülő ásványi nyersanyagra kutatási jogát kiterjesztheti, zártnak minősülő ásványi nyersanyagra nem. Ez azt is jelenti, hogy a koncesszió jogosultja az általa a miniszterrel kötött szerződését nem terjesztheti ki a pályázati kiírásban nem szereplő, később talált ásványi nyersanyagra, ugyanakkor köteles a bukkanást a bányafelügyeletnek bejelenteni.

A Bt. 22. § (9) bekezdésében a kutatási munkaprogram és a kutatásra adott koncessziós szerződés fogalmak használata nem felel meg a koncesszió céljainak, hiszen nemcsak a kutatási munkaprogramot és a kutatásra adott koncesszió esetében kell végrehajtani, hanem a munkaprogram minden részét a koncesszió teljes időtartama alatt, ennek megfelelően a rendelkezés alkalmazhatósága érdekében a 22. § (9) bekezdését pontosítani szükséges. Másrészt egyértelművé kell tenni, hogy a munkaprogramban vagy a műszaki üzemi tervben foglaltak be nem tartása esetén milyen szankciókat kell alkalmazni.

A Bt. 22. § (8), (10) és (12) bekezdése a kutatási engedély kifejezés bevezetése miatti pontosításokat tartalmazza.

A Bt. 22. § új (13)-(14) bekezdése esetében a kutatási zárójelentés elkészítésének kötelezettségét, illetve a kutatási terület visszaadásának lehetőségét a Bt. eddig nem szabályozta, ugyanakkor a végrehajtására kiadott kormányrendelet részletes szabályokat tartalmaz e témakörökben. Emiatt szükséges a két jogintézmény törvényi szinten történő deklarálása is. A kutatási zárójelentés elkészítésének időtartamát az eddigi hat hónapról öt hónapra csökkenti a módosítás, amely az eljárások gyorsítását és a felesleges területfoglalások elkerülését is szolgálja.

Az 53. §-hoz

A Bt. 22/A. § (8) bekezdésének módosítása a bányafelügyelet által adott kutatási engedély bevezetése miatt szükséges.

A Bt. 22/A. § új (13) bekezdéssel kiegészítése a szénhidrogén ásványi nyersanyagokra megállapított kutatási joggal fedett területek legnagyobb nagyságának törvényi szintű meghatározását tartalmazza. A rendelkezés nem egyedi, ugyanis az egyéb ásványi nyersanyagok tekintetében a Bt. végrehajtására kiadott kormányrendelet meghatározza, hogy maximálisan mekkora lehet egy kutatási blokk területe és egy bányavállalkozó azonos ásványi nyersanyagra maximálisan hány kutatási blokkal rendelkezhet. Ezen eset alól eddig a szénhidrogének kivételt képeztek, ugyanakkor szükséges megelőzni, hogy egy-egy bányavállalkozó a területek túlnyomó részét megszerezhesse, kizárva ezzel más bányavállalkozókat a kutatás lehetőségéből. A törvény célja ugyanis a hazai szénhidrogén készletek kutatásának, illetve kitermelésének fokozása a keleti import-függőség csökkentése, illetve a lakossági földgáz árának jobb szabályozhatósága érdekében.

Az 54. §-hoz

A rendelkezés azért szükséges, mert a szénhidrogén bányatelkek túl nagyok, s így a lehatárolásuk nem segíti elő az állami ásványianyag-vagyonnal való felelős gazdálkodás követelményét, hiszen a bányatelkek jelentős részein kitermelés nem folyik annak ellenére, hogy a legutóbbi kutatás óta a technológiák fejlődésével ezeken a mezőkön is van várhatóan rentábilisan kitermelhető szénhidrogén. A gazdaságosan kitermelhető hazai szénhidrogén-készletek kitermelése nemzetgazdasági érdek mind az import-függőség csökkentése és így a nemzetközi gazdasági és politikai függetlenség növelése érdekében, mind a felhasználói földgázárak hatékonyabb szabályozhatósága szempontjából.

Az új rendelkezés szerint mindazok a bányavállalkozók, akik hatályos műszaki üzemi tervvel (amely lehet kutatási, kitermelési, szüneteltetési, mezőfelhagyási vagy tájrendezési műszaki üzemi terv) nem rendelkeznek az adott szénhidrogén mező vonatkozásában, kötelesek a bányatelek érintett részét a törvény szerinti időben újrakutatni.

Az 55. §-hoz

A Bt. 23. § (4) bekezdésében meghatározott rendelkezés a Bt. 22. § (9) bekezdéséhez hasonlóan kimondja, hogy a feltárási, kitermelési fázisban a koncessziós munkaprogramban vállalt kötelezettségek időarányos részét a koncesszió jogosultja nem hajtja végre, akkor kezdeményezhető a koncessziós szerződés jogkövetkezményeinek alkalmazása, így akár a munkaprogram befejezéséhez szükséges költségek megtérítése is követelhető. Ezzel a rendelkezés biztosítja annak teljesülését, hogy a koncessziós munkaprogramban vállalt feladatok nem teljesítése esetén a koncesszió teljes időszaka alatt megfelelő szankciós eszközök álljanak rendelkezésre.

Az 56-57. §-hoz

A Bt. 26/A. § helyébe lépő rendelkezés a 26. § módosításával együtt a bányatelekkel kapcsolatos szabályozás logikai egységét teremti meg, külön kezelve a kérelemre vonatkozó szabályokat a bányatelekhez kapcsolódó anyagi jogi szabályoktól. A módosítás a bányatelek megállapítás kérelmezését rövidebb határidőhöz köti, egyben a határidő elmulasztása miatt jogvesztést mond ki, ezzel is megakadályozva az eljárások elhúzódását és a területfoglalást. A készletszámítási jelentés alapján benyújtott kérelem esetében szükséges a kérelmező jogszerzésének biztosítása, ezért a környezetvédelmi eljárásban hozott döntés nem lehet előfeltétele a bányatelek megállapításának, viszont a szükséges környezetvédelmi határozattól nem lehet eltekintetni.

Emellett a módosítás a bányavállalkozó előzetes értesítési kötelezettségét megszünteti, mint felesleges adminisztratív terhet, tekintettel a Ket. értesítésre vonatkozó szabályainak kötelező alkalmazására.

A módosítás az üzemszerű tárolás megkezdésére vonatkozó szabályozást kiiktatja a Bt.-ből, mivel a föld alatti gáztárolás kereskedelmi tevékenység, így a piac szabályozó mechanizmusa érvényesül a ki- és betárolásnál egyaránt, arra kezdő időpont előírása szükségtelen.

Az 58. §-hoz

A Bt. 26/C. § (2) és (3) bekezdésének módosítása a hivatalból történő bányatelek csökkentés, valamint a kivett hellyé nyilvánítás esetében állapít meg kiegészítő rendelkezést a kártalanítás megfizetése tekintetében. A szabályozás egyértelműsíti a felelősségi szabályokat a fizetés tekintetében.

Az 59. §-hoz

A műszaki üzemi terv és a településrendezési eszközök összhangjának biztosítása érdekében szükséges módosítás.

A 60. §-hoz

A felelős műszaki vezetői és helyettesi tevékenység végzésének szabályait új alapokra célszerű helyezni. Hasonlóan az egyéb szakértői tevékenységek végzésének engedélyezéséhez, e területen is a szakmai alkalmassághoz kell kapcsolni a tevékenység végzésének feltételét. Az adott személy a végzettségei és szakmai gyakorlata alapján kell eldönteni, hogy milyen típusú bányaüzemben tölthet be felelős műszaki vezetői (helyettesi) feladatot. A felelős műszaki vezetői tevékenység, jogviszony létrejöttéhez tehát nem a bányavállalkozó bejelentése szükséges ezután, és a nyilvántartásba vétel sem ehhez kapcsolódik. Hanem a módosítás értelmében csak az folytathat ilyen tevékenységet, aki rendelkezik a bányafelügyelet engedélyével és a bányafelügyelet által vezetett nyilvántartásban szerepel. Ezzel létre lehet hozni azt a szakemberréteget, amelyből a bányavállalkozó választani tud. A felelős műszaki vezetői engedély megadásának feltételeit, a meglévő, de felülvizsgálandó szabályokra támaszkodva kell meghatározni, biztosítva a meglévő kijelölések jogfolytonosságának fennállását. Emellett a gyakorlatban sűrűn előforduló esetet emeli törvényi szintre a módosítás, amikor kimondja, hogy a felelős műszaki vezető a bányavállalkozó képviselőjének minősül. A végrehajtási szabályokat a bányaüzem felelős műszaki vezetője és helyettese kijelölésének feltételeiről szóló 25/1994. (X. 14.) IKM rendelet tartalmazza.

A 61. §-hoz

A módosítás célja az övezeti korlátozások körének olyan rögzítése, amely a jogbiztonságot erősíti.

A 62. §-hoz

A Bt. 36. § (4) bekezdése értelmében az köteles tájrendezési tervet a használaton kívül lévő kutak felszámolására, tájrendezésére készíteni, aki a mélyfúrások tulajdonjogát megszerezte. A Bt. 36. § (5) bekezdése szerinti feladatok ütemezését is tartalmazó tájrendezési tervet a bányafelügyelethez jóváhagyásra be kell nyújtani. A bányászatról szóló 1993. évi XLVIII. törvény módosításáról szóló 2007. évi CXXXIII. törvény (a továbbiakban: Mód. tv.) 22. § (6) bekezdése a tájrendezési terv benyújtására határidőt is meghatározott, mely szerint „a Bt. 36. §-ának (5) bekezdése szerinti tájrendezési terv kidolgozását és jóváhagyásra történő beterjesztését, valamint a (6) bekezdésben szereplő felülvizsgálatot e rendelkezés hatálybalépését követő egy éven belül el kell végezni”. A Mód. tv. 2008. január 8-án lépett hatályba, amely alapján azonban a részletes szabályok hiánya, és így a megfelelő kikényszerítőség hiányban ezen mélyfúrások tájrendezése vagy más célú hasznosítása elmaradt. Emiatt, a jelenleginél szigorúbb feltételek mellett meg kell határozni azt, hogy amennyiben a nem bányászati célú hasznosításra nem kerül sor, úgy a tájrendezést végre kell hajtani, amelyre határidőt is meg kell határozni. Alapvetően a főszabály a tájrendezés elvégzése, ugyanakkor kérhető a bányafelügyelettől annak megállapítása, hogy a bányászati célú mélyfúrás bányászati célra már nem alkalmas, amely alapján a mélyfúrás más célú hasznosítása kezdeményezhető az arra hatáskörrel rendelkező hatóságnál. Azonban, ha a hasznosítást nem kezdte meg a bányavállalkozó, úgy ismét előtérbe kerül a tájrendezési kötelezettsége. Emellett, a használaton kívüli mélyfúrások felmérése és figyelemmel kísérése érdekében nyilvántartást is létre kell hozni.

A 63. §-hoz

Az egyes szabálysértésekről szóló 218/1999. (XII. 28.) Korm. rendelet hatályon kívül helyezésével az új Szabálysértési törvénybe be nem kerülő szabálysértési tényállások közigazgatási szankcióval történő, ágazati szintű kiváltása vált szükségessé, amelynek a Bt.-t módosító 2012. évi XXXI. törvény tett eleget. A módosítás során azonban kimaradt a bányafelügyelet hatáskörébe tartozó villamos biztonsági szabályokkal kapcsolatos, a felelős műszaki vezetőre és helyettesére vonatkozó, az adatszolgáltatással, nyilvántartással és a polgári robbantási tevékenységre vonatkozó szabályok megszegésével kapcsolatos tényállás átvezetése. Emellett a Bt. 41/A. §-át szükséges kiegészíteni a bányászati hulladékok kezeléséről szóló 14/2008. (IV. 3.) GKM rendelet 2. § 10. pontja szerinti illetékes személy feladatainak elmulasztása esetén alkalmazandó szankciókkal is, valamint a bányafelügyelet hatáskörébe tartozó egyes nyomástartó berendezések hatósági felügyeletéről szóló 23/2006. (II. 3.) Korm. rendelet 7/A. § (2) bekezdésében előírt használatbavétel bejelentésének elmulasztása esetkörét.

A szabálysértésekről, a szabálysértési eljárásról és a szabálysértési nyilvántartási rendszerről szóló 2012. évi II. törvény alapján módosult a Bt. is. A Bt. 41/A. §-a tartalmazza a szabálysértési tényállásoknak közigazgatás szankcióvá alakított változatát. A Bt. 41/A. § (1) bekezdés d) pontja tartalmazza a biztonsági övezet megsértésének tényállását. A tényállás alapvetően azért fontos, mert a vezetékszakítások esetén így lehetősége van a bányafelügyeletnek szankcionálni. A felvezető szöveg alapján a 41/A. § (1) bekezdés d) pontja szerinti tényállás megvalósítása esetén bírságolni kell, mérlegelni csak a kiszabandó bírság nagyságánál lehet. Gyakori eset, amikor szállítóvezeték biztonsági övezetét sértik meg az ingatlantulajdonosok (sokszor többnyire akaratukon kívül, mert nem tudják, hogy hol megy a vezeték), különböző fák vagy szőlő ültetésével. Az ilyen jogsértések esetén az engedélyesnek a Bt. 38. § (5) bekezdése, a Vhr. 19/A. § (3) bekezdése és a Vhr. 23/A. § (6a) bekezdése alapján kötelessége a jogellenes állapot megszüntetése (és erre a jogi lehetősége is van, mert a felsorolt jogszabályok ezt biztosítják), a megtett intézkedések jelentése. Ilyen esetekben a bírság kiszabása kötelező, ami figyelemmel az engedélyes eljárási kötelezettségére, túl szigorú. Szükséges lenne, egy „feloldó” szabály beépítésére a Bt. 41/A. §-ba, amely alapján csak akkor lehetne (kellene) bírságolnia a bányafelügyeletnek, ha biztonsági övezet megsértése esetén az ingatlantulajdonos akadályozza a jogellenes helyzet megszüntetését (pl. nem engedi be az ingatlanára a növényzet eltávolítását végezni akaró engedélyes munkavállalóit, megbízásából eljáró személyt). Ezzel hatósági beavatkozás nélkül intéződhetnének el az ügyek, és a bányafelügyelet csak akkor lépne fel, ha a jogsértés nem orvosolható. Ez ügyfélbarát megoldás is lenne.

A 64. §-hoz

A közigazgatási és hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) az egyes rendelkezéseitől ágazati törvény számára eltérést enged. Ennek megfelelően, az eljárások egyszerűsítése és gyorsítása érdekében kimondásra kerül 43/A. § módosításában a Ket. 15. § (6) bekezdése alapján, hogy a bányafelügyelet eljárásaiban a szabályszerűen értesített ügyfél csak akkor gyakorolhatja ügyféli jogait, ha az első fokú eljárásban nyilatkozatot tett vagy kérelmet nyújtott be. Továbbá a Ket. 16. § (3) bekezdése alapján a Bt.-ben kerül meghatározásra a bányafelügyelet által adott engedélyek tekintetében bekövetkező jogutódlás lehetősége. Több bányakapitányság illetékessége esetén az eljárás lefolytatására kijelölt bányakapitányság a Ket. 47. § (1) bekezdése alapján, a székhelyén lakcímmel nem rendelkező személyt is idézhet. Több olyan engedélyezési eljárás is lehet, ahol az eljárás jelentős számú ügyfelet érint, ezért az adminisztratív terhek csökkentése érdekében a Ket. 28/D. § (1) bekezdése alapján, a hirdetményi úton történő kapcsolattartást teszi lehetővé a módosítás. Szintén az eljárások gyorsítását szolgálja a Ket. 44. § (8) bekezdése alapján az előzetes szakhatósági állásfoglalás beszerzésének lehetősége is.

A 65. §-hoz

Szükséges előírni a súlyos baleset és súlyos üzemzavar kivizsgálása esetén a bányafelügyelet határozatában foglaltak mihamarabbi teljesülése, a feltárt szabálytalanságok megszüntetése érdekében a fellebbezésre tekintet nélküli végrehajthatóvá nyilvánítást.

A 66. §-hoz

A Bt. 44. §-ának (6) bekezdéssel történő kiegészítése az 1. § (7) bekezdésének módosításával, illetve a 3. § (1a) bekezdésének beiktatásával összhangban biztosítja, hogy a bányafelügyelet a bányavállalkozók tevékenységét érintő ellenőrzéssel azonos szintű ellenőrzési jogosítványokat gyakorolhasson az építési vagy talajvédelmi, illetve vízjogi engedély alapján ásványi nyersanyagot kitermelő engedélyesek tekintetében is, amely alapján a visszaélések is megelőzhetőek.

A 67. §-hoz

A Bt. 44/C. § egyrészt a felelős műszaki vezetőkre vonatkozó szabályok módosításával összhangban kiegészül a felelős műszaki vezetőkkel, tekintettel arra, hogy a tevékenység igazolásával és a nyilvántartással kapcsolatos szabályok ugyanazok, mint a nyomástartó berendezést vizsgáló szakember vagy a földtani szakértő, stb. esetében. Másrészt a módosítás egy új (6) bekezdés beiktatásával az adatszolgáltatási kötelezettség előírására is irányul, amelyhez kapcsolódik a 41/A. §-t kiegészítő szankcionálási lehetőség is, hiszen a bányafelügyelet csak akkor tud naprakész nyilvántartást vezetni és ez alapján ellenőrzést lefolytatni, ha a nyilvántartásba vett személy adatváltozás bejelentési kötelezettségének megfelelő határidőben eleget tesz.

A 68. §-hoz

A módosító rendelkezésekkel összhangban szükséges a fogalom meghatározásokat is bővíteni.

A 69. §-hoz

A szénjárandóságra vonatkozó szabályok egységes kezelése miatt szükséges, a jogrendszer egészét tekintve tartalmában nem új rendelkezés.

A 70. §-hoz

A módosításokkal összhangban és a jogfolytonosság biztosítása érdekében szükséges átmeneti rendelkezések megalkotása is.

A Bt. 50. §-ának új (9) bekezdéséhez: A gyakorlati tapasztalatok alapján a műszaki-biztonsági rendszer kidolgozására a módosítással összefüggésben célszerű határidőt adni.

Problémát okozott annak megítélése, hogy a mélyfúrások tulajdonjoga kit illet meg (eltérőek az álláspontok e tekintetben, mivel a Bt. egyértelműen nem mondja ki, hogy a használaton kívüli mélyfúrások tulajdonjoga főszabály szerint az államot illeti meg, így adott esetben a földtulajdonos is tulajdonjogot szerezhet felettük, amely műszaki-biztonsági szempontból aggályos). Ezért a tulajdoni viták elkerülése érdekében ki kell mondani, hogy a kivételektől eltekintve a fúrások tulajdonjoga az államot illeti meg, ennek megfelelően ezek vagyonkezelését az erre kijelölt szervezet, a Bányavagyon Hasznosító végzi.

A Bt. 50. §-ának új (13) bekezdéséhez: A Bt. 14. § (1) bekezdésének módosításához kapcsolódóan szükséges kimondani, hogy a módosítást a hatályba lépését követően adományozott kutatási jogokra vagy kutatási engedélyekre kell alkalmazni.

A Bt. 50. §-ának új (14) bekezdéséhez: Az újonnan beiktatott Bt. 22/A. § (13) bekezdésével összhangban rögzíteni kell, hogy a már kiadott kutatási engedélyeket nem érinti a területi korlátozás olyan tekintetben, hogy nem kell visszaadni a területeket azoknak, akiknek a törvény hatályba lépésekor 12 000 km2-nél több kutatási joggal érintett területük van, ugyanakkor, ha újabb kutatási jogot kívánnak szerezni, úgy azt nem kaphatják meg, vagy ahhoz, hogy megkapják, területeiket 12 000 km2 alá kell csökkenteniük.

A Bt. 50. §-ának új (15) bekezdéséhez: A törvény 12. §-a szerinti új rendelkezések alkalmazhatóságához szükséges átmeneti rendelkezés. Az átmeneti rendelkezés egyúttal kivételt is tartalmaz annyiban, hogy a hatályba lépéskor már jóváhagyott szüneteltetési műszaki üzemi tervvel rendelkező bányavállalkozónak - eltérően a Bt. új. 22/C. §-ában foglaltaktól - nem kell az ismételt kutatást elvégeznie, mert esetükben a hatályos műszaki üzemi terv alapján üzemelő szénhidrogén mező fogalmába nem értjük bele a szünetelő mezőt, amelyre az ismételt kutatási kötelezettség egyébként kiterjedne. A törvény hatályba lépésekor már meglévő szüneteltetési műszaki üzemi tervvel rendelkező bányavállalkozókat nem célszerű az ismételt kutatási kötelezettséggel terhelni.

A Bt. 50. §-ának új (16) bekezdéséhez: A törvény 17. §-a módosítja a felelős műszaki vezetőkre és helyetteseikre vonatkozó szabályokat. Tekintettel arra, hogy a törvény szerint a továbbiakban engedélyköteles lesz a tevékenység, úgy szükséges egy átmeneti rendelkezés beiktatása a Bt.-be, mely szerint a hatályba lépéskor felelős műszaki vezetőként vagy helyettesként tevékenykedő személyek a korábban hatályos szabályok szerint tovább folytathatják a tevékenységüket.

A Bt. 50. §-ának új (17) bekezdéséhez: Fontos, hogy a használaton kívüli mélyfúrások hasznosítása vagy tájrendezése megtörténjen, amelyre határidőt szükséges megadni. Ennek megfelelően kimondásra kerül, hogy azon mélyfúrások, amelyek más célú hasznosítását engedélyezték, de a hasznosítást nem kezdték meg, vagy azt nem kívánják hasznosítani, úgy a tájrendezést el kell végezni.

A Bt. 50. §-ának új (18) bekezdéséhez: Átmeneti rendelkezésben kell megadni, hogy a használaton kívüli mélyfúrások nyilvántartásához mikor kell először adatot szolgáltatni.

A 71. §-hoz

A Bt. 50/A. § (1) bekezdés 5. pontjának módosítása a bányafelügyelet által adott kutatási engedély bevezetése miatt szükséges.

A Bt. 50/A. § (1) bekezdése új 27-29. ponttal egészül ki, egyrészt tekintettel arra, hogy a módosítás a használaton kívüli mélyfúrások tekintetében nyilvántartás vezetését írja elő. A nyilvántartás adattartalmát kormányrendeletben kell előírni. Emellett a 9. § (4) bekezdése szerinti javaslatra vonatkozó eljárási szabályokat is meg kell határozni. A 29. pont szerinti felhatalmazó rendelkezés egy hiányt pótol, tekintettel arra, hogy a nyugdíjas bányászok szénjárandóságáról szóló 145/1992. (XI. 4.) Korm. rendelet tekintetében a Bt. nem tartalmazott felhatalmazást.

A Bt. 50/A. § (2) bekezdés p) ponttal történő kiegészítése a Bt. 28. §-ának módosításához kapcsolódik. A felelős műszaki vezetőkre vonatkozó részletszabályokat tartalmazó, a bányaüzem felelős műszaki vezetője és helyettese kijelölésének feltételeiről szóló 25/1994. (X. 14.) IKM rendeletre felhatalmazást a Bt. nem tartalmazott, így ennek beiktatása ezt a hiányt pótolja a rendelet szabályozási tárgykörének pontos megadásával is.

A 72. §-hoz

A 72. § a szövegcserés rendelkezéseket tartalmazza.

A Bt. 1. § (3) bekezdésének módosítása a koherencia érdekében szükséges pontosítást tartalmaz. A bányászatról szóló 1993. évi XLVIII. törvény módosításáról szóló 2004. évi CXXXVIII. törvény a bányafelügyelet ipari robbantási tevékenységekre vonatkozó hatáskörét polgári robbantási tevékenységekre módosította, amellyel összhangban a polgári felhasználású robbanóanyagok forgalmazásáról és felügyeletéről szóló 191/2002. (IX. 4.) Korm. rendelet is módosításra került. Ugyanakkor a módosítás nem rendezte a Bt.-ben található ipari robbantási tevékenységre vonatkozó kifejezések cseréjét, amelyet azonban szükséges átvezetni. Így az 1. § (3) bekezdésében szükséges a kifejezés pontosítása.

A Bt. 6. § (3) bekezdésében szükséges javítani a díjtételek tekintetében a „jogerős és végrehajtható” kifejezést, ugyanis az nem minden egyes díjtétel esetében értelmezhető.

A Bt. 8. §-ának módosítása az Nvt.-vel való összhangot teremti meg, mivel az Nvt. 12. § (13) bekezdése kimondja, hogy koncessziós szerződés természetes személlyel vagy átlátható szervezettel köthető.

A Bt. 22. §, 22/A. §, 23. §, 43/B. § és 49. § 18. pontja tekintetében a kutatási engedély jogintézményének bevezetése miatt is szükségesek a szövegcserés rendelkezések.

A Bt. 30. § (4) bekezdés a) pontjának módosítása: A kitermelés hosszantartó szüneteltetésének tekintetében a hatályos szabályozás abban az esetben teszi lehetővé a bánya bezárásának elrendelését, ha a szüneteltetés jóváhagyott szüneteltetési műszaki terv alapján éri el a 6 évet. A rendelkezés azonban akkor éri el a kívánt szigorítás lehetőségét, ha a kitermelés szüneteltetésénél nem csak a jóváhagyott szüneteltetési műszaki üzemi tervek alapján történő szüneteltetést veszik figyelembe, hanem a műszaki üzemi terv nélkül történő (jogosulatlan) kitermelés szüneteltetését is. Ebben az esetben a bányavállalkozó jogsértő magatartása esetén is (nem kezdeményezi a szüneteltetési műszaki üzemi terv jóváhagyását, ennek ellenére a kitermelést szünetelteti) lesz lehetősége a bányafelügyeletnek a bányabezárással kapcsolatos rendelkezéseit meghozni.

A Bt. 31. § (1) és (3) bekezdésének módosítása: a bányafelügyelet külön jogszabály szerinti engedélye szükséges az egyes bányászati létesítmények építéséhez, üzembe helyezéséhez. Ez a külön jogszabály a bányafelügyelet hatáskörébe tartozó egyes sajátos építményekre vonatkozó építésügyi hatósági eljárások szabályairól szóló 53/2012. (III. 28.) Korm. rendelet, amely azonban olyan létesítményeket, építményeket is tartalmaz, amelyek nem tekinthetők bányászati létesítményeknek (pl.: elosztóvezeték, propán-bután gáz töltőtelepek, stb.). Ugyanakkor ezen építmények építéséhez és üzembe helyezéséhez is szükséges a bányafelügyelet engedélye. Ennek megfelelően szükséges a 31. § (1) és (3) bekezdésében foglalt kifejezések pontosítása.

A Bt. 35. § (1) bekezdésének módosítása: A súlyos baleset és a súlyos üzemzavar esetében a Bt. csak a bányavállalkozót nevesíti a bejelentési kötelezettség vonatkozásában. Ugyanakkor súlyos üzemzavar vagy baleset nemcsak bányászati tevékenységek esetében, hanem gázipari tevékenységek vonatkozásában is előfordulhat. (Amely egyebekben a 89/2003. (XII. 16.) GKM rendelet alapján egyértelmű.) Így azonban a jelenleg szabály alapján a gázipari engedélyest ilyen kötelezettség nem terheli. A módosítás ennek megfelelően a bejelentési kötelezettséggel terhelt személyek körét pontosítja.

A Bt. 39. § (3) bekezdésének módosítása: A módosítás a jogrendszeri koherenciát szolgálja, mert a szabályozási terv a helyi építési szabályzat melléklete.

A Bt. 41. § (2) bekezdésének módosítása: Abban az esetben, amikor nem elegendő a bírság szankció (többszöri) alkalmazása, és nem vezet eredményre a bányavállalkozó engedélyének (kitermelést biztosító jóváhagyott műszaki üzemi terv) visszavonása sem, szükséges egy további olyan jogkövetkezmény beépítése, amely lehetőséget biztosít a bányafelügyeletnek a jogszerű állapot kikényszerítésére, kilátásba helyezve a bányavállalkozó bányászati jogának törlését.

A 73. §-hoz

A 73. § a Bt. érintő hatályon kívül helyezendő rendelkezéseket tartalmazza.

Az új 26/A. § miatt a Bt. 14. § (2) bekezdése a továbbiakban szükségtelen.

A Bt. 20. § (10) bekezdése nem tartalmaz normatív rendelkezést, emellett ugyanezen tárgykörre a Bt. 50/A. § (1) bekezdésének 4. pontja is tartalmaz felhatalmazást, ezért hatályon kívül helyezhető.

A Bt. 22/A. § (4) bekezdése jelenleg a koncesszió jogintézménye ellen hat, ugyanis olyan a koncessziót megkerülő lehetőséget ad a bányavállalkozó számára, amely alapján a már megállapított bányászati jog növelésére koncesszió nélkül kerülhet sor. Így a koncesszióval elérni kívánt cél sem teljesülhet. Ennek érdekében szükséges a rendelkezés hatályon kívül helyezése.

A Bt. 49. § 13. pontjában meghatározott ipari robbantási tevékenység fogalmát már nem szükséges szerepeltetni a Bt.-ben, tekintettel arra, hogy a kifejezést felváltotta a polgári robbantási tevékenység.

A Bt. 50/A. § (1) bekezdésének 4. pontjának módosítása a Bt. 20. § (9) bekezdésének módosításához kapcsolódik.

A 74. §-hoz

A Tszt. 5. § (2) bekezdése módosításának indoka a VET. rendelkezéseivel párhuzamosan pontosabb, egyértelműbb rendelkezések megalkotása. A módosítás által kiegészülő rendelkezés szabályozza, hogy a tárgyévet megelőző évben nettó árbevétel hiányában vagy az engedélyes tevékenység év közbeni megkezdése esetén is fizetendő felügyeleti díj, és meghatározza annak mértékét is.

A 75. §-hoz

A Tszt. 8. § b) pontjának módosítása a Fogyasztóvédelmi Hatóság feladat- és hatáskörének pontosítását szolgálja a lakossági felhasználók panaszai tekintetében.

A 76. §-hoz

A szövegpontosító jellegű rendelkezés egyértelművé teszi, hogy a Magyar Energia Hivatalnak a jogalkotásról szóló 2010. évi CXXX. törvény szerinti hatásvizsgálati követelményre is figyelemmel kell lennie javaslata kialakítása során, továbbá a Tszt. 57/F. §-a szerinti távhőszolgáltatási támogatás tekintetében is javaslattételi jogot ad a Hivatalnak.

A 77. §-hoz

A Tszt. 60. § (2) bekezdés g) pontjának pontosításával lehetővé válik, hogy a távhőszolgáltatás módszertana is miniszteri rendeletben kerüljön megállapításra.

A 78. §-hoz

A Tszt. 19. § (5) bekezdése valódi normatartalmat nélkülöző rendelkezés. A rendelkezés sem teljesítése, sem megszegése esetére nem ír elő jogkövetkezményt, ezért a jogalkalmazói tapasztalatok alapján hatályon kívül helyezése indokolt. Ugyanakkor a rendelkezés hatályon kívül helyezése sem zárja ki azt, hogy a Hivatal az egyes cégjogi eseményekre vonatkozó döntései tervezetét véleményezésre megküldje a Gazdasági Versenyhivatal részére.

A Tszt. 57/D. § (2) bekezdésének és 60. § (2) bekezdés b) pontja módosításának indoka, hogy a Hivatal árfelügyeleti vagy hatósági árelőkészítő tevékenysége során nem végez a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) 12. § (2) bekezdése szerinti közigazgatási hatósági tevékenységet, azonban a hatályon kívül helyezni kívánt szöveg ezt a látszatot keltheti. A Hivatal a miniszteri rendeletben történő hatósági ármegállapítást készíti elő, és a jogszabály-előkészítést segítő, javaslattételi kötelezettségéhez tartozó árelőkészítő tevékenysége során nem állapít meg ügyfelet érintő jogot vagy kötelességet, valamint adatot, tényt vagy jogosultságot nem igazol, hatósági nyilvántartást nem vezet.

A 79. §-hoz

Az Éhvt. hatályának pontosítása a nemzetközi kötelezettségvállalásokkal, valamint a Nemzeti Éghajlatváltozási Stratégia tartalmával történő összhangot teremti meg.

A 80. §-hoz

Az értelmező rendelkezések bevezetőjének módosítása megteremti az egységes jogértelmezést a törvény és a végrehajtására kiadott jogszabályok vonatkozásában, egységesítve a fogalomhasználatot.

A kibocsátható mennyiség esetében a módosítást az új uniós háttérjogszabály, a 601/2012/EU rendelet megjelenése indokolta.

A nemzeti forgalmi jegyzék esetében egy egységes, az OKTVF kezelésében lévő forgalmi jegyzékben, elkülönített számlákon történik valamennyi típusú kibocsátási jogosultság nyilvántartása.

A kibocsátási jogosultság fogalmának módosítása az új emisszió-kereskedelmi törvényre való hivatkozás, valamint a 2009/406/EK európai parlamenti és tanácsi határozat szerinti új egységtípus (ESD egység) bevonása miatt szükséges.

A 81. §-hoz

A hatályos Éhvt. nem határozza meg a Nemzeti Éghajlatváltozási Stratégia tartalmi követelményeit. E hiányosság kiküszöbölését szolgálja az Éhvt. 3. §-ának módosítása, amely a hatályos Nemzeti Éghajlatváltozási Stratégia elfogadása óta eltelt négy évben a klímapolitikai szakterületen mérföldkőnek számító európai uniós szintű dokumentumok megjelenésére - „Az alacsony szén-dioxid-kibocsátású, versenyképes gazdaság 2050-ig történő megvalósításának ütemterve” COM(2011)112; „Fehér könyv - Az éghajlatváltozáshoz való alkalmazkodás: egy európai fellépési keret felé” COM(2009)147 - is figyelemmel határozza meg a Nemzeti Éghajlatváltozási Stratégia tartalmi követelményeit.

Tekintettel arra, hogy a NÉS tartalmi követelményei jelen törvény alapján a hatályoshoz képest jelentősen kibővültek, nem tartható a dokumentum felülvizsgálatára előírt határidő. Ennek megfelelően jelen törvény értelmében az Éhvt. 3. §-aként módosul, hogy a Nemzeti Éghajlatváltozási Stratégiára vonatkozó felülvizsgálati kötelezettség egységesen öt év legyen.

A NÉS teljesítésének garantálása érdekében szerepel a törvényben egy 3 évenkénti beszámolási kötelezettség a Kormány, valamint az Országgyűlés hatáskörrel rendelkező szakbizottsága felé.

Az előrejelzések szerint a klímaváltozás Magyarországot a globális átlagnál nagyobb mértékben fogja várhatóan sújtani, ezért a változó klímához történő alkalmazkodás alapvető nemzetbiztonsági érdekünk. Az alkalmazkodás megtervezéséhez nélkülözhetetlen a jelenlegi és várható helyzet számszerű adatokon nyugvó ismerete, amelynek alapját a jelen törvény alapján felállított nemzeti alkalmazkodási térinformatikai rendszer teremti meg.

A 82. §-hoz

Mivel jelenleg az energiapolitikáért felelős miniszter már a 3. § (3) bekezdésében is szerepel a törvényben, itt már csak miniszterként kell hivatkozni rá, a korábbiakkal ellentétben.

A 83. §-hoz

A forgalmi jegyzékben történő számlanyitással kapcsolatos szabályok megváltozását az új uniós háttérjogszabály, a közvetlenül alkalmazandó 1193/2011/EU rendelet (a kibocsátásiegység-forgalmi jegyzékről) indokolja.

A 84. §-hoz

A törvény ezen §-a a miniszter jelentéstételi kötelezettségére vonatkozó szabályokat az új uniós szabályok szerint módosítja.

A 85. §-hoz

A kibocsátási jogosultságok értékesítésének háttérjogszabályai megváltoznak, tekintettel az időközben hatályba lépett nemzeti vagyonról szóló törvényre, valamint az üvegházhatású gázok kereskedelméről szóló új törvényre.

A 86. §-hoz

A NÉS-re vonatkozó szabályozás megváltozása indokolja ezt a módosítást.

A 87. §-hoz

A törvény ezen §-a pontosítja, hogy mely hatósági cselekményért kell igazgatási szolgáltatási díjat fizetni.

A 88. §-hoz

A NÉS-re vonatkozó szabályozás megváltozása indokolja a felhatalmazó rendelkezés módosítását. Az együttes végrehajtási projektek tekintetében a hitelesítőkkel kapcsolatos egyes hatósági cselekményekért fizetendő igazgatási díj mértékét és megfizetésének szabályait megállapító rendelet megalkotására történő felhatalmazás kerül be a törvénybe.

A 89. §-hoz

A jogharmonizációs záradékot az új uniós szabályoknak való megfelelés következtében módosítani szükséges.

A 90. §-hoz

E § hatályon kívül helyezi az ÜHG egységek értékesítéséből származó bevétel felhasználására vonatkozó rendelkezést, mivel azt az új emisszió-kereskedelmi törvény rendezi.

Hatályon kívül helyez továbbá egy kiüresedett §-t is.

A 91. §-hoz

A törvény megteremti a nemzetgazdasági szempontból kiemelt jelentőségű K+F beruházások támogatását úgy, hogy az az engedélyeseknek hosszú távon többletterhet nem okoz, ugyanakkor az ilyen beruházások eredményeiből - a nemzetgazdaság részként - ők is részesülnek, mert az ilyen fejlesztések használati értéke óriási jelentőséggel bír a magyar kutatók számára, mert az összes tudományterületen megalapozza az innovatív kutatások hátterének fejlesztését hazánkban.

A (2) bekezdésen lévő módosítás a Kormány 10%-os földgáz és villamos energia lakossági fogyasztókat érintő árcsökkentésre vonatkozó döntésének végrehajtásához szükséges.

A 92. §-hoz

Az energetikai tárgyú törvények módosításáról szóló 2011. évi XXIX. törvény 31. §-ában (amely a VET. 13. §-át módosította) szabályozott rendelkezések hatálybalépésének módosítására kerül sor annak érdekében, hogy, mivel a kötelező átvétel alá eső villamos energia átvételére kötelezettek köre és átvételének módja változik, az érintettek már a szerződéses jogviszonyok kialakítása során figyelembe vehessék az ebből fakadó módosításokat. Mivel a felhasználók jellemzően éves időtávban szerzik be a villamos energiát, az arra is kihatással lévő rendelkezések hatálybalépését a módosítás a január 1-jei időponthoz igazítja. A rendelkezés hatálybalépésével válik lehetővé, hogy a kötelező átvétel alá eső villamos energia mennyisége egy részét a szervezett villamosenergia-piacon értékesítsék, ami - a jobb tervezhetőség által - a szabályozási energia mennyiségének, és így végső soron a kötelező átvétel árának csökkenését okozhatja. Módosítás hiányában nem lenne biztosított, hogy a felek már a szerződések megkötésekor felkészülhessenek a változására, ezáltal is hozzájárulva azok érvényesüléséhez, ami utólagosan az elszámolások során vitákhoz vezethet.

A 93. §-hoz

A VET. 17. § (1) és (2) bekezdése módosításának indoka, a VET. 53. § (1) bekezdése miatti technikai pontosítás.

A 94. §-hoz

A nemzetgazdasági szempontból kiemelt jelentőségű K+F beruházások támogatásával összefüggő, a törvény 91. §-ához kapcsolódó módosítások.

A 95. §-hoz

A nem lakossági felhasználók esetén az elosztók tekintetében a ki- és visszakapcsolás elintézésének határidejére vonatkozóan a jogszabály kötelezettséget nem határoz meg. Célszerű a jogbiztonság érdekében az elosztókra vonatkozó eljárási határidők rögzítése.

A 96. §-hoz

A módosítást a gyakorlati tapasztalatok indokolják. Szükséges annak kimondása, hogy ha a kereskedőváltás során a felhasználó egyes szerződéses feltételeket nem teljesített, a villamosenergia-kereskedő e feltételek teljesítésére határidőt állapítson meg. E - a későbbiek során alsóbb szintű jogszabályban - meghatározott határidő eredménytelen elteltével a kereskedőváltás értelemszerűen meghiúsul. A módosítás a kereskedőváltási eljárás gyorsítását eredményezi.

A 97. §-hoz

A VET. 53. § (1) bekezdésének módosítása biztosítja, hogy piac-összekapcsolás útján a villamos energia határon keresztül történő szállításához szükséges kapacitás és a villamos energia kapcsolt áruként kerülhessen értékesítésre (implicit allokáció). Módosítás hiányában az átviteli rendszerirányító az implicit allokációt nem végezheti, ami a folyamatban lévő, az európai villamosenergia-piaci integráció kitűzött célmodelljének megvalósításához szükséges piac-összekapcsolási projektek megvalósítását hiúsítaná meg.

A 98. §-hoz

A VET. 54. §-a kiegészítésének célja - a törvény 28. §-ához hasonlóan - a szervezett villamosenergia-piac vállalatszervezési kereteinek rugalmasabbá és gazdaságosabbá tétele.

A 99. §-hoz

A törvény a Hivatal engedélyezési eljárásaival kapcsolatos egyszerűsítéseket tartalmaz. E rendelkezések egyrészt technikai jellegű pontosítások és kiegészítések, másrészt a kiserőművi engedélyezési eljárást egyszerűsítik.

A 100. §-hoz

Az Európai Unió piacintegrációval kapcsolatos törekvéseinek eredményeképpen a villamosenergia-piacok mind inkább kiteljesednek. Ez egyúttal azt is jelenti, hogy a szabályozó hatóságnak a szabadpiacon kialakuló, nem szabályozott árak alakulásának nyomon követése is szabályozói feladattá válik. A jogszabályi változtatás célja a szakszerű hatósági ellenőrzés felhatalmazásának megteremtése.

A 101. §-hoz

A jelenleg hatályos rendelkezés a gyakorlatban nehezen betartható feltételeket szab az engedélyes számára. Számos esetben bebizonyosodott, hogy a kivitelezés végrehajtásához nem elegendő a jogszabály által biztosított idő, ezért indokolt a kétszeri meghosszabbítás lehetőségének beiktatása.

A 102. §-hoz

A vezetékjog, mint közérdekű használati jog alapításának a célja, hogy a hálózati engedélyes idegen ingatlanon közcélú hálózatot helyezzen el, azt - közérdekből - üzemeltesse. A vezetékjog alapján az engedélyes földalatti és feletti vezetéket építhet, tartószerkezetet és azon elhelyezett átalakító- és kapcsoló berendezést helyezhet el.

A VET. 123. § (1) bekezdésében is érvényre juttatja, hogy a közművek elhelyezésére elsősorban a közterület szolgál, amikor kimondja, hogy a közcélú hálózat nyomvonalát úgy kell kijelölni és megtervezni, hogy az lehetőleg közterületen haladjon és a lehető legkisebb mértékben érintsen termőföldet vagy egyéb nem köztulajdonban lévő ingatlant.

Fentiekre tekintettel szükséges a jogbiztonság érdekében egyértelműen rögzíteni, hogy a közterületen létesített közcélú hálózat nyomvonalára, és annak közterületet érintő biztonsági övezetére, valamint a közcélú hálózathoz tartozó, nem tartószerkezeten elhelyezett átalakító- és kapcsolóberendezésre nem kell vezetékjogot, illetve használati jogot megállapítani.

A 103. §-hoz

A VET. 142/A. § (4) bekezdésének, valamint 143. § (3) bekezdésének módosítása az árszabályozási, ármegállapítási eljárások pontosítására irányulnak, amelyek révén egyrészt az érintettek az eljárás tényleges kezdetét megelőzően több mint 3 hónappal tájékoztatást kapnak annak érdekében, hogy az észrevételeiket megtehessék, másrészt az árszabályozással összefüggő jogszabály-alkotás pontos időtartama is meghatározásra kerül.

A 104. §-hoz

A VET. 168. § (4) bekezdés g) pontjának módosítása - a törvény 103. §-ával összhangban - a Hivatal ügyintézési eljárásának határidejét rövidíti le a rendszerhasználati díjak meghatározására irányuló hatósági eljárásban.

A 105-106. §-hoz

Az okos mérési rendszerek bevezetéséről mind a földgázszektor és mind a villamos energia szektor tekintetében a 3. energiacsomag irányelvei rendelkeznek: a villamos energia szektor tekintetében a villamos energia belső piacára vonatkozó közös szabályokról és a 2003/54/EK irányelv hatályon kívül helyezéséről szóló, 2009. július 13-i 2009/72/EK európai parlamenti és tanácsi irányelv (a továbbiakban: villamos irányelv) 1. melléklet 2. pontja. A villamos irányelv hivatkozott pontja alapján a tagállamoknak értékelést, majd döntést kell hozniuk az okos mérés, illetőleg az okos mérési rendszerek bevezethetősége tekintetében. E döntések meghozatalát az irányelvek nem kötik mintaprojektek lefolytatásához, erre tekintettel nem indokolt azon jogszabályi előírás, miszerint az okos mérés bevezetésével kapcsolatos értékeléseknek a mintaprojekteken kell alapulniuk. A törvény ezzel összefüggésben a mintaprojektek elvégzésével kapcsolatos pontosításokat tartalmaz.

A 107. §-hoz

A VET. 144. § (5) bekezdés a) pontjának módosítása kodifikációs jellegű pontosítás, annak érdekében, hogy a csatlakozási díjak megállapítására vonatkozó eljárás és a rendszerhasználati díjak megállapítására vonatkozó eljárás [VET. 142/B. § (5) bekezdés a) pontja] szabályozása egységességének megteremtése érdekében.

A 6. pont a VET. 152. § (1) bekezdésének technikai jellegű pontosítását tartalmazza, a VET. 170. § (2) bekezdés 7. pontjával való összhang megteremtése érdekében.

Mivel a VET. 11. § (1) bekezdés a) pontja alapján a kötelező átvétel alá eső villamos energia átvétele történhet piaci áron is, ezért szükséges a piaci ár meghatározása során figyelembe veendő szempontokat meghatározni a VET. 170. § (1) bekezdés 29. pontjában.

A VET. 177/A. § (2)-(4) bekezdésének módosítása a nem megfelelő fogalomhasználatból fakadó esetlegesen felmerülő problémákat kívánja megszüntetni.

A 108. §-hoz

Kodifikációs, technikai jellegű pontosítások.

A 109. §-hoz

A törvény az egyensúlyozó platform fogalmával egészíti ki a Get. értelmező rendelkezéseit.

A 110. §-hoz

A Get. 16. § (1) bekezdés f) pontjának módosításával egyértelművé válik, hogy a földgázelosztási szolgáltatás megtagadására vagy felfüggesztésére kapacitáslekötési szerződés hiánya miatt csak azoknak a felhasználóknak az esetében kerülhet sor, akik nem földgázkereskedő közreműködésével vásárolnak földgázt - a kapacitáslekötési szerződés megkötése ugyanis főszabály szerint a földgázkereskedő kötelezettsége.

A 111. §-hoz

A szervezett földgázpiac működtetéséhez elengedhetetlenül szükségesek az olyan engedélyesek, amelyek felhasználókat közvetlenül nem látnak el, ugyanakkor a szervezett földgázpiacon földgázt vagy kapacitást kínálnak vételre vagy eladására. E feltétel biztosítását szolgálja a törvény a korlátozott földgáz-kereskedelmi engedély bevezetésével. A korlátozott földgáz-kereskedelmi engedélyesre - néhány értelemszerű kivételtől eltekintve - a földgázkereskedőre vonatkozó szabályok az irányadók.

A 112. §-hoz

A távhőszolgáltatás keretében a Tszt. számos rendelkezése írja elő a távhőszolgáltatással történő ellátás folyamatos és biztonságos fenntartását, többek között a Tszt. 20. § (3) bekezdése. Annak érdekében, hogy a távhőszolgáltatásban részesülők, különösen a lakossági felhasználók ellátása közvetve is biztosított legyen, szükséges megteremteni Get. új 29/B. §-ával a távhőtermelők és távhőszolgáltatók földgázellátásból történő kikapcsolásának garanciális szabályait.

A 113. §-hoz

A módosítás indoka megegyezik a VET. 47/B. § (2) bekezdése módosításának indokával - a földgázellátási szektorban is szükséges annak kimondása, hogy ha a kereskedőváltás során a felhasználó egyes szerződéses feltételeket nem teljesített, a földgázkereskedő e feltételek teljesítésére határidőt állapítson meg.

A 114. §-hoz

A törvény a szervezett földgázpiac és az egyensúlyozó platform kapcsolatát rendezi - annak érdekében, hogy a szervezett földgázpiac szereplői ne okozhassanak egyensúlytalanságot az együttműködő földgázrendszeren, az egyensúlyozó platformon is tagsággal kell rendelkezniük.

A Get. 48. §-a kiegészítésének célja a szervezett földgázpiac vállalatszervezési kereteinek rugalmasabbá és gazdaságosabbá tétele.

A 115. §-hoz

A törvény az Európai Unió piacintegrációval kapcsolatos törekvéseivel összefüggésben a szabadpiacon kialakuló, nem szabályozott árak alakulása nyomon követésének kötelezettségét határozza meg a Hivatal számára.

A 116. §-hoz

A módosítások az együttműködő földgázrendszer hidraulikai egyensúlya biztosításának erősítését szolgálják. A Get. 91. §-ának módosításai a hidraulikai egyensúly fenntartásával összefüggő kötelezettségeket pontosítják az együttműködő földgázrendszer szereplői számára, a Get. új 91/A. §-a a hidraulikai egyensúly biztosításának egyik eszközeként az egyensúlyozó platformmal kapcsolatos alapvető szabályokat rögzíti.

A 117. §-hoz

Az árszabályozással összefüggésben szükséges a Get. szerinti hatósági árak fizetésére kötelezettek körének egyértelmű meghatározása, amelyet az (1) bekezdés tartalmazza.

Technikai jellegű pontosítás, hogy a Get. árszabályozásra és árfelügyeletre vonatkozó IX. fejezetének általános szabályai közé kerülnek beillesztésre azok a szabályok, amelyek a jelenleg hatályos törvényben a külön-külön, az egyes hatósági áraknál szerepeltek. E rendelkezések közé tartozik annak rögzítése, hogy a hatósági árakat legmagasabb áraknak kell tekinteni, továbbá az az előírás, amely szerint a hatósági árnál alacsonyabb árat megkülönböztetés-mentesen kell alkalmazni. Szintén az általános szabályok között kap helyet a hatósági ár engedélyesi honlapon való közzétételének kötelezettsége, valamint a Hivatal ellenőrzési jogköre és az annak keretében alkalmazható szankciók felsorolása.

A Get. új 104/A. §-a, valamint a 105/A-107. §-ok módosításai - a VET. 142/A. § (4) bekezdésének és 143. § (3) bekezdésének módosításával megegyezően - az árszabályozási, ármegállapítási eljárások szabályozásának pontosítására irányulnak, amelyek révén egyrészt az érintettek az eljárás tényleges kezdetét megelőzően több mint 3 hónappal tájékoztatást kapnak annak érdekében, hogy az észrevételeiket megtehessék, másrészt az árszabályozással összefüggő jogszabály-alkotás pontos időtartama is meghatározásra kerül.

A 118. §-hoz

A törvény az engedélyköteles tevékenységek közé beilleszti a korlátozott földgáz-kereskedelmi engedélyt.

A 119. §-hoz

A Get. 129. § (2) bekezdésének módosítása egyrészt jogtechnikai jellegű, mivel az eddig pontatlanul szereplő hivatkozásokat javítja, másrészt - a VET. módosításához hasonlóan - a Hivatal ügyintézési eljárásának határidejét rövidíti le a rendszerhasználati díjak meghatározására irányuló hatósági eljárásban.

A 120. §-hoz

Az okos mérési rendszerek bevezetéséről mind a földgázszektor és mind a villamos energia szektor tekintetében a 3. energiacsomag irányelvei rendelkeznek: a földgázszektor tekintetében a földgáz belső piacára vonatkozó közös szabályokról és a 2003/55/EK irányelv hatályon kívül helyezéséről szóló, 2009. július 13-i 2009/73/EK európai parlamenti és tanácsi irányelv (a továbbiakban: gáz irányelv) 1. melléklet 2. pontja. A gáz irányelv hivatkozott pontja alapján a tagállamoknak értékelést, majd döntést kell hozniuk az okos mérés, illetőleg az okos mérési rendszerek bevezethetősége tekintetében. E döntések meghozatalát az irányelvek nem kötik mintaprojektek lefolytatásához, erre tekintettel nem indokolt azon jogszabályi előírás, miszerint az okos mérés bevezetésével kapcsolatos értékeléseknek a mintaprojekteken kell alapulniuk. A törvény 36. §-a és 38. §-a ezzel összefüggésben a mintaprojektek elvégzésével kapcsolatos pontosításokat tartalmazzák.

A 121. §-hoz

A Get. 133. § (1) bekezdésének kiegészítése megteremti az eddig hiányzó felhatalmazást az egyetemes szolgáltatók által külön díj ellenében végezhető szolgáltatások és azok díjainak miniszteri rendeletben történő meghatározására.

A 122. §-hoz

Az átmeneti rendelkezés - figyelemmel a költség-felülvizsgálatban érintett hatósági árak körének jelentős bővülésére - a költség-felülvizsgálat elvégzésének határidejét 2013. december 31-ében állapítja meg.

A 123. §-hoz

Tekintettel arra, hogy az új földgázpiaci modell kialakítására irányuló munka jelentős előrehaladást mutat, az egyetemes szolgáltatók részére történő forrásbiztosítás rendszerének megváltoztatása jelenleg nem indokolt.

A 124. §-hoz

A módosítások célja az okos méréssel kapcsolatos rendelkezések pontosítása annak érdekében, hogy mind a földgáz, mind pedig a villamos energia szektor területén az okos méréssel kapcsolatos mintaprojektek minél szélesebb körben legyenek végrehajthatóak. A módosítások továbbá az adatkezelés és a fogyasztásmérő-berendezések tekintetében tartalmaznak többlet előírásokat az egyes, okos mérés mintaprojektben résztvevő engedélyesek tekintetében.

A 125. §-hoz

A szervezett földgázpiac, valamint az egyensúlyozó platform működése megkezdésével összefüggő átmeneti rendelkezések.

A 126. §-hoz

A rendelkezések egy része az egyensúlyozó platform fogalmával, a korlátozott földgáz-kereskedelmi engedély bevezetésével, valamint a felajánlási rendszer módosításával kapcsolatos szövegcserés módosító rendelkezéseket tartalmazza.

A Get. 32. § (1) bekezdés módosítása lehetővé teszi, hogy az önkormányzati szociális bérlakásban élők is részesülhessenek a piaci árnál olcsóbb egyetemes szolgáltatásból.

Továbbá technikai jellegű pontosítást tartalmaz.

A Get. 97. § (4) és (5) bekezdésében foglalt rendelkezések hatályon kívül helyezésének indoka az a közigazgatás-szervezési elv, amelynek értelmében a tanácsadó-véleményező államigazgatási testületek szabályozása ne jogszabállyal, hanem közjogi szervezetszabályozó eszközzel történjék.

A Get. 108. § (4) bekezdés a) pontjának módosítása kodifikációs jellegű pontosítás a csatlakozási díjak megállapítására vonatkozó eljárás és a rendszerhasználati díjak megállapítására vonatkozó eljárás [Get. 105. § (3) bekezdés a) pontja] szabályozása egységességének megteremtése érdekében.

Az egyetemes szolgáltatás keretében ellátott felhasználók és a lakossági fogyasztók ellátásának biztosítása érdekében a törvény kimondja, hogy a jelenleg hatályos, egyetemes szolgáltatási célú szerződések nem, vagy csak az egyetemes szolgáltatók által lehet a lejáratuk előtt megszüntetni. Ellenkező esetben előfordulhatna, hogy az egyetemes szolgáltatók szerződéseit a földgázkereskedő a téli fűtési időszakban felmondja, ezáltal közvetlen veszélybe sodorva a lakossági fogyasztók ellátását.

A 127. §-hoz

Technikai és szövegpontosító jellegű hatályon kívül helyezéseket tartalmaz.

A 128. §-hoz

Az energetikai tárgyú törvények módosításáról szóló 2011. évi XXIX. törvény 31. §-ának hatályba lépését módosítja.

A 129. §-hoz

A Kbt. 6. § (1) bekezdésének e) pontját érintő módosítás kibővíti a közbeszerzési eljárások lefolytatására kötelezett közszolgáltató ajánlatkérők körét. A Kbt. érintett rendelkezésével összefüggésben problémát okozott, hogy a törvény eredeti szövege tekintetében a jogalkalmazói gyakorlatban olyan értelmezés alakult ki, mely szerint csak azok a szervezetek tekinthetők ajánlatkérőnek és így csak azok a szervezetek kötelezettek közbeszerzési eljárás lefolytatására, amelyek a közszolgáltató tevékenységet megkezdték, azt ténylegesen is folyatják. Ezen hibás jogalkalmazói értelmezés szerint az olyan szervezetek, amelyeket az állam, vagy valamely önkormányzat közszolgáltató tevékenység folytatása céljából hozott létre (vagy amely felett az állami, önkormányzati meghatározó befolyás más, a Kbt.-ben meghatározott módon érvényesült), azonban az adott szervezet a közszolgáltatói tevékenységét ténylegesen még nem kezdte meg, nem kötelesek közbeszerzési eljárást lefolytatni, figyelemmel arra, hogy nem áll fenn a közszolgáltató ajánlatkérői minőség megállapításához szükséges valamennyi konjunktív feltétel. A módosítás ezzel szemben egyértelművé teszi, hogy a releváns tevékenységet folytató szervezetek mellett azok a gazdálkodó szervezetek is közszolgáltató ajánlatkérőnek minősülnek és így kötelesek közbeszerzési eljárás(oka)t lefolytatni, amelyek abból a célból kerültek megalapításra, illetve létrehozásra, hogy a törvényben meghatározott közszolgáltató tevékenységet folytassanak, de ezt a tevékenységet ténylegesen még nem kezdték meg.

A módosítás elsősorban a gazdálkodó szervezeti formában működő azon ajánlatkérőket érinti, amelyek nem minősülnek ún. klasszikus ajánlatkérőnek, és amelyeknél az ajánlatkérői minőséget a közszolgáltatói tevékenység - illetve annak folytatása - alapozza meg. Ezzel szemben a módosítás nem érinti a Kbt. 6. § (1) bekezdés a)-d) pontja szerinti ajánlatkérőket, tekintettel arra, hogy ezek a szervezetek ún. klasszikus ajánlatkérőnek (is) minősülnek, amelyek esetében a közbeszerzési kötelezettség az alapítástól kezdve fennáll. Ezeknél az ún. klasszikus ajánlatkérőknél a közszolgáltatói tevékenység folytatása gyakorlatilag csak az alkalmazandó közbeszerzési szabályok megválasztására van hatással. A Kbt. 6. § (1) bekezdés f) pontja szerinti szervezetek tekintetében az említett probléma ugyancsak nem merül fel, tekintettel arra, hogy ebben az esetben jellemzően állami, vagy önkormányzati befolyás alatt nem álló szervezetekről van szó, amelyek esetében jogszabályon, vagy hatósági határozaton alapuló kizárólagos jog teremti meg az ajánlatkérői minőséget, nem pedig a közszolgáltató tevékenység folytatása.

A Kbt. 114. § új (5) bekezdése a Kbt. 6. § (1) bekezdés e) pontjának módosítását egészíti ki. A Kbt. 114. § (2) bekezdése rögzíti a közszolgáltatói szerződés fogalmát. A módosítással beillesztésre kerülő új (5) bekezdés kiemeli, hogy azokat a szerződéseket is közszolgáltatói szerződésnek kell tekinteni, amelyek megkötésének célja, hogy az ajánlatkérő képes legyen ellátni a releváns közszolgáltatói tevékenységét. Másként fogalmazva, a módosítással beillesztett (5) bekezdés - figyelemmel a 114. § (2) bekezdésében található definícióra - rögzíti, hogy ezek a szerződések a közszolgáltatói tevékenység biztosításának célját szolgálják, így közszolgáltatói szerződésnek minősülnek.

A Kbt. 114. § új (5) bekezdése a 6. § (1) bekezdés a)-e) pontja szerinti ajánlatkérők körére terjed ki. Ezek közül így valamennyi olyan ajánlatkérő esetében, amelyet közszolgáltatói tevékenység ellátása céljából hoztak létre, vagy ilyen feladatot kell ellátnia, kiterjeszti a Kbt. XIV. fejezet szerinti szabályok alkalmazásának kötelezettségét azokra a beszerzésekre, amelyek a közszolgáltató tevékenység megkezdéséhez, illetve folytatásához szükségesek. Hangsúlyozandó, hogy az ilyen szerződések megkötése tekintetében csak a közszolgáltató (közszolgáltatói tevekénységet folytató, vagy ilyen célra létrehozott) ajánlatkérők kötelesek a Kbt. XIV. fejezet szerinti eljárni (így például a helyi önkormányzatnak a szennyvízcsatorna-hálózat építése tekintetében nem a közszolgáltatókra, hanem az általános szabályok szerint kell közbeszerzési eljárást lefolytatnia). A módosítás eredményeként tehát azon ajánlatkérők, amelyek ún. klasszikus ajánlatkérőnek és közszolgáltatónak is minősülnek, a módosítás hatályba lépését követően ezen előzetes beszerzéseik tekintetében nem az általános közbeszerzési szabályok szerint, hanem a Kbt. XIV. fejezetében foglalt szabályok szerint kell eljárniuk. A klasszikus ajánlatkérőnek nem minősülő közszolgáltatók pedig a jövőben nem tekinthetnek el a közbeszerzési eljárás lefolytatásától a szóban forgó előzetes beszerzések tekintetében, hanem a közszolgáltatókra vonatkozó szabályok szerint kell eljárniuk azon beszerzéseik vonatkozásában is, amelyek a közszolgáltatói tevékenység megkezdésének és folytatásának lehetővé tételét szolgálják.

A módosítás célja, hogy a Kbt. 4. § 17. pontja szerinti postai szolgáltatásokat, és az ugyanezen § 18. pontja szerinti postai szolgáltatástól eltérő szolgáltatásokat nyújtó szervezet uniós értékhatárt el nem érő értékű szerződései vonatkozásában az ajánlatkérő mentesüljön a közbeszerzési eljárás lefolytatása alól. A postai szolgáltatásokról szóló törvény 2013. január 1. napjától teljes mértékben liberalizálja a postai piacot, megszünteti a fenntartott szolgáltatásokat és ezzel megszűnnek azok az okok, amelyek indokolttá tették az EU értékhatár alatti beszerzések Kbt. hatálya alatt tartását. Egy teljesen liberalizált piacon még a kisebb értékű beszerzések esetében is versenyhátrányt jelenthet, ha a közbeszerzési szabályok miatt lassabb a társaság beszerzési folyamata vagy, ha ezáltal üzleti információk válnak a közbeszerzés által megismerhetővé. A módosítás nem érinti az egyetemes postai szolgáltató uniós értékhatárok feletti beszerzéseit, melyek továbbra is a Kbt. hatálya alatt maradnak.