1993. évi XII. törvény indokolása

a társadalombiztosítási képviselők 1993. évi választásáról

-----STARTING---POINT---ALTALANOS--- 

Magyarországon fél évszázadot követően elsőízben kerül sor biztosítási képviselők választására az újonnan szerveződő társadalombiztosítási önkormányzatok testületeibe.

A munkavállalók társadalombiztosítási képviselőinek megválasztására a javaslat egyfordulós, országos, listás jellegű és arányos választási rendszert rögzít. A választáson a munkavállalók érdekképviseleti szerveinek a törvényben meghatározott feltételeket teljesíteni tudó szövetségei, vagy az e feltételek teljesítése céljából választási szövetségre lépő szakszervezetek állíthatnak országos listákat. A választáson a Magyarországon tartózkodó, választójoggal rendelkező magyar állampolgárok vehetnek részt.

A választás lebonyolítása területi és a munkahelyi elv összekapcsolásával történik, vagyis a javaslat meghatározott feltételek megléte esetén előírja a munkahelyi szavazókörök kialakítását, megteremtve a lehetőséget a munkahelyen történő szavazásnak is.

A munkahelyi szavazókörök kialakítását indokolja, hogy a pénteki munkanapra kitűzött választáson szavazó választópolgárok száma várhatóan jelentősen meghaladja a csupán lakóhelyi szavazókörök működtetése esetén való részvételi arányt. A javaslat lehetővé teszi a választásnak az üzemi-közalkalmazotti tanácsok megválasztásával egyidőben, de attól szervezetileg elkülönítetten történő megtartását.

A javaslat szerint a megválasztott - és a nyugdíjbiztosítási önkormányzatban a nyugdíjasok közvetlen képviseletét ellátó delegált - képviselők megbizatása 4 évre szól. A megbizatás lejárta előtt az Országgyűlésnek új törvényt kell alkotnia, mivel e törvény csak egyszeri alkalomra, 1993. évre szabályozza a választás módját.

-----STARTING---POINT---RESZLETES---

A választójog

Az 1-9. §-okhoz

A javaslat megőrzi a hagyományos és demokratikus választási alapelveket: a választójog általános és egyenlő, a szavazás közvetlen és titkos.

A javaslat a választójogból kizártak körét általános választójogi elvek alapján határozza meg. Garanciális eleme a tervezetnek, hogy kizárólag a törvény alapján, bírósági ítélet alapozhatja meg a választójogból való kizárást.

Elvi jelentőségű a javaslatban, hogy deklarálja: a választójog gyakorlása a választópolgár szabad elhatározásán alapul E szabályozási mód lehetőséget teremt a választáshoz való jog feltétlen érvényesíthetőségére, de nem jelent jogi kötelezettséget a szavazásra.

A javaslat biztosítja azoknak a nagykorú magyar állampolgároknak a választójogosultságát, akik a Magyar Köztársaság területén állandó, ennek hiányában ideiglenes lakóhellyel rendelkeznek, és az ország területén tartózkodnak.

A javaslat a választási jogban eddig nem alkalmazott új megoldásként tartalmazza a választójog munkahelyen történő gyakorlásának lehetőségét is.

A választói nyilvántartás összeállításának, közszemlére tételének célja, hogy a lehető legteljesebb körben regisztrálják a választójoggal rendelkező személyeket, lehetőséget biztosítva arra, hogy bárki kifogással élhessen a nyilvántartásba való felvétel, vagy az abból történő kihagyás miatt. A nyilvántartás deklaratív jellegű, nem keletkeztet és nem szüntet meg választójogot.

Két típusú nyilvántartást kell készíteni. Egyrészt a választójoggal rendelkezők nyilvántartását, amely nyilvános, másrészt azon nagykorú személyek jegyzékét, akiknek nincs választójoguk. Ez utóbbi jegyzék közszemlére nem tehető, abba az érintett személyen, a bíróságon, a választási szerv és a munkacsoport tagján kívül más személy nem tekinthet bele.

A nyilvántartásból való kihagyás, vagy abba való felvétel miatt kifogást lehet előterjeszteni. Az ilyen kifogás elbírálásának szabályait is tartalmazza e fejezet.

A választók nyilvántartása akkor töltheti be rendeltetését, ha megfelelő pontossággal tartalmazza a választójogosultakat. Ezért a jegyző köteles a nyilvántartás hiányosságait pótolni, illetőleg a szavazás napjáig bekövetkező változásokat a nyilvántartáson átvezetni.

A javaslat jelentősen kibővíti az igazolással való szavazás lehetőségét. A javaslat lehetővé teszi az igazolással történő szavazást, ha a választópolgár a szavazás napján nem tartózkodik az állandó lakóhelyén, továbbá amikor a választópolgár a nyilvántartás elkészítése után megváltoztatja az állandó lakóhelyét. A választópolgár dönthet úgy is, hogy munkahelyén kíván szavazni. Ebben az esetben is az igazolás jogintézménye szolgál a névjegyzékből való törlésére és a munkahelyen létesített szavazókör névjegyzékébe való felvételre.

A munkahelyen való szavazást a munkavállaló saját kezű aláírásával ellátott kérelemben kérheti. Amikor 500 ilyen kérés van, a munkáltató köteles indítványozni a jegyzőnek a munkahelyi szavazókör kijelölését. Amennyiben legalább 200 munkavállaló kíván a munkahelyén szavazni, a munkáltató a jegyzőnél munkahelyi szavazókör kialakítását kezdeményezi. A kezdeményezéskor a munkáltatónak vagy a munkavállalóknak a munkahelyi szavazókör kialakításának és működtetésének költségeit vállalni kell, és a költségeket a javaslatban megjelölt határideig a polgármesteri hivatalhoz be kell fizetni.

A munkahelyi szavazókör választói nyilvántartását a jegyző, a szavazás napján a szavazatszámláló bizottság készíti. Ez a nyilvántartás csak igazolással rendelkező választópolgárokról készíthető, az igazolást a választópolgár szerzi be. Az esetleges visszaélések megakadályozása érdekében az Országos Választási Bizottság a külön nyilvántartásba vett választópolgárok adatait ellenőrizteti.

A választási szervek

A 10-19. §-okhoz

A javaslat szerint a választás tisztaságának, törvényességének biztosítására, a pártatlanság érvényesítésére, a törvényben meghatározott feladatok ellátására választási szerveket kell létrehozni. A választási szervek függetlenek, kizárólag a törvénynek alárendelten végzik feladatukat. A különböző választási szervek szervezetileg nincsenek hierarchikus alá-fölé rendeltségi viszonyban, azonban a felettes szervnek a jogorvoslati eljárásban hozott döntései kötelezőek a választási, illetőleg szavazatszámláló bizottságokra.

Választási szervek: a lakóterületi és munkahelyi szavazatszámláló bizottságok, a településenként működő helyi választási bizottságok.

a törvényben megállapított egyes feladatokat, amelyek országos vagy területi áttekintést igényelnek, nem újonnan létrehozott választási szervek, hanem az országgyűlési képviselők választásáról szóló törvény alapján kialakított és működő Országos Választási Bizottság, és a területi választókerületi választási bizottságok végzik.

a javaslat - a választási szervek pártatlan, törvényes működésének garanciájaként - összeférhetetlenségi szabályokat állapít meg.

A választási szerv testületként működik, de a kisebbségben maradt álláspontot is rögzíteni kell a bizottsági ülés jegyzőkönyvében.

A választási szervek megalakítása, összetétele a javaslat szerint biztosítja, hogy az országos listát indító szervezetek megbízottja is a választási szerv tagja legyen. A választott és delegált tagok jogai és kötelességei azonosak, megbizatásuk időtartama azonban eltérő.

A javaslat szerint az Országos Választási Bizottság elvi állásfoglalást adhat ki a választási szervek számára a választási törvény értelmezéséről, az egységes joggyakorlat kialakítása érdekében.

A választási kampány

A 20-21. §-hoz

A javaslat a választási kampány részeként szabályozást tartalmaz a falragaszok, hirdetések, feliratok, szórólapok készítéséről. A plakátok elhelyezésére, kifüggesztésére csak olyan korlátokat jelöl meg a javaslat, amelyek a köz- és magánérdekeket védik. Ilyenek: épület falára, kerítésre csak az épület tulajdonosának, illetőleg kezelőjének a hozzájárulásával lehet plakátot elhelyezni.

A helyi önkormányzatok rendeletben meghatározhatják azokat a középületeket, illetőleg a közterületnek azon részeit, ahol városképi, műemlékvédelmi, környezetvédelmi, idegenforgalmi okból választási plakát, falragasz elhelyezése tilos.

Az országos lista indításának feltételei

A 22-24. §-okhoz

A javaslat vonatkozó rendelkezései tükrözik a választás jellegét. Országos lista állítására kizárólag az a bíróság által nyilvántartásba vett országos szakszervezeti (munkavállalói érdekképviseleti) szövetség jogosult, amely a javaslatban meghatározott feltételekkel rendelkezik. A javaslat biztosítja a szakszervezeti szövetségekhez (munkavállalói érdekképviseleti szövetségekhez) nem tartozó szakszervezetek listaállításának lehetőségét is, amennyiben országos lista indításának céljából, e feltételek teljesítése érdekében választási szövetségre lépnek.

A javaslat úgy rendelkezik, hogy az országos szakszervezeti szövetséghez tartozó szervezet csak a szövetség országos listáján belül indulhat a választáson.

A szavazás

A 25-35. §-okhoz

A javaslat aprólékos részletességgel tartalmazza a szavazás technikai, tárgyi feltételeit, a választópolgárok és a szavazatszámláló bizottságok teendőit, a szavazás módját, időtartamát, a szavazási eljárás mozzanatait.

A törvényi szintű részletes szabályozással a javaslat egyrészt a lehetséges visszaéléseket kívánja kizárni, másrészt a szavazatszámláló bizottságok munkájának garanciális szempontból feltétlen szükséges mértékű egységes eljárás kívánja biztosítani.

A szavazólapon a szakszervezetek neve alatt kör van, s a szakszervezeti szövetségre (választási szövetségre) szavazni a körben elhelyezett két egymást metsző vonallal lehet.

Szabályozni kívánja a javaslat az olyan helyzetet, amikor tévedésből, megtévesztésből olyan személytől származó szavazólap kerül az urnába, akinek az adott szavazókörben szavazati jogosultsága nincs. (Nem rendelkezik választójoggal, nem az adott településen lakik, nem a kijelölt szavazóhelyiségben adta le szavazatát stb.) Mivel a szavazólap az urnába már bekerült, így nem állapítható meg, hogy a szavazatot ki kapta.

A javasolt megoldás szerint a választási szerv ilyenkor a listákra leadott érvényes szavazatok közül a jogosulatlanul szavazók száma szerint, szavazólap fajtánként egyet-egyet érvénytelennek nyilvánít.

A választás érvényességének megállapításánál kizárólag az urnában lévő szavazólapok vehetők figyelembe, a választópolgár által elvitt, vagy a szavazatszámláló bizottság által vezetett választói nyilvántartás szerint hiányzó szavazólapokat figyelmen kívül kell hagyni.

A választás rendszere és az eredmény megállapítása

A 36-37. §-okhoz

A választás egyfordulós. A választás érvényes függetlenül attól, hogy a választáson hány választópolgár szavazott. A választópolgár a két biztosítási önkormányzat listáira külön-külön szavazólapon szavaz. A mandátumok megoszlását az elért szavazatok arányában kell kiszámítani.

Jogorvoslat

A 38-39. §-okhoz

A választások törvényességének biztosítása, az alapvető politikai jogok gyakorlásának védelme szempontjából kiemelkedő jelentőségű a javaslatnak a bírói jogorvoslatról szóló része.

A választópolgár a választási törvény megsértése vagy a választási eredmény megállapítása miatt jogorvoslattal élhet.

A szavazatszámláló bizottság bármely intézkedése, döntése ellen benyújtott kifogást a helyi választási bizottság bírálja el. Ez ellen a döntés ellen a helyi bírósághoz lehet fordulni. A helyi választási bizottságnak a település választási eredményének megállapítása ellen benyújtott kifogást az Országos Választási Bizottság bírálja el. Az Országos Választási Bizottság döntése ellen a Legfelsőbb Bírósághoz lehet fordulni. A helyi választási bizottságnak a település választási eredményét nem érintő egyéb intézkedése, döntése elleni kifogást a területi választási bizottság bírálja el. Ez ellen a döntés ellen jogorvoslattal a fővárosi, megyei bírósághoz lehet fordulni.

A területi választási bizottság tevékenysége, továbbá a területi választási eredménnyel összefüggő döntése elleni kifogást az Országos Választási Bizottság bírálja el.

Az Országos Választási Bizottság által hozott döntés ellen a Legfelsőbb Bírósághoz lehet fordulni.

-----STARTING---POINT---VEGE---

Záró rendelkezések

A 40-49. §-okhoz

A választást 1993. május 21-én kell megtartani.

A választások előkészítésével és lebonyolításával kapcsolatos költségeket az 1992-ben a választásokra már külön törvényben előirányzott 500 M Ft-ból kell biztosítani, a javaslat szerint az ezt meghaladó költségeket az állami költségvetés biztosítja.

A Nyugdíjbiztosítási Önkormányzatban a nyugdíjasok közvetlen képviseletét ellátó 4 képviselői hely betöltésére a javaslat szerint a nyugdíjasok országos érdekképviseleti szerveinek megegyezése alapján (ide nem értve a szakszervezeteket) a Nyugdíjasok Országos Kamarája delegálásával kerül sor.