2007. évi CLI. törvény indokolása

a jogi segítségnyújtással kapcsolatos egyes törvények módosításáról

-----STARTING---POINT---ALTALANOS--- 

A jogi segítségnyújtás célja az, hogy az arra rászorulók - akik jövedelmi, vagyoni viszonyaik miatt nem tudják ennek költségeit saját forrásaikból fedezni - intézményes formában kapjanak segítséget az államtól a jogérvényesítéshez, jogaik védelméhez. A jogi segítségnyújtási szolgáltatásokat a jogi segítségnyújtásról szóló 2003. évi LXXX. törvény (a továbbiakban: Jst.) határozta meg, ezek: peren kívüli segítségnyújtásként jogi tanácsadás és okiratszerkesztés; büntető ügyekben a sértett, magánvádló, magánfél, egyéb érdekelt pártfogó ügyvédi képviselete és a pótmagánvádló személyes költségmentessége; polgári ügyekben a Polgári perrendtartásról szóló 1952. évi III. törvény (a továbbiakban: Pp.) szerinti költségkedvezmények biztosítása és azok részeként pártfogó ügyvédi képviselet. A peren kívüli jogi segítségnyújtás új állami szolgáltatásként jelentkezett, a peres jogi segítségnyújtási szolgáltatások pedig lényegében a már ma is létező segítségnyújtási formák megreformált változatai.

A Jst. peren kívüli jogi segítségnyújtásra vonatkozó rendelkezései 2004. április 1-jén léptek hatályba; ez időponttól kezdve az arra rászorultak számára az állammal e tevékenység ellátására szerződött és névjegyzékbe felvett jogi segítők jogi tanácsokat adnak és beadványokat, okiratokat szerkesztenek. Ez a jogi segítői közreműködés a bírósági eljárásokban való eredményes részvételt ugyanakkor csak annyiban tudja elősegíteni, hogy a felek eljárási jogaikról, kötelezettségeikről tájékoztatást kaphatnak, illetve a jogi segítő elkészítheti számukra az eljárást kezdeményező iratot (pl. keresetlevelet, kérelmet stb.). Az ügyfelek hatékony jog-, illetve érdekérvényesítéséhez viszont bizonyos esetekben az is elengedhetetlen, hogy a jogban jártas szakember a bírósági eljárásban részt vegyen, a fél képviseletét ellássa. A törvény ennek szem előtt tartásával bővíti az állami segítségnyújtás területeit és határozza meg a 2008. január 1-jétől igénybe vehető új jogi segítségnyújtási szolgáltatásokat. Ezek az új szolgáltatások - a 2003-ban elfogadott szabályozási elvek alapul vételével - kerülnek kialakításra, lényegében a jogi segítők polgári ügyben pártfogó ügyvédkénti fellépését jelentik, továbbá a büntető peres jogi segítségnyújtási szolgáltatásokat. Mivel ugyanakkor a Jst. 2003-as elfogadása óta a jogi környezet is megváltozott, a jogi segítségnyújtás gyakorlati tapasztalatai is hasznosíthatóvá váltak, így a törvény részben módosított tartalommal lépteti hatályba a Jst. eredeti peres jogi segítségnyújtási rendelkezéseit, részben pedig egyeseket azok közül nem léptet hatályba, hanem új tartalmú szövegeket épít be a Jst.-be és a kapcsolódó törvényekbe.

A jogi segítők által nyújtott szolgáltatások bővítése mellett a törvény egy másik szempontból is fontos lépés a jogbiztonság erősítése, az esélyegyenlőség elősegítése terén. Ma az állam a pártfogó ügyvédek és a kirendelt védők közreműködésével gondoskodik az arra rászorultak jogi képviseletéről. Az ügyvédeket az érintett eljárást lefolytató bíróságok, hatóságok rendelik ki, az ennek keretében nyújtott jogi szolgáltatás színvonala azonban nem ritkán meg sem közelíti a meghatalmazottak által ellátott jogi képviselet színvonalát. Az államnak ugyanakkor nemcsak a jogi képviseletet, de annak megfelelő színvonalát is biztosítania kell, ezért jogalkotási eszközökkel is elő kell segíteni azt, hogy a rászorultak jogi képviseletének ellátása ne feltétlenül kényszer, hanem önkéntesen vállalt és szigorúbban számonkérhető feladattá váljon. A jogi segítségnyújtás reformjának ezért fontos célkitűzése volt, hogy a jelenlegi, kirendelésen alapuló pártfogó ügyvédi képviseletet - a külföldi jogrendszerekben bevált modellekhez hasonlóan - felváltsa a jogi segítők önkéntes vállalásán alapuló munkaszervezés; a törvény ennek részletes szabályait is tartalmazza. Kivételes esetekre - ha jogi segítő időben történő meghatalmazásával nem biztosítható a jogi képviselet - továbbra is fenntartja a kirendelés intézményét, alapvetően azonban a jogi segítői névjegyzékben szereplő mintegy 400 ügyvéd feladata lesz a pártfogó ügyvédi képviselet ellátása.

A jogi segítségnyújtási reform egyik alapeleme a rászorultak differenciáltabb, szélesebb körű támogatása, a másik pedig az állam jogi segítségnyújtással (peres költségkedvezményekkel) kapcsolatos kiadásainak racionalizálása, az indokolatlan kedvezmények megszüntetése. A törvény a Jst. utóbbi célt szem előtt tartó rendelkezéseinek életbelépéséről is gondoskodik a Pp. módosításával. Bevezetésre kerül a polgári perekben a teljes költségmentesség mellett a részleges költségmentesség intézménye; a jövedelmi, vagyoni viszonyok vizsgálata nélkül biztosított költségkedvezményként pedig a perléshez kapcsolódó költségek előlegezése lesz a jövőben az állami szerepvállalás.

-----STARTING---POINT---RESZLETES---

Az 1. §-hoz

A peren kívüli jogi segítségnyújtás jogi tanácsadást és okirat-, beadványszerkesztést jelent, mely bizonyos esetekben szükségessé teszi a fél ügyében folyó bírósági, hatósági eljárások iratainak megtekintését is. Az eljárási törvények ugyanakkor csak a fél képviselője számára teszik lehetővé az iratokba történő betekintést. A törvény ezért úgy rendelkezik, hogy e célból, ilyen korlátozással a peren kívüli szolgáltatást nyújtó jogi segítő is elfogadhat a féltől meghatalmazást. Ez ugyanis bizonyos esetekben ésszerűbb, gyorsabb, olcsóbb módja lehet egy beadvány (pl. rendkívüli jogorvoslati kérelem) előkészítésének, mint ha a fél lenne köteles valamennyi periratot a jogi segítő rendelkezésére bocsátani. A jogi segítői szolgáltatást meghatározó rendelkezés kiegészítése ugyanakkor nem jelenti azt, hogy e körbe tartozna az esetleges másolatkérés költségeinek átvállalása is; annak illetékét ugyanis a félnek továbbra is aszerint kell megfizetnie, hogy az adott eljárásban ez milyen illetékterhet jelent, vagy esetlegesen milyen illetékkedvezmények illetik meg. A kiegészítés ehelyett azt eredményezi, hogy a jogi segítő iratbetekintése a Jst. - és végrehajtási rendeletei - szerint díjazható jogi segítői tevékenységgé válik.

A 2. §-hoz

A Jst. célja a rászorultak jogérvényesítésének elősegítése, melyhez peren kívüli jogi szolgáltatásként jogi tanácsadás és beadvány-, okiratszerkesztés támogatás adható. A beadványok, okiratok készítésére vagy valamely bírósági, hatósági eljárásban való részvétel kapcsán, vagy egy jogvita lezárása érdekében kerülhet sor. Szerződések ennél fogva - helyesen, a jogintézmény rendeltetéséhez igazodóan - csak kivételes jelleggel készíthetők. Alapvetően akkor, ha azok jogviták lezárását szolgálják. Van ugyanakkor egy olyan személyi kör, akik esetében az államnak alapvető kötelessége minden rendelkezésére álló eszközzel segítséget nyújtani. Ők az állami nevelésből kikerült fiatalok, akik lakáshoz szeretnének jutni, de ebben családi segítséget egyáltalán nem tudnak igénybe venni. Nem engedhető meg az, hogy ha tudnak is támogatást szerezni lakás vásárlásához, akkor azért ne jöhessen létre a jogügylet, mert az ügyvédi közreműködés költségeit már nem tudják fedezni. Ezt a helyzetet kívánja a módosítás megoldani a támogatható ügyek körének kibővítésével [2. § (1) bekezdés].

Az újonnan beiktatott 2. § (2) bekezdés alapvetően a törvényhelyek közötti összhangot teremti meg a Jst. 3. § (3) bekezdése felvezető szövegének pontosításával. A Jst. a 3. § (1) bekezdésében határozza meg ugyanis azokat az ügycsoportokat, amelyekben támogatás (jogi tanácsadás vagy okiratszerkesztés) nyújtható, ezek közül viszont a szerződések okiratba foglalását csak szűkebb körben teszi lehetővé: a 3. § (3) bekezdésében foglalt korlátozásokkal. A módosítás egyértelművé teszi azt, hogy a (3) bekezdésben foglalt korlátozás természetszerűleg csak az (1) bekezdés szerinti ügycsoportokhoz képest értelmezhető, vagyis ezek közül jelent kivételt, nem pedig a szerződéskészítés teljes köréhez képest. Ehelyütt is figyelemmel van a módosítás az állami gondozásból kikerült fiatalok lakáshoz jutása érdekében készített szerződésekre, értelemszerűen ezek tárgyuknál fogva elkészíthetőek a jogi segítők által (tehát nem kell az (1) bekezdés i) pontját behivatkozni a felvezető szövegben), másrészt ezekre nem indokolt kiterjeszteni azt a többletfeltételt, hogy a szerződő másik fél is rászorult legyen.

A 3. §-hoz

A Jst. az eljárás egyszerűsítése, a költségmegtakarítás érdekében bizonyos esetekben eltekint a rászorultsági vizsgálattól; főként akkor, ha a jogi segítségnyújtási támogatást kérő fél rászorultságát egy másik hatósági eljárásban már - a Jst.-ben foglalt, vagy ahhoz hasonló rászorultsági küszöb figyelembe vételével - elbírálták. Ilyen eset a rendszeres szociális segélyben részülés ténye, melyet a Jst. 5. §-a (2) bekezdésének a) pontja tartalmaz. A törvény akként egészíti ki ezt a pontot, hogy nemcsak a fél részére nyújtott segély képezheti alapját a rászorultsági vizsgálat mellőzésének, hanem az is, ha a vele együtt élő valamelyik közeli hozzátartozója kap rendszeres szociális segélyt. A segélyezésre való rászorultság megállapítása ugyanis a szociális igazgatásról és a szociális ellátásokról szóló 1993. évi III. törvény 37/A. §-ának (4) bekezdése alapján a fél és a vele együtt élő közeli hozzátartozók (családtagok) együttes jövedelme alapján kerül megállapításra

A rendelkezés a leginkább rászorult helyzetben lévő emberek számára lehetővé teszi a jogi segítségnyújtás által biztosított szolgáltatások igénybevételét. A 27 130 Ft-os rászorultsági küszöb 40 695 Ft-ra történő megemelése azokra is kiterjeszti a jogi segítségnyújtás által biztosított szolgáltatások igénybevételének lehetőségét, akik valóban rászorulnak erre és rezsiköltségeiket nem tudják velük együtt élő személlyel megosztani.

A 4. §-hoz

A Jst. bizonyos esetekben a rászorultság megállapíthatósága esetén is kizárja a fél támogatását, így például ha a támogatás elnyerése érdekében valótlan adatot szolgáltat, vagy ha korábban ilyen adatot szolgáltatott és emiatt a támogatást megvonták tőle. A Jst. 10. §-ában lévő szabály a peren kívüli támogatás kizártságára vonatkozik és a peren kívüli támogatással kapcsolatban észlelt visszaélésszerű magatartást szankcionálja. A törvény úgy egészíti ki a rendelkezést, hogy akkor is kizárt a peren kívüli támogatás nyújtása, ha az említett visszaélésszerű magatartást egy peres jogi segítségnyújtási szolgáltatással kapcsolatban tanúsította a fél; a támogatási rendszer tehát ebből a szempontból egységessé válik. A valótlan adatok szolgáltatása miatt a kedvezményezésből történő kizárás a módosítással két évről öt évre emelkedik, továbbá nemcsak a támogatott fél visszatérítési kötelezettségének elmulasztása jelent kizáró tényezőt a későbbi támogatás odaítélésénél, hanem az is, ha a fél a korábbi bírósági eljárásban nem volt ugyan támogatott személy, de perbeli ellenfele igen, s az ő részére biztosított támogatás visszatérítését mulasztja el a fél.

Az 5. §-hoz

A törvény a Jst. polgári eljárásban nyújtható támogatásokat szabályozó II. fejezetét új szöveggel lépteti hatályba: újrafogalmazza a támogatás tartalmát (Jst. 11-11/B. §) és a támogatás odaítélésének feltételeit (Jst. 12-16. §).

A polgári peres és nemperes eljárásokban a Jst. alapján 2008. január 1-jétől nyújtható támogatás a fél pártfogó ügyvédi képviseletének biztosítása lesz, illetve a pártfogó ügyvédi képviselet költségeinek állam általi átvállalása vagy annak megelőlegezése. A támogatás tartalma attól függ, hogy a fél rászorultsága az alacsonyabb vagy a magasabb rászorultsági küszöbhöz igazodva kerül megállapításra: magasabb jövedelmű fél esetében az állam csak a költségek megelőlegezését vállalja, s csak a legrászorultabbak esetében viseli a költségeket. E két támogatási forma részletszabályait a módosítással újonnan beiktatott Jst. 11/A. és 11/B. §-a tartalmazza.

Figyelemmel arra, hogy a perbeli jogi képviselet költsége a perköltség része, ezért alapvetően a Pp. szabályozza azt, hogy milyen esetben köteles a fél vagy ellenfele viselni (a másik fél számára megtéríteni) e költségeket: fő szabály szerint pernyertessége esetén a pervesztes ellenfele köteles azt megtéríteni számára, ellenkező esetben pedig azt maga viseli. Abban az esetben, ha a fél a perben az ügyvédi költségre is kiterjedő költségkedvezményben részesült, - ugyancsak a Pp. alapján - a bírósági eljárásban kerül megállapításra ezen költség viselése vagy a fél az alóli mentessége. A Jst.-nek ezeket a szabályokat nem kell megismételnie, csak azokra a felekre kell kimondania a kedvezményt részletező szabályokat, akik nem részesültek a perben költségkedvezményben.

A 11/A. § szerinti esetben a támogatott fél mentesül a jogi képviselettel kapcsolatos költségek előlegezése és viselése alól. A támogatott fél pervesztessége esetében az államot terhelő pártfogó ügyvédi díjat a fél helyett a jogi segítségnyújtó szolgálat fizeti meg a pártfogó ügyvéd számára; a fél pernyertessége folytán pedig ellenfele köteles a perköltség viselésére. Az utóbbi esetben a pártfogó ügyvéd a pervesztes féltől követelheti a részére járó díjat, míg az államtól - annak érdekében, hogy ne legyen teljes mértékben kiszolgáltatva a díja pervesztestől történő behajtásának - díjelőlegre jogosult, melyet részére a jogi segítségnyújtó szolgálat fizet meg, s utóbb ezt az előleget követelheti vissza az állam a pervesztes ellenféltől.

A 11/B. §-ban szabályozott támogatás a fentiekhez képest arra terjed ki, hogy az államot terhelő pártfogó ügyvédi díjat a fél helyett pervesztessége esetén a jogi segítségnyújtó szolgálat megelőlegezi, s azt a félnek vissza kell térítenie. Abban az esetben, ha pernyertes a támogatott fél, lényegében megegyezik a támogatás a 11/A. §-ban foglaltakkal: a pernyertes pártfogó ügyvéd részére kifizetett díjelőleget a szolgálat a pervesztes ellenféltől követelheti vissza.

A törvény értelmében a pártfogó ügyvédi képviselet kiválik a költségmentesség rendszeréből (egyezően a Jst.-ben eredetileg is megjelent jogalkotói szándékkal): nem csak az a fél kaphat a jövő évtől pártfogó ügyvédet, aki a Pp. és végrehajtási rendeletei szerint költségmentes, hanem valamennyi, a Jst. szabályai szerint rászorultnak minősülő pereskedő vagy pereskedni kívánó magánszemély. A vagyoni, jövedelmi viszonyok alapján megállapított rászorultság mellett megmarad a pártfogó ügyvédi képviselet igénybe vételének további, a fél, illetve az ügy körülményeihez igazodó feltétele is, viszont egzaktabb megfogalmazást kap: a kötelező jogi képviselet esetén túl akkor van helye pártfogó ügyvédi képviselet engedélyezésének, ha a fél a jogban járatlansága vagy az ügy bonyolultsága folytán személyesen eljárva nem lenne képes a perben érdekeit eredményesen képviselni, eljárási jogait hatékonyan gyakorolni (Jst. 12. §).

A felek a jövő évtől a jogi segítségnyújtó szolgálattól kérhetik - rászorultságuk esetén (melyet a Jst. szerint kell megállapítani) - a pártfogó ügyvédi képviselet polgári eljárásban történő biztosítását; a pártfogó ügyvédi képviselet engedélyezésének nem lesz feltétele az, hogy a fél a perben költségmentességben részesüljön. A rászorultsági szabályok megegyeznek a peren kívüli segítségnyújtás jelenleg alkalmazandó szabályaival: az alacsonyabb rászorultsági küszöb alatt (Jst. 5. §) a jogi képviselet költségeit viselné az állam, a magasabb rászorultsági küszöb alatt (Jst. 6., 9/A. §) pedig csak előlegezné azt a fél helyett. Figyelemmel ugyanakkor arra, hogy a Jst. 5. §-ában meghatározott alacsonyabb rászorultsági küszöb lényegében a személyes költségmentesség 6/1986. (VI. 26.) IM rendeletben megállapított rászorultsági küszöbértéknek megfelelő összeg, ezért a költségmentességet a Jst. azokkal az ellátásokkal kezelné azonos módon, melyek esetében a rászorultságot már nem kell külön vizsgálni [mint a Jst. 5. §-ának (2) bekezdésben meghatározott esetekben]. A költségmentesség és a pártfogó ügyvédi intézmény így csak annyiban függ össze, hogy a bíróság által költségmentességben részesített feleknek járó pártfogó ügyvédi képviseletet is a jogi segítségnyújtás új rendszerében biztosítja az állam: annak indokoltságáról (a fél jövedelmi, vagyonai viszonyait már nem vizsgálva) a jogi segítségnyújtó szolgálat dönt (erre sem lenne szükség továbbá akkor, ha az ügyben a jogi képviselet kötelező).

A támogatás engedélyezésének feltételeit továbbra is a Jst. 12-16. §-a tartalmazza, a törvény ugyanakkor átszerkeszti az érintett §-okat, logikusabb rendszert adva a jogszabályhelyeknek: a 12. §-ban kap helyet a támogatás feltételeit összegző szabály (az kap támogatást, aki a megjelölt személyi körbe tartozik, rászorult és ténylegesen szükséges számára jogi képviselet), a támogatásban részesíthető személyi kört a 13. § tartalmazza, a rászorultság két szintjét a 14. § és 15. §, míg a támogatás engedélyezését kizáró okok felsorolása - továbbra is - a 16. §-ban szerepel. A rászorultsági küszöbértékek az 5., továbbá a 6. §-ban és 9/A. §-ban foglalt küszöbértékekre utalnak vissza azzal, hogy az alacsonyabb rászorultsági kategóriába tartozik a perben költségmentességre jogosult fél is. A támogatást kizáró okok két szempontból módosulnak. Egyrészt a Jst. 10. §-ának módosított (2) bekezdése már nemcsak a peren kívüli támogatás visszatérítésének elmulasztását, hanem a Jst. alapján nyújtott bármely támogatás visszatérítésének elmulasztását kizáró okként fogalmazza meg. Ez a Jst. 16. §-ában szereplő, a Jst. 10. §-ára történő hivatkozás folytán fordítva is érvényesül: vagyis a peren kívüli támogatás, illetve a büntetőügyben nyújtott támogatás visszatérítésének elmulasztása is kizárja a pártfogó ügyvédi képviselet engedélyezését (a támogatási rendszer e tekintetben is egységessé válik). A törvény amiatt is újraszabályozza a kizáró okokat, mert azoknak a vizsgálatát már nem írja elő a jogi segítségnyújtó szolgálat számára, melyeket a költségmentesség engedélyezése során a bíróság is megvizsgált. Módosul a korábban a fél gazdálkodó tevékenységével kapcsolatos ügyet megjelölő kizáró ok szövege: a peren kívüli szabályok időközbeni módosítására figyelemmel és a támogatási rendszer egységességét szem előtt tartva ehelyütt is a peren kívüli támogatás megfelelő szabályaira utal vissza a törvény.

A 6. §-hoz

A büntető peres jogi segítségnyújtás szabályainak hatályba lépésével a bíróság helyett a jogi segítségnyújtó szolgálat fog dönteni a sértett, magánvádló, magánfél, egyéb érdekelt pártfogó ügyvédi képviseletéről és a pótmagánvádló személyes költségmentességéről; a jogi segítségnyújtó szolgálat fizeti majd meg a pártfogó ügyvédként eljáró jogi segítők (kirendelt ügyvédek) díját a Jogi segítségnyújtás elnevezésű célelőirányzatból. A támogatás formáit meghatározó rendelkezések módosítása nem szükséges; a támogatásra való jogosultságot szabályozó 19. §-t csak azért szövegezi újra a törvény, hogy megszüntesse a benne szereplő többszörös visszahivatkozást.

A 7. §-hoz

A törvény szerint a jogi segítségnyújtás iránti kérelemről már nem minden esetben kell határozattal dönteni, hanem a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) szabályai érvényesülnek e körben azzal, hogy a törvény meghatározza az ügyben érdemi döntés tárgyát képező kérdéseket.

A 8. §-hoz

A törvény a támogatás engedélyezésére, felülvizsgálatára, megvonására irányuló eljárás szabályai körében is átvezeti a támogatás tartalmának módosításából eredő változásokat, és elhagyja belőle azokat a rendelkezéseket, amelyek kifejezetten a peres költségkedvezmények engedélyezésére vonatkoznak.

A 9. §-hoz

A Jst.-nek a polgári eljárásban nyújtott támogatás különös szabályait tartalmazó VI. fejezetében új szabályokat állapít meg a törvény a támogatás igénybe vételére és folyósítására, valamint a visszatérítésére vonatkozóan.

A törvény értelmében a pártfogó ügyvédi képviselet engedélyezésével a fél arra kap jogot, hogy a határozatban megjelölt ügyben való képviseletére meghatalmazzon jogi segítőt; a jogi segítő kiválasztására megfelelően irányadók a peren kívül érvényesülő rendelkezések (a megfelelő ügyszakban ellátási kötelezettséget vállalt jogi segítő hatalmazható meg, ha a szolgáltatási szerződésben megjelölt ügyszámra figyelemmel van szabad kapacitása; a meghatalmazás pedig csak a Jst. 70. §-ában foglalt okból tagadható meg). Ez akár már a perindítást megelőzően is megtörténhet, melynek eredményeként ugyanaz a szakember készítheti elő a keresetet, kérelmet és képviseli a perben a felet; ez pedig sokkal hatékonyabb munkaszervezést tesz lehetővé. A peren kívüli és a peres jogi segítségnyújtás ilyen módon történő összekapcsolásával egyszerűbbé válik továbbá azoknak az eljárásoknak - rendkívüli jogorvoslatok, pótmagánvád stb. - az intézése is, amelyben a jogi képviselet kötelező: a kérelmet is jogi segítő készítheti el peren kívüli jogi segítségnyújtás keretében és azt már a fél képviselőjeként terjesztheti be a bírósághoz.

A meghatalmazásra a törvény szerint a támogatást engedélyező határozat kézhezvételét követő 60 napon belül van lehetőség; ez a peren kívüli támogatásnál érvényben lévő 3 hónapos időkorláthoz hasonló rendeltetésű szabály annak érdekében, hogy valóban csak az adott időszakra vonatkozóan rászorultnak minősített ügyfél kapjon támogatást. Előfordulhat ugyanakkor, hogy a fél nem kap megfelelő időben olyan szakembert, hogy a perben érvényesülő határidők betarthatóak legyenek; a törvény ezért kivételes jelleggel lehetőséget ad arra, hogy ilyen esetben erre hivatkozással igazolási kérelmet terjesszen elő a fél, a jogi segítségnyújtó szolgálat pedig számára pártfogó ügyvédet (jogi segítőt, ügyvédet, ügyvédi irodát) rendeljen ki. A kirendelő hatóság ez esetben a jogi segítségnyújtó szolgálat lesz, s ugyancsak ez lesz jogosult az ügyvédet a kirendelés alól felmenteni, ha annak az ügyvédekről szóló 1998. évi XI. törvény (a továbbiakban: Üt.) 34. §-ában foglalt valamely feltétele fennáll. A fél által meghatalmazott jogi segítő közreműködési kötelezettsége ugyanakkor a szolgáltatási szerződésén, illetve a Jst. 70. §-án alapul, s a szolgáltatás nyújtását csak akkor tagadhatja meg, ha annak valamely, a Jst. 70. §-ában foglalt feltétele fennáll. A Jst. 61. §-ának (5) bekezdése értelmében akkor is az általános szabályok szerint kell eljárni, ha a pártfogó ügyvédi képviselet anélkül szűnik meg, hogy a támogatást megvonnák: ilyenkor a fél gyakorlatilag ismételten megkapja a meghatalmazás adásához szükséges iratokat, melyekkel felkereshet jogi segítőt.

A törvény a peren kívül eljáró jogi segítőkre vonatkozó rendelkezésekhez hasonlóan a meghatalmazással felkeresett jogi segítők számára is előírja a felek támogatási lehetőségekről történő tájékoztatásának kötelezettségét, illetve a támogatás engedélyezése iránti kérelem előkészítésében történő segítségnyújtást. Ezzel a fél gyorsabban juthat segítséghez, hiszen a jogi segítségnyújtó szolgálat már döntésre szakszerűen előkészített kérelmet kaphat a támogatás engedélyezéséhez. Kötelezettsége a jogi segítőnek, hogy a képviselet elvállalását követően tájékoztassa a szükséges adatairól a bíróságot és a jogi segítségnyújtó szolgálatot (többek között annak érdekében, hogy a különböző iratok már részére legyenek kézbesíthetők), illetve hogy a támogatás engedélyezése, felülvizsgálata, nyilvántartása érdekében szükséges adatok (azok változásai) a szolgálat rendelkezésére álljanak.

Rendezi a törvény azt az esetet is, amikor a pártfogó ügyvédi képviselet nem a támogatás megszűnése folytán, hanem egyéb okból szűnik meg (pl. a jogi segítő vagy kirendelt ügyvéd érdekkörében felmerült okból); ekkor a fél számára ismételten ki kell adni azt az iratot (praktikusan határozatkiadmányt és mellékletét képező meghatalmazás nyomtatványt), amellyel új jogi segítőt hatalmazhat meg.

A jogi segítségnyújtó szolgálat a támogatás engedélyezése után - ha a támogatás felülvizsgálatára, kirendelésre stb. nincs szükség - a per jogerős befejezését követően folytatja közreműködését: ekkor kell a pártfogó ügyvéd díjáról rendelkeznie (a per jogerős befejezése mindenképpen szükséges a díj megállapításához, hiszen a fél pernyertességétől függő kérdés az, hogy milyen összegű díjra jogosult a pártfogó ügyvéd és ki fizeti meg számára). A jogi segítségnyújtó szolgálat ezen jogköre nemcsak a meghatalmazott jogi segítők, hanem a támogatott fél képviseletére kirendelt ügyvédek tekintetében is fennáll; a törvény ennek megfelelően a „pártfogó ügyvéd” kifejezést használja ehelyütt. A Pp. törvény szerinti módosítása - a Jst. eredeti szövegének megfelelően - akként rendelkezik, hogy a bíróság a perköltség viseléséről szóló határozatában összegszerűen nem határozza meg a pártfogó ügyvéd díját, hanem csak azt állapítja meg, hogy annak viselésére melyik fél (milyen arányban) köteles, s e döntéséről a szükséges adatok közlésével értesíti a jogi segítségnyújtó szolgálatot.

A pártfogó ügyvédi díj megállapítására a törvény szerint akkor kerül sor, ha azt a pártfogó ügyvéd a jogi segítségnyújtó szolgálatnál indítványozza. A díj megállapítása a következők szerint történhet. A 14. § szerint támogatott felek esetében az állam viseli a pártfogó ügyvédi képviselettel kapcsolatos költségeket; ennek megfelelően a jogi segítségnyújtó szolgálat megállapítja az államot terhelő pártfogó ügyvédi díj összegét és azt kifizeti a pártfogó ügyvéd részére. Amikor pedig - döntően a fél pernyertessége folytán - a perbeli ellenfele köteles a pártfogó ügyvédi díj megfizetésére, a perbeli ellenfelet kötelezi a jogi segítségnyújtó szolgálat a díj jogi segítőnek, kirendelt ügyvédnek történő megfizetésére. A 15. § szerint támogatott felek esetében az állam csak előlegezi a pártfogó ügyvédi képviselettel kapcsolatos költségeket, a jogi segítségnyújtó szolgálat ennek megfelelően megállapítja az államot terhelő pártfogó ügyvédi díj összegét, azt kifizeti a fél helyett a pártfogó ügyvéd részére, egyúttal pedig kötelezi a felet a kifizetett összeg állam részére történő visszatérítésére. Ha pedig a perbeli ellenfele köteles a pártfogó ügyvédi díj megfizetésére, őt kötelezi az ügyvédi díj jogi segítőnek, kirendelt ügyvédnek történő kifizetésére. A pernyertes fél pártfogó ügyvédje mindkét esetben jogosult díjelőlegre; ha a pártfogó ügyvédnek díjelőleget fizet a jogi segítségnyújtó szolgálat, akkor a perbeli ellenfelet - közvetlen megtérítési kötelezettségére figyelemmel - az előleggel csökkentett összegben kötelezi a pártfogó ügyvédi díj ügyvédnek történő megfizetésére, a kifizetett díjelőleg tekintetében pedig az állam részére történő visszatérítést írja elő.

A visszatérítési kötelezettség módosításban foglalt határideje eltér a támogatott fél és perbeli ellenfele tekintetében. A fél visszatérítési kötelezettsége esetén a fizetési határidő a peren kívüli segítségnyújtás szabályaival megegyezően maximum egy évben állapítható meg (és részletfizetés is lehetséges), a perbeli ellenfél viszont 30 napot kap a teljesítésre. A pártfogó ügyvédi díj megállapítása, illetve a visszatérítésére kötelezés a jogi segítségnyújtási ügy érdemében hozott döntésnek minősül, az ellen fellebbezésnek van helye, ezért a kifizetésre csak a határozat jogerőre emelkedését követően kerül sor.

A pártfogó ügyvédi díj megfizetésére, illetve a díjelőleg visszatérítésére kötelezés tekintetében a szolgálat eljárásában a perbeli ellenfél is ügyfélnek minősül, hiszen a szolgálat az ő vonatkozásában is hatósági jogkört gyakorol. A díj megfizetésére kötelező határozatot ezért részére is kézbesíteni kell, az ellen fellebbezéssel élhet. A törvény annyiban egyszerűsíti az eljárást, hogy a Ket. 29. §-ának (3) bekezdésében foglalt lehetőséggel élve nem rendel számára külön értesítést az eljárás megindításáról, hiszen nem előzmények nélküli az eljárása (a bíróság a perköltség viseléséről szóló határozatával már eldöntötte azt a kérdést, hogy a szolgálat fizetési kötelezettséget tartalmazó határozatot fog hozni).

A 10. §-hoz

A büntetőügyekben biztosított jogi segítségnyújtási támogatások odaítélésére, folyósítására, visszatérítésére stb. irányuló eljárás szabályai részben a Jst. IV. fejezetében (közös szabályok), VI. fejezetében (polgári eljárásban nyújtott támogatásra vonatkozó különös szabályok), részben pedig a VII. fejezetében találhatók, amely utóbbiak a IV. és VI. fejezetben foglaltakhoz képest is speciális rendelkezéseket rögzítik. A törvény a VII. fejezetet kibővített tartalommal lépteti hatályba; az a következő új speciális rendelkezéseket tartalmazza: a támogatás iránti kérelem előterjesztésének határidejét és a támogatás hatályát, a kérelem és a támogatást engedélyező határozat speciális tartalmi elemeit, valamint egy utaló szabályt a pártfogó ügyvédi díj kifizetésre vonatkozó V. fejezetbéli szabályok - a Jst. 62. §-ának - megfelelő alkalmazására (ehelyütt ugyanis nem a perbeli ellenfél válik az eljárás harmadik szereplőjévé, hanem a pártfogó ügyvédi díj viselésére köteles elítélt). Nem tartalmazza a törvény szerinti szöveg az ügyvéd kirendelésére vonatkozó részt, mivel az bekerült a mögöttesen alkalmazandó V. fejezet szabályai közé (egyaránt érvényesül tehát a polgári és büntetőügyek tekintetében is).

A 11. §-hoz

A törvény pontosítja a jogi segítői névjegyzékbe vétel Jst. 66. §-ának (4) bekezdésében foglalt feltételeit. Egyrészt a felvételt nem arra tekintettel zárja ki, hogy a jelentkező ügyvéd vagy közjegyző fegyelmi eljárás alatt áll, hanem arra tekintettel, hogy felfüggesztés vagy fegyelmi büntetés hatálya alatt áll-e. A fegyelmi eljárás megindításához nem célszerű ugyanis ilyen szigorú jogkövetkezményt kötni, hiszen ennek időpontjában az érintett fegyelmi felelőssége még nem nyert megállapítást és egyébként sem áll fenn olyan körülmény, amely kizárja az ügyvédi, közjegyzői tevékenység végzését. Abban az esetben viszont, ha erre a fegyelmi testület okot lát, úgy felfüggesztheti a szakmai tevékenység végzését, ezt már értelemszerűen a jogi segítői tevékenység végzésének akadályaként kezeli a törvény is. A fegyelmi büntetés hatálya alatt álló jelentkező kizárása a jogi segítői körből azonban szükséges a szakmai színvonal biztosítása, megőrzése érdekében. A névjegyzékbe vételi eljárás egyszerűsítése érdekében törli a törvény a névjegyzékbe vételi feltételek közül a felelősségbiztosítás fennállásának igazolását. A vonatkozó törvények értelmében ugyanis mind az ügyvédi, mind a közjegyzői tevékenység folytatásának feltétele a felelősségbiztosítás fenntartása; a kamarai tagság igazolása ezért e feltétel igazolását is magában foglalja.

A 12. §-hoz

A törvény rugalmasabbá teszi a jogi segítői névjegyzék vezetését, csökkenti az adminisztrációt, és segíti a megfelelő számú jogi segítő folyamatos rendelkezésre állását azzal, hogy lehetőséget ad a három évre köthető szolgáltatási szerződés újabb három évre történő meghosszabbítására is. Ez esetben a szerződés megkötését megelőző eljárást nem kell lefolytatni; elegendő, ha a jogi segítő úgy nyilatkozik, hogy nem következett be a személyére nézve a jogi segítői névjegyzékbe vételt kizáró ok.

A 13. §-hoz

A jogi segítő eljárása a szolgáltatási szerződésben vállalt közreműködési kötelezettségen alapul: eszerint csak a Jst. 70. §-ának (1) bekezdésében foglalt okból tagadható meg a közreműködés (nem tartozik a jogi segítő szakterületébe az ügy, meghaladja a vállalt ügykeretet, szakmai szabályt sértene a közreműködés, vagy az egyébként is tiltott az ügyvédi, közjegyzői törvény alapján), a többi esetben minden ügyfél ügyét vállalnia kell a jogi segítőnek. E rendelkezés alapvető jelentőségű, hiszen ez biztosítja az ügyfelek folyamatos ellátását, erre tekintettel szüntethető meg - fokozatosan - a kirendelés intézménye. A közreműködés megtagadásának okai rendszerint már az ügyfél első jelentkezésekor felismerhetők, ilyen esetekben tipikusan nem is kezdi meg a szolgáltatás nyújtását a jogi segítő. A beiktatott negyedik megtagadási ok ugyanakkor jellemzően a már megkezdett szolgáltatás esetében mutatkozhat (lehet rá számítani a pártfogó ügyvédi tevékenység esetében is, amely jóval hosszabb időtartamú együttműködést feltételez a jogi segítő és a fél között). Eszerint ha a jogi segítő érdekkörén kívül eső okból válik lehetetlenné a féllel való együttműködés és ennek okán a jogi szolgáltatás nyújtása (pl. a jogi segítő nem tudja a féllel felvenni a kapcsolatot), akkor is lehetőség lenne a közreműködés megtagadására. Ez természetesen nem jelenti a támogatás megvonását, a fél továbbra is jogosult az ügyében jogi segítő meghatalmazására. A törvény a megtagadásra ezen esetben csak akkor adna lehetőséget, ha ahhoz a jogi segítségnyújtó szolgálat előzetesen hozzájárult, így egyrészt képet kapna a szolgálat felmerülő problémákról, másrészt nem kerülhetne sor arra, hogy a fél ügyében egyik pillanatról a másikra szűnik meg a képviselet, amely adott esetben késedelmet is okozhat a perben.

A 14. §-hoz

A törvény nem lépteti hatályba a Jst. valamennyi, a peres költségkedvezményekkel összefüggő Pp.-módosítást tartalmazó rendelkezését, viszont beiktatja a Pp.-be azokat a szabályokat, amelyek a pártfogó ügyvédi képviselet jövő évtől történő átalakítása miatt szükséges módosítások. Új szöveget kap a pártfogó ügyvédi képviseletről történő bírói tájékoztatás a Pp. 7. §-ában, és a költségmentesség részét képező pártfogó ügyvédi képviseletre való igény megfogalmazása is a 84. § (1) bekezdésének c) pontjában.

A törvény akként módosítja a Pp. kötelező jogi képviseletet szabályozó 73/B. §-át, hogy hatályos a fél jogi képviselő nélkül megtett nyilatkozata, ha már előterjesztett kérelmet pártfogó ügyvédi képviselet engedélyezése iránt; ez esetben a bíróság 60 napos határidőt szab a félnek a jogi képviseletről történő gondoskodásra.

A törvény módosítja a Pp. költségmentességi szabályait, egyúttal az érintett §-okat - a módosított tartalomhoz igazodva - új alcímmel látja el („Költségkedvezmények”). A módosítás lényege az, hogy beépíti a 84. §-ba a részleges költségmentességre vonatkozó, korábban már a kihirdetett Jst.-ben is szerepelt szövegrészeket; a tárgyi költségmentességre vonatkozó szövegrészeket pedig - módosított tartalommal: a kedvezményt tárgyi költségfeljegyzési joggá átalakítva - áthelyezi a Pp. újonnan beiktatott 85/A. §-ába. E módosítások szükségessé teszik a Pp. 86. §-ának módosítását is, továbbá az eredetileg a tárgyi költségmentes perek meghatározására vonatkozó felhatalmazó rendelkezés jogszabály-szerkesztési előírásoknak megfelelő újraalkotását. A felhatalmazó rendelkezéseket a törvény egységesen - a többi felhatalmazó rendelkezéssel együtt - a Pp. 375. §-ának (3) bekezdésében helyezi el, így a bekezdés szükség esetén a jövőben egyszerűen bővíthető lesz.

A részleges költségmentesség azt jelenti, hogy a fél nem köteles a perköltség előlegezésére, viszont csak a bíróság által megállapított költségeknek, vagy a költségek meghatározott hányadának a viselése alól mentesül. A fél rászorultsága tehát a törvény értelmében nem jelent alanyi jogot a teljes (vagyis a valamennyi költségre kiterjedő) költségkedvezmény odaítélésére. A kedvezmények elsősorban részleges kedvezményt jelentenek, s csak akkor kerül sor teljes kedvezmény biztosítására, ha az feltétlenül szükséges a bírósághoz fordulás jogának érvényesülésére.

A törvény kiegészíti az Európai Unióból érkező pereskedő felekre vonatkozó rendelkezéseket; uniós kötelezettségeink miatt ugyanis nemcsak a költségmentesség, hanem a perköltség-biztosíték letétele alóli mentesség terén is biztosítani kell számukra a nemzeti elbánást.

A jogi segítségnyújtás reformjának alapvető tétele a tárgyi alapon biztosított költségkedvezmények csökkentése, ahol lehetséges, megszüntetése; ez áll összhangban azzal, hogy csak a rászorultak részére adjon az állam támogatást a perléshez, és csak a legszükségesebb mértékben. Ennek jegyében történik meg a tárgyi költségmentesség megszüntetése (megegyezően a Jst. eredeti tartalmával), és ebbe illeszkedik bele a törvény azon rendelkezése, amely szerint a közhasznú szervezetek közérdekből indított pereihez képest csak a kiemelkedően közhasznú szervezetek közérdekű perlését támogatja az állam tárgyi költségfeljegyzési joggal. A rendelkezés a bírósághoz fordulás jogát nem sérti, hiszen a rászorultak számára továbbra is rendelkezésre állnak egyéb költségkedvezmények: költségmentesség vagy illetékfeljegyzési jog engedélyezését kérhetik.

Újrafogalmazza a törvény a Pp. pártfogó ügyvédi képviseletet szabályozó 87. §-át is. Kikerülnek belőle a Jst.-ben rendezett kérdések (mint a támogatás hatálya, kirendelés szükségessége, a pártfogó ügyvéd tájékoztatási kötelezettsége), megmarad viszont a pernyertes pártfogó ügyvéd speciális díjazására vonatkozó rendelkezés és kiegészül a § a pártfogó ügyvédi képviselet engedélyezését végző hatóság megnevezésével, valamint azzal, hogy a bíróság miként tájékoztatja a perköltségviselésről a jogi segítségnyújtó szolgálatot.

A jogi segítségnyújtás célja az, hogy az arra rászorulók - akik jövedelmi, vagyoni viszonyaik miatt nem tudják ennek költségeit saját forrásaikból fedezni - intézményes formában kapjanak segítséget az államtól a jogérvényesítéshez, jogaik védelméhez. A bírósági ügyintézők által polgári, gazdasági és munkaügyi ügyszakban ellátható feladatokról szóló 210/2001. (X. 31.) Korm. rendelet 3. §-ának (1) bekezdése alapján a bírósági ügyintézők is jogosultak döntést hozni a költségmentesség, továbbá az illetékfeljegyzési jog engedélyezéséről, megvonásáról.

A bírósági ügyintézők által ellátható feladatok Kormány általi szabályozására az általános felhatalmazást az Országos Ítélőtábla székhelyének és illetékességi területének megállapításáról, valamint az igazságszolgáltatás működését érintő egyes törvények módosításáról szóló 1999. évi CX. törvény 164. §-ának (4) bekezdése tartalmazza. A büntetőeljárásról szóló 1998. évi XIX. törvény (a továbbiakban: Be.) 604. §-a (1) bekezdésének c) pontja külön is tartalmaz ilyen felhatalmazást, azonban a Pp. nem. A Pp. felhatalmazó rendelkezéseinek kodifikációs szempontból való kiigazításával egyidejűleg - ennek keretében - indokolt tehát, hogy a bírósági ügyintézők feladatainak kormányrendeletben történő meghatározására a Pp. is felhatalmazást adjon.

A 15. §-hoz

A törvény pontosít néhány, a Jst.-vel a Be.-be beiktatott rendelkezést. A Jst. 2008. január 1-jén hatályba lépő rendelkezései szerint a büntetőeljárásban lehetőség nyílik a sértett, a magánvádló, a magánfél és a pótmagánvádló számára, hogy - a Jst.-ben meghatározott feltételek fennállása esetén - jogi segítségnyújtást vegyenek igénybe; a személyes költségmentesség és a pártfogó ügyvédi képviselet engedélyezése tárgyában a jogi segélynyújtó szolgálat dönt. A Be. olyan tartalmú módosítását tartalmazza a törvény, amely szerint ha a sértett pótmagánvádlóként kíván fellépni és a jogi segítségnyújtó szolgálathoz fordul, a vádindítvány benyújtására nyitva álló határidőt attól a naptól kell számítani, amikor a szolgálat jogerős határozatát a sértett részére kézbesítik. Ez azt eredményezi, hogy a sértett ténylegesen tud élni a jogi segítségnyújtási szolgáltatásokkal, a bíróság pedig nem kényszerül arra, hogy adott esetben szükségtelenül utasítsa el a vádindítványt, hiszen a bírósághoz csak akkor kell a vádat benyújtani, amikor a jogi képviselet már adott. E módosítást a vád elejtése esetén, valamint a bírósági szakaszban a jogi képviselet megszűnése esetén is végigvezeti a törvény.

A bírósági szakaszban a sértett, illetve a pótmagánvádló tájékoztatni köteles a bíróságot, ha a jogi segítségnyújtó szolgálathoz fordul, ellenkező esetben a bíróság - ezen információ hiányában - feleslegesen hozhat eljárást megszüntető határozatot. Amennyiben e tájékoztatást a sértett, illetve a pótmagánvádló elmulasztja, a határidő számára kedvezőbb számítására vonatkozó rendelkezések nem alkalmazhatók. Indokolt a sértettet, illetve a pótmagánvádlót e körülményekről tájékoztatni, és lehetővé tenni, hogy az eljárás egészére nézve megillesse a mulasztás esetére az igazolási kérelem előterjesztésének lehetősége, ezért a Be. 312. §-a hatályos (1) bekezdésének utolsó mondatát is módosítja a törvény.

A Be. 343. § (4) bekezdése úgy rendelkezik, hogy a pótmagánvádló pártfogó ügyvédjének díjára a kirendelt védő díjazására vonatkozó rendelkezéseket kell alkalmazni. Mivel az Üt.-nek a módosítás szerinti kiegészítésével az igazságügyért felelős miniszter önálló felhatalmazást kap a pártfogó ügyvédi díjazás rendelettel történő megállapítására, ezért ez az utaló szabály szükségtelen. A törvény erre figyelemmel ennek helyébe iktatja be a jogi képviseletről való gondoskodás eltérő határidejéről szóló rendelkezést.

Az állam által nyújtott támogatások mértékének központi költségvetés általi tervezhetősége érdekében jogszabályban szükséges rendezni az ehhez kapcsolódó kérdéseket, így pl. az ügygondnok részére járó díjazás módját és mértékét, vagy pl. a tárgyi költségfeljegyzési jog alapján folytatható perek körét.

Az állampolgárok számára - az illeték mellett - a pereskedéssel járó egyik leggyakoribb költséget a szakértői díj jelenti. Erre tekintettel indokolt, hogy valamennyi bírósági eljárás vonatkozásában egységesen kerüljön szabályozásra az igazságügyi szakértői tevékenységet folytatók (így különösen az igazságügyi szakértők, a szakértői tevékenységet végző gazdasági társaságok vagy az eseti szakértőként felkért személyek) által felszámítható díj. A igazságügyi szakértői tevékenységről szóló 2005. évi XLVII. törvény (a továbbiakban: Szaktv.), valamint a Be. felhatalmazó rendelkezése erre figyelemmel pontosításra és egységesítésre kerül akként, hogy az igazságügyért felelős miniszter - az államháztartásért felelős miniszterrel egyetértésben - megalkothass a valamennyi ilyen tevékenységet végző személy és szervezet díjazása mértékének és megállapításának részletes szabályait.

A 16. §-hoz

A pernyertes pártfogó ügyvéd ellenfél irányában fennálló követelése polgári jogi követelés, melyet - a jelenleg érvényesülő rendelkezésekben foglaltakhoz hasonlóan - bírósági végrehajtási úton lehet behajtani. Amíg ma a bíróság perköltség viseléséről szóló határozata kötelezi az ellenfelet a díj megfizetésre, addig a törvény szerint a bíróság csak a pártfogó ügyvédi díj viselésére köteles fél személyt állapítja meg az ügydöntő határozatában, s a díj összegét a jogi segítségnyújtó szolgálat állapítja meg és ő kötelezi az ellenfelet a díj megfizetésére. Erre figyelemmel a törvény kiegészíti a bírósági végrehajtásról szóló 1994. évi LIII. törvény 15. §-át és végrehajtható okirat kiállítására alapot adó határozatként jelöli meg a jogi segítségnyújtó szolgálat ezen, díjfizetésre kötelező határozatát.

A 17. §-hoz

Az Üt. néhány rendelkezését azért pontosítja a törvény, mert a pártfogó ügyvédi feladatok ellátása a jövő évtől csak kivételesen történik kirendelés alapján: a pártfogó ügyvédek fő szabály szerint a támogatott fél által meghatalmazott jogi segítők lesznek. A pártfogó ügyvédi képviselet ellátásáért járó díjazást rendeletben kell megállapítani [ez jelenleg a kirendelt ügyvéd díjazásáról szóló 7/2002. (III. 30.) IM rendelet], s a díjazandó tevékenység a jövőben döntő részben nem kirendelés alapján történő eljárás lesz. Ezt a változást hozza összhangba a törvény az Üt. 131. §-a (1) bekezdésének b) pontjába iktatott felhatalmazással, amely jelenleg csak a kirendelés ellátásának díjazását teszi rendeletben szabályozhatóvá: a törvény ezt kiegészíti a pártfogó ügyvéd díjazásának rendeletben történő megállapításával. A törvény az áttekinthetőség érdekében az egész bekezdést újraszövegezi; abban csak a pártfogó ügyvédi díj meghatározására vonatkozó felhatalmazás az új rendelkezés, a többi a hatályos szövegek - pontokba rendszerezett - megismétlése. A másik módosítás az Üt. Jst.-vel beiktatott 31. §-a (5) bekezdésének pontosítása (ez mondja ki, hogy a pártfogó ügyvédi képviseletre meghatalmazás is elfogadható, ha az ügyvéd azt a jogi segítségnyújtás keretében végzi): a törvény a felhatalmazó rendelkezés fentebb említett kiegészítésére figyelemmel törli azt a szövegrészt, amely ilyen esetben is a kirendelési díj fizetését írja elő.

Az Üt. alapján a kamara az ügyvédet, az alkalmazott ügyvédet, az ügyvédjelöltet és a külföldi jogi tanácsadót igazolvánnyal látja el, az európai közösségi jogászokra vonatkozóan azonban ilyen rendelkezést nem tartalmaz. A kamara viszont ez utóbbi személyi kört is igazolvánnyal kívánja ellátni, ezért vált szükségessé az Üt. 89/E. §-ának kiegészítése.

A kamara által kiállított igazolványok arcképes igazolványok. A személyes adatok védelméről és a közérdekű adatok nyilvánosságáról szóló 1992. évi LXIII. törvény (a továbbiakban: adatvédelmi törvény) értelmében személyes adat akkor kezelhető - így például azok az adatok, amelyek az igazolványban szerepelnek, a kamarai névjegyzékben viszont nem -, ha azt törvény vagy törvény felhatalmazása alapján, az abban meghatározott körben helyi önkormányzat rendelete elrendeli. Annak érdekében tehát, hogy az arcképes igazolványok kamara által történő kiállítása az adatvédelmi törvény rendelkezéseinek maradéktalanul megfeleljen, szükségessé vált az Üt. egyes rendelkezéseinek pontosítása.

A 18. §-hoz

A törvény pontosítja a Szaktv. az igazságügyi szakértői névjegyzék vezetésével kapcsolatos eljárására vonatkozó rendelkezéseit. A névjegyzék vezetése során az Igazságügyi és Rendészeti Minisztérium a Ket. szabályait alkalmazza. A Ket. 4. §-ának (3) bekezdése alapján a törvényben meghatározott kivétellel az ügyfél méltányossági kérelmet nyújthat be; 113. §-a (2) bekezdésének a) pontja szerint a méltányosság jogszabályban kizárható. Tekintettel arra, hogy a névjegyzéket vezető a Szaktv. és a hozzá kapcsolódó végrehajtási szabályok alapján jogszabályban rögzített objektív feltételek meglétének vizsgálatával hozza meg a névjegyzékbe vételre, abból történő törlésre vonatkozó döntését, az eljárás során nincs olyan döntési elem, amelyben a hatóságnak mérlegelési jogköre lenne. Az egyértelműség érdekében ugyanakkor szükséges, hogy a Szaktv.-ben kifejezetten kizárásra kerüljön a méltányossági eljárás lehetősége az igazságügyi szakértői névjegyzék vezetésével kapcsolatos eljárásokban.

A Szaktv. felhatalmazása alapján külön jogszabály határozza meg azokat a szakkérdéseket, amelyekre nézve jogszabályban rögzített feladatkörében eljárva meghatározott szervezet adhat szakvéleményt. Jelen módosítással lehetővé válik, hogy szakértői intézmény azokon a területeken is készíthessen szakértői véleményeket, melyek különleges specialitásuk, eszköz- és műszerigényük miatt a 9/2006. (II. 27.) IM rendeletben nem kerültek igazságügyi szakértői szakterületként meghatározására, azonban azok igazságszolgáltatás szempontjából - első sorban bűnügyi, kriminalisztikai területen - nélkülözhetetlenek. Az elkészített szakvélemény szakmai színvonalára a garanciát az intézményi szervezeti forma jelenti, melynek működési kereteit a vonatkozó jogszabályok szigorúan szabályozzák.

A Szaktv. 32. §-a (1) bekezdésének alapján az igazságügyi és rendészeti miniszter 2008. január 1-jéig felülvizsgálja a névjegyzékben szereplő igazságügyi szakértők névjegyzékbe vétele feltételeinek fennállását, illetve módosítja az igazságügyi szakértők szakterületét az erre vonatkozó rendeletnek megfelelően. A felülvizsgálat során a minisztérium azt ellenőrzi, hogy a névjegyzékbe bejegyzett szakértők megfelelnek-e a Szaktv.-ben, valamint az annak végrehajtására kiadott jogszabályokban foglalt feltételeknek, amelyeknek nem csupán a névjegyzékbe vétel időpontjában, hanem folyamatosan fenn kell állniuk. A felülvizsgálat lefolytatása tematikus sorrendben történik; a jelenleg bejegyzett szakértők több mint felének felülvizsgálatát indította meg a minisztérium. Az eljárások lefolytatását nehezíti a hiánypótlások késedelme, a szakértők adatváltozás-bejelentésének elmaradása, így a felülvizsgálati eljárások helyzetére figyelemmel a Szaktv.-ben meghatározott határidőt 2009. december 31-ére módosítja a törvény.

A 19. §-hoz

A jogügyletek biztonságának erősítése érdekében szükséges törvénymódosításokról szóló 2007. évi LXIV. törvény (Jbt.) hatályon kívül helyezte az Üt. ügyvédi igazolványok tartalmára vonatkozó rendelkezését és az igazolványokra vonatkozó rendeleti szabályok megalkotására felhatalmazást adott az igazságügyért felelős miniszternek. A rendelet tervezete szerint az új okmányoknak meg kell felelniük a biztonsági okmányokkal szemben támasztott feltételeknek, s kiadásuk előkészítése az ügyvédi kamarák feladata. Annak érdekében, hogy a kamarák országosan fel tudjanak készülni az új okmányok rendszeresítésére (megrendelésére, kiadására stb.), a törvény úgy rendelkezik, hogy az Üt. említett rendelkezése 2008. július 1-jéig még maradjon hatályban, ezt követően kerüljenek kiadásra az új szabályok szerinti igazolványok.

-----STARTING---POINT---VEGE---

A 20. §-hoz

A törvény általános hatályba lépési időpontja a törvény kihirdetését követő 15. nap: ekkor lépnek hatályba a Jst. jelenleg is hatályos rendelkezéseinek módosításai, valamint azok a rendelkezések, melyek - még a hatályba lépést megelőzően - módosítják a Jst. 2008. január 1-jén hatályba lépő szabályait. Azok a rendelkezések, amelyek viszont új, a pártfogó ügyvédi képviseletet, vagy a polgári peres költségkedvezményeket érintő módosításokat tartalmaznak (részben a Jst.-nek a törvény 21. §-a értelmében hatályba nem lépő rendelkezései helyett), 2008. január 1-jével lépnek hatályba. A törvény a hatályba lépési időpontokat követő nappal rendelkezik a módosítást tartalmazó törvényhelyek hatályon kívül helyezéséről.

A 21. §-hoz

A törvény a peren kívüli jogi segítségnyújtást, illetve a jogi segítői szervezetet érintő Jst. módosításokat a folyamatban lévő ügyekben is alkalmazni rendeli, a peres jogi segítségnyújtásra vonatkozó törvény-módosítások tekintetében viszont - összhangban a Jst. eredeti, peres jogi segítségnyújtási átmeneti rendelkezésével - a hatályba lépést követően indult ügyekre írja elő az új rendelkezések alkalmazását.

A 22. §-hoz

A törvény nem lépteti hatályba azon törvényi rendelkezéseket, melyek a polgári peres költségkedvezmények jogi segítségnyújtási rendszerbe történő integrálására vonatkoznak, illetve amelyek helyett új tartalmú rendelkezéseket állapít meg, egyúttal gondoskodik az érintett törvényhelyeket eddig módosító törvényi rendelkezések hatályon kívül helyezéséről is.

A 23. §-hoz

A törvény néhány kifejezés, szövegrész cseréjével pontosítja a Jst. szövegét. A bűncselekmények áldozatai részére készíthető beadványok esetében példálózó felsorolással egészíti ki a törvényszöveget, és abban megjeleníti a kereset, kérelem mellett a feljelentést és a vádindítványt is.

A Jst. 7. §-ának (2) bekezdésében egyértelművé teszi azt, hogy melyik „az (1) bekezdés alapján kiszámított” összegből kell levonni a tartásdíj és hitel-törlesztőrészlet összegét. A módosítás eredményeként a Jst. - a céljával és rendszerével összhangban - valóban a háztartás jövedelmét veszi számításba a terhek számításánál is: az összjövedelemből teszi levonhatóvá a megnevezett tartozásokat és a levonást nem korlátozza le a kifejezetten a „félre eső” összegekre.

Azokon a törvényhelyeken, ahol a Jst. mind az 5., mind a 6. § szerinti rászorultsági küszöbre utal, a törvény egységesen a „rászorultsági küszöb” kifejezést iktatja be annak egyértelművé tétele érdekében, hogy értelemszerűen mindig csak az egyik rászorultsági küszöb alkalmazásáról van szó. A Jst. 10. §-ának (3) bekezdése értelmében ha a fél a megromlott jövedelmi, vagyoni viszonyai miatt képtelen a támogatás visszatérítésére, nincs kizárva az újabb támogatásból; a törvény egyértelművé teszi azt, hogy csak a korábban támogatásban részesült fél jogosult erre, ha viszont a fél csak pervesztessége folytán került be a visszatérítésre köteles személyek közé (tehát korábban nem volt rászorult), úgy ez a kedvezmény nem illeti meg.