2011. évi VIII. törvény indokolása

az egyrészről az Európai Közösség és tagállamai, másrészről a Koreai Köztársaság közötti kereskedelemről és együttműködésről szóló Keretmegállapodás, valamint az ahhoz csatolt jegyzőkönyv kihirdetéséről

Általános indokolás

Jelen törvény célja az egyrészről az Európai Közösség és tagállamai és másrészről a Koreai Köztársaság közötti kereskedelemről és együttműködésről szóló Keretmegállapodás (a továbbiakban: Keretmegállapodás) valamint az egyrészről az Európai Közösség és tagállamai és másrészről a Koreai Köztársaság közötti kereskedelemről és együttműködésről szóló keretmegállapodáshoz a Cseh Köztársaság, az Észt Köztársaság, a Ciprusi Köztársaság, a Lett Köztársaság, a Litván Köztársaság, a Magyar Köztársaság, a Máltai Köztársaság, a Lengyel Köztársaság, a Szlovén Köztársaság és a Szlovák Köztársaság Európai Unióhoz történő csatlakozásának figyelembevételéről szóló Jegyzőkönyv (a továbbiakban: jegyzőkönyv) kihirdetése.

Jelen Megállapodás egy úgynevezett Kereskedelmi és Együttműködési Megállapodás. Hasonló együttműködési megállapodást az Európai Közösség a Kelet-Európa és Közép Ázsia országaival, a volt Szovjetunió utódállamaival, így Oroszországgal, Ukrajnával, Moldáviával, Örményország, Grúziával, Üzbegisztánnal, Kirgizisztánnal, Kazahsztánnal is. A jelen Keretmegállapodás elsősorban politikai párbeszéd kereteit teremti meg, illetve a gazdasági és kereskedelmi együttműködés alapjait fektetik le.

Az EU és a Koreai Köztársaság közötti keretmegállapodás szerződéses keretet biztosít a két fél közötti kereskedelmi és gazdasági együttműködésnek, ugyanakkor megalapozza a rendszeres politikai párbeszédet. Erősíti az EU régióbeli szerepét és mintaként szolgál a többi fejlett régióbeli országgal kötendő megállapodásnak. Demonstrálja a felek politikai nézetei és értékei között meglévő azonosságot a globális és regionális színtéren.

A megállapodás megfelel az EU politikai érdekeinek. A gazdasági-kereskedelmi kérdéseken túl együttműködést irányoz elő olyan fontos ügyekben, mint a tudomány és technológia, környezetvédelem, kultúra, információ és kommunikáció. A globális kihívások elleni közös fellépés jegyében megteremti az együttműködés bővítését a pénzmosás és a drogkereskedelem elleni küzdelemben.

A Megállapodás mind politikai, mind pedig gazdasági kapcsolatokban kiemelt szerepet töltenek be az Európai Unió és a tagállamok, így Magyarország számára is. A politikai párbeszéd intézményesítésével hozzájárulnak az adott harmadik állam demokratikus fejlődéséhez, és a segítik a kapcsolatok elmélyítését.

A törvény részét képezi a 10 új tagállam 2004-es csatlakozásáról szóló jegyzőkönyv is. Tekintve, hogy ezen jegyzőkönyv is elválaszthatatlan részét képezi a Megállapodásnak, így azokat is ki kell hirdetni.

Részletes indokolás

Az 1. és 3. §-hoz

A Megállapodás és a jegyzőkönyv tartalmát tekintve, a nemzetközi szerződésekkel kapcsolatos eljárásról szóló 2005. évi L. törvény 7. §-a (3) bekezdésének a) és d) pontja értelmében törvényhozási tárgykört érintő szabályokat tartalmaz, ezért a 9. §-ra figyelemmel a Megállapodás kihirdetése törvénnyel történik.

Tekintve, hogy törvényhozási tárgykört érintő nemzetközi szerződés (Jegyzőkönyv) kihirdetéséről van szó, így arra felhatalmazást csak az Országgyűlés adhat, melyet a 4. § tartalmaz.

A 2. és 4. §-hoz

A Megállapodás 27 cikkből, 1 mellékletből, egy 3 db együttes nyilatkozatból és egy tájékoztatóból áll. A Megállapodás aláírására 1996. október 28-án került sor, és 2001. április 1-jén lépett nemzetközi jogi szempontból hatályba.

A megállapodás 1. és 2. cikke lefekteti az együttműködés alapelveit és megerősíti a feleknek az Emberi Jogok Egyetemes Nyilatkozatában lefektetett elvek tiszteletben tartására vonatkozó elkötelezettségét. A felek megerősítik, hogy a legszélesebb területen készek a kereskedelmi és gazdasági kapcsolatrendszer erősítésére.

A 3. cikk előírja a felek közötti rendszeres politikai párbeszédet.

A 4. és 5. cikk a kereskedelmi együttműködés alapjait határozza meg. A felek kinyilvánítják, hogy a Kereskedelmi Világszervezetben vállalt kötelezettségeikkel összhangban a lehető legnagyobb kedvezmény elvét biztosítják egymás számára, vámtételeiket ezen elvnek megfelelően állapítják meg, elősegítik egymás termékeinek piacra jutását, és együttműködnek a szellemi termékek védelme terén.

A 6. cikk a mezőgazdasági és halászati együttműködésre vonatkozó rendelkezéseket tartalmaz. A felek megállapodnak, hogy ösztönzik az együttműködést ezeken a területeken, ideértve a kertészeti és állattenyésztési ágazatokat is, továbbá tanulmányozzák a mezőgazdasági és halászati termékek kereskedelmének növelési lehetőségeit; az állat- és növény-egészségügyi intézkedéseket, valamint a környezetvédelmi intézkedések kereskedelemre gyakorolt hatását. E cikk taglalja a Kereskedelmi Világszervezet állat- és növény-egészségügyi előírásaival kapcsolatos konzultációk lehetőségét is.

A 7. és 8. cikk a tengeri szállítás és a hajóépítés területén előirányozza, hogy a felek az ENSZ és az OECD előírásainak megfelelően korlátlan hozzáférést biztosítanak a nemzetközi tengeri piachoz és nem tesznek a hajóépítési és tengeri áruszállítási piacot indokolatlanul torzító lépéseket.

A 9. és 10. cikk együttműködést irányoz elő a szellemi, az ipari és a kereskedelmi tulajdon oltalma, valamint a műszaki szabályok és szabványok területén, beleértve a vonatkozó nemzetközi egyezményekhez történő csatlakozást.

A 11. cikk előírja a kereskedelmi kérdésekről folytatott rendszeres konzultációt a felek között. A szerződő felek vállalják, hogy időben tájékoztatják egymást, ha olyan intézkedéseket alkalmaznak, amelyek megváltoztatják a legnagyobb kedvezmény elve szerint alkalmazott behozatali vámokat, továbbá, ha egymás termékei ellen dömpingellenes eljárást kezdeményeznek.

A 12. cikk a gazdasági és ipari együttműködés erősítését irányozza elő. A felek vállalják, hogy kölcsönösen elősegítik a gazdasági-befektetői kapcsolatok erősítését és rendszeres párbeszédet folytatnak a gazdasági ügyekről. Az üzleti együttműködés keretében elősegítik a kis- és középvállalatok kapcsolatépítését és a kölcsönös befektetéseket.

A 13-18. cikk a gazdaságon kívüli területeken folytatott együttműködésre vonatkozik. Az egyes cikkek azokra az ágazatokra vonatkoznak, amelyek fejlesztését a felek szorosabb kapcsolatépítés megvalósításával segítik elő. Ezek a drogkereskedelem és pénzmosás elleni küzdelem, a tudomány és technológia, az energiapolitika, a környezetvédelem, a kultúra, információ és kommunikáció, valamint a fejlesztéspolitika.

A 19. cikk az együttműködés intézményi kereteit fekteti le. A szerződő felek Vegyes bizottság felállításáról állapodnak meg, amely a felek magas rangú képviselőiből áll, évente ülésezik, áttekinti a megállapodásban rögzítettek teljesítését és javaslatot tesz az esetleges viták megoldására.

A 20-27. cikk az általános és záró rendelkezéseket tartalmazza. A megállapodást ötéves időszakra kötötték. Időbeli hatálya hallgatólagosan évente meghosszabbodik, kivéve, ha valamelyik fél hat hónappal a lejárta előtt írásban felmondja.

A Megállapodáshoz csatolt 10 új tagállam Európai Unióhoz csatolt jegyzőkönyvét 2005. november 16-án írták alá, ám az még nem lépett hatályba. A Jegyzőkönyv 1. cikke kimondja, hogy az Európai Unióhoz 2004-ben csatlakozott tagállamok a Kereskedelmi és Együttműködési megállapodás részes feleivé válnak. A 3. cikk rendelkezik a hatályba lépésről, az 5. cikk a nyelvi változatokról szól.

Az 5. §-hoz

Maga a Keretmegállapodás már hatályba lépett 2001. április 1-jén. Ugyanakkor a csatlakozó Jegyzőkönyv még nem lépett hatályba, így ennek hatályba lépéséről rendelkezni kell. A jegyzőkönyvet a Közösség, a tagállamok nevében az Európai Unió Tanácsa, valamint a Koreai Köztársaság belső eljárásaiknak megfelelően jóváhagyják. Így a jegyzőkönyv azt a napot követő hónap első napján lép hatályba, amelyen a szerződő Felek értesítették egymást a jóváhagyási eljárás lezárultáról. Ugyanakkor a Megállapodás belső jogi hatálybalépését igazítani kell a minket kötelező Jegyzőkönyv hatályba lépéséhez - tekintve, hogy maga a megállapodás nem léphet előbb hatályba ránk nézve, mint az ahhoz csatlakozó jegyzőkönyv.