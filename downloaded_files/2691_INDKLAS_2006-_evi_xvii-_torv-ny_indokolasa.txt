2006. évi XVII. törvény indokolása

a Magyar Köztársaság Kormánya és Québec Kormánya között a szociális biztonságról szóló, Ottawában, 2004. május 12-én aláírt Megállapodás kihirdetéséről

Indokolás

A Magyar Köztársaság Kormánya és Québec Kormánya közötti szociális biztonsági Megállapodás (a továbbiakban: Megállapodás) megkötésének szakmai előkészítésére két fordulóban - 1999 őszén Magyarországon, 2000 tavaszán Kanadában - került sor. A szakmai tárgyalások során elkészült a nyugdíjbiztosítás kérdéseit tartalmazó szociális biztonsági Megállapodás.

A Megállapodás egyezményes előzménye a Magyar Köztársaság és Kanada között Budapesten 2002. március 4-én aláírt, a 2003. évi LXIX. törvénnyel kihirdetett szociális biztonsági egyezmény, amelynek 26. cikkelye biztosítja, hogy Kanada valamely tartományával Megállapodást lehessen kötni, bármely olyan szociális biztonsági kérdésben, amely Kanadában tartományi joghatóság alá tartozik, feltéve, hogy ez a Megállapodás a kanadai egyezmény rendelkezéseinek nem mond ellent.

A Kormány a 2141/2003. (VII. 1.) Korm. határozatában (a továbbiakban: Korm. határozat) egyetértett a Megállapodás aláírásával.

A Korm. határozat 2. pontja felhatalmazta az akkori egészségügyi, szociális és családügyi minisztert vagy az általa kijelölt személyt, hogy a Megállapodást az Országgyűlés utólagos megerősítésének fenntartásával aláírja.

A Megállapodást és annak végrehajtási jegyzőkönyvét a Magyar Köztársaság részéről Tomaj Dénes nagykövet, Québec részéről Monique Gagnon-Tremlay, a québec-i tartományi kormány első miniszterének helyettese, a kormány nemzetközi kapcsolatokért és a Frankofon Szervezettel való együttműködésért felelős tagja Ottawában, 2004. május 12-én aláírta.

A Megállapodást az Országgyűlés a 98/2004. (X. 13.) OGY határozattal erősítette meg.

A Megállapodás az egyenlő elbánás alapelvén nyugodva - megfelelően rendelkezve az általános szabályok alól kivett személyekről - szabályozza

a) a biztosítási kötelezettséggel kapcsolatos kérdéseket, valamint a nyugdíjbiztosítás koordinálásának szabályait, továbbá

b) az adatvédelem, az együttműködés, az igények bejelentésének, az ellátások exportjának és a jogviták rendezésének szabályait.

Jóllehet, a Megállapodás tárgya a szociális biztonság kérdéseinek rendezése, a tárgyi hatály a két fél egyetértése alapján csak azon jogszabályokra terjed ki, amelyek a nyugdíjbiztosítási jogviszonyok alapján nyújtott ellátásokat és a biztosítási kötelezettség speciális eseteit szabályozzák. A Megállapodás személyi hatálya kiterjed mindazokra, akik a Megállapodás tárgyát képező jogszabályok hatálya alá tartoznak, vagy tartoztak, valamint ezen személyek igényjogosult hátramaradt hozzátartozóira. Ez a fogalom-meghatározás megfelel az európai normáknak, továbbá összhangban áll a magyar társadalombiztosítási jogszabályok rendszerével, amelyek néhány speciális kivételtől eltekintve a biztosítási kötelezettség és az ellátásokra való jogosultág szempontjából nem tesznek különbséget egyes személyek állampolgársága szerint.

A Megállapodás az európai normáknak megfelelően - és más hatályos kétoldalú egyezményekhez hasonlóan - főszabályként kimondja, hogy a munkavállaló biztosítási kötelezettsége azon szerződő állam jogszabályai szerint áll fenn, amelynek területén kereső tevékenységet folytatja, akkor is, ha a munkaadó a másik szerződő állam területén van. Az általános szabályok alól kivételt képeznek a munkaadó által a másik ország területére munkavégzésre kiküldött dolgozók, az önálló vállalkozók és az állami alkalmazásban álló személyek, a külképviseletek tagjai és alkalmazottai biztosítására vonatkozó rendelkezések.

A különleges rendelkezések között a nyugdíjbiztosítás speciális kérdései szerepelnek.

A szakértői tárgyalásokon elfogadásra került az a javaslat, hogy az egészségbiztosítási és a balesetbiztosítási ellátásokra a Megállapodás hatálya ne terjedjen ki, tekintettel arra, hogy a Megállapodást lehetővé tévő egyezmény hatálya sem terjed ki ezen ellátásokra.

A nyugdíjbiztosítás területén - a főszabály értelmében - a nyugdíj az illető szerződő állam alkalmazandó jogszabályai szerint állapítandó meg. A Megállapodás lehetőséget nyújt a jogosultsági idők egybeszámítására azokban az esetekben, amikor csak az egyik államban szerzett biztosítási idő nyugellátásra nem jogosítana. Ezekben az esetekben a pro rata elv, vagyis az arányos nyugdíjszámítás érvényesül. Mindkét fél figyelembe veszi az elméleti nyugdíjösszeg meghatározásához a másik országban szerzett biztosítási időket is, de csak a saját országában szerzett biztosítási idő arányában állapít meg nyugdíjat.

A vegyes rendelkezések között szerepelnek az okiratok illetékmentességéről, a Megállapodás végrehajtása során az illetékes szervek közötti érintkezésről és annak hivatalos nyelvéről, a kérelmek benyújtásának joghatályáról, az adatvédelem szabályairól, a kifizetések pénzneméről, a Megállapodás alkalmazása során felmerülő vitás kérdések rendezési módjáról rendelkező szabályok.

A 2002 tavaszán aláírt magyar-kanadai szociális biztonsági egyezmény megkötésére tekintettel a Megállapodásnak számottevő költségigénye nincs, hiszen a Megállapodás megkötésére azért volt szükség, mert annak hiányában Québecre csak részben lett volna érvényes az egyezmény. Ennek oka, hogy a Québecben érvényes járulékfizetési rendszerben szerzett időket nem lehetett volna a biztosítási idők összeszámításánál figyelembe venni, csak a kanadai öregségi nyugdíjrendszer szerinti helyben lakást, ha az nem esik egybe a járulékfizetési idővel. Bár a Megállapodásnak tartalmi előzménye nincs, az eddigi tapasztalatok azt mutatják, hogy várhatóan a jövőben sem nő meg a Magyarország és Québec között a jelenlegi alacsony migráció, így az új szociális biztonsági Megállapodás hatálybalépését követően a nyugdíjbiztosítási ellátások költségeiben kiugróan nagy növekedés nem várható. Összességében tehát a Megállapodás megkötése elsősorban jogi következményekkel jár, további érzékelhető költségvetési kihatásokkal nem kell számolni. A Megállapodás megkötése elsősorban jogi következményekkel jár, további érzékelhető költségvetési kihatásokkal nem kell számolni.

A magyar nyugdíjbiztosításnál olyan esetekre jelentkezne többletkiadás, ahol nincs 15 év jogosultsági magyar idő, csak az összeszámítás esetén, természetesen a magyar félnél ebben az esetben is csak a magyar időknek megfelelő arányos teher jelentkezik. Ennek nagyságrendje nem jelentős, várhatóan a százmillió forintos nagyságrendet a kanadai egyezmény alkalmazásával együttesen sem haladja meg.

A magyar-kanadai szociális biztonsági egyezmény hatálybalépése után megállapított ellátások az egyezmény alapján kerültek megállapításra. Az Országos Nyugdíjfolyósító Igazgatóság 2004. decemberi és 2005. júniusi illetve szeptemberi adatai szerint a Kanadában élők számára teljesített nyugdíj kifizetések adatai a következők:

 

 

 Az egyezmény hatályba lépése előtt

 Az egyezmény hatályba lépése után

 megállapított ellátások 2004. december

 2685 db

 98 723 306 Ft

 27 db

 9 201 28 Ft

 

 2005. június

 

 2663 db

 103 959 051 Ft

 80 db

 1 668 587 Ft

 

 2005. szeptember

 

 2555 db

 99 553 911 Ft

 96 db

 1 907 585 Ft

A Megállapodás közjogi természetű jogokat és kötelezettségeket keletkeztet a Magyar Állam tekintetében, azaz a szerződés törvényhozási jogkörbe tartozó kérdéseket szabályoz, ezért a Kormány az Országgyűlés megerősítésének fenntartásával adott felhatalmazást az Egyezmény aláírására.

A Megállapodást kihirdető törvénynek - a nemzetközi szerződésekkel kapcsolatos eljárásról szóló 2005. évi L. törvény 10. §-ának megfelelően - a Megállapodás szövegét tartalmazó része a Megállapodás 29., a hatálybalépést kimondó cikke szerinti időpontban lép hatályba. A Megállapodás 29. cikkének 1. és 2. bekezdése értelmében a Szerződő Felek értesítik egymást a Megállapodás hatálybaléptetéséhez szükséges belső eljárás befejezéséről, és Megállapodás az azt követő negyedik hónap első napján lép hatályba, amelyben a legutolsó értesítést is elküldték. A hatálybalépés konkrét napját nem a törvény, hanem a naptári nap ismertté válását követően a Magyar Közlönyben haladéktalanul közzétett egyedi határozatával a külügyminiszter állapítja meg, a nemzetközi szerződésekkel kapcsolatos eljárásról szóló 2005. évi L. törvény 10. § (4) bekezdésének megfelelően.

A magyar fél 2004. november 30-án szóbeli jegyzékben jelezte Kanada budapesti nagykövetségének a megerősítés megtörténtét. A québec-i Nemzetközi Kapcsolatok Minisztériuma 2005. novemberében az ottawai Magyar Nagykövetséget arról tájékoztatta, hogy a québec-i fél várhatóan két-három hónapon belül megerősíti a Megállapodást.