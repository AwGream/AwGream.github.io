1993. évi X. törvény indokolása

a termékfelelősségről

-----STARTING---POINT---ALTALANOS--- 

1. Magyarországnak az a szándéka, hogy az Európai Közösségekhez közeledjen, csatlakozzon és így az a követelmény, hogy jogszabályaink bizonyos területeken harmonizáljanak a közösség normáival, továbbá a verseny szempontjai felerősítették azt a jogtudomány és a bírói gyakorlat által már jelzett irányt, mely a termékfelelősség szabályainak megalkotását célozta.

Az Európai Közösségeknek a termékfelelősségre vonatkozó szabályok egységesítését előíró, 1985. július 25-én kelt 85/374/EEC számú irányelve (a továbbiakban: irányelv) alapján a tagállamok többsége megalkotta a megfelelő jogszabályokat a termékfelelősségről; továbbá az utóbbi években több olyan európai ország is az irányelv szabályait követő törvényt hozott a termékfelelősségről, mely nem tagja az Európai Közösségeknek.

Az Európai Közösségek irányelve csak a tagországokat kötelezi a jogharmonizációra, a társult tagokat azonban nem; a törvényjavaslat (a továbbiakban: javaslat) tartalmában mégis követi az irányelv rendelkezéseit, tekintettel az előzőekben említett európai jogegyesítési eredményekre, valamint Magyarország társulási megállapodására és csatlakozási szándékára.

A javaslat az irányelvtől lényegében csak annyiban tér el, amennyiben nem 500 ECU-nek (kb. 50 ezer forintnak) megfelelő károsulti önrészesedést ír elő a dologi károkban, hanem csupán 10 ezer forintot, tekintettel a hazai ár és jövedelmi viszonyokra.

Maga az irányelv teszi lehetővé három esetben eltérő szabály megállapítását. A javaslat a lehetséges két felelősségszigorító rendelkezést nem tartalmazza; így a mezőgazdaság és a vadászat feldolgozatlan termékeire nem terjed ki a javaslat hatálya, másrészt a gyártónak nem kell viselnie a tudomány és a technika állásának fejlődésével járó kockázatot. Továbbá a javaslat nem vezeti be a gyártó felelősségének korlátozását 7 milliárd forint (70 millió ECU) összkártérítésre a szériahiba által okozott halál, testi sérülés folytán bekövetkezett kár esetén.

2. A termékfelelősségi szabályok lényeges új eleme az, hogy a gyártót az általánosnál szigorúbb felelősség terheli, mivel a gyártó függetlenül attól, hogy a termék előállításakor felróható magatartást tanusított-e vagy sem, köteles megtéríteni azt a kárt, amelyet a hibás terméke által okozott. A gyártó felelőssége mégsem feltétlen, mivel a javaslatban taxatíve felsorolt kimentési okok bizonyításával mentesülhet e felelősség alól.

Másrészt a károsult a kárigényét szerződésen kívül közvetlenül a gyártóval szemben érvényesítheti. A javaslat ezzel elismeri a károsult és a forgalmazó, illetve a forgalmazó és a gyártó szerződéses jogviszonyán átívelő közvetlen kapcsolatot a károsult és a gyártó között.

Ugyanakkor a felelősséget oda telepíti, ahol a kárt okozó hiba oka keletkezik.

A javaslat ezzel a szabállyal egyértelmű helyzetet teremt a magyar bírói gyakorlatban is, mely bizonytalan volt abban a kérdésben, hogy a károsult a termék hibája miatt őt ért kár megtérítése iránti igényét közvetlenül a kárt okozó hibás termék gyártójával szemben érvényesítheti-e a Polgári törvénykönyv (a továbbiakban: Ptk.) szerződésen kívül okozott károkért való felelősség általános szabályai alapján; sőt számos esetben ennek a kapcsolatnak az elismerésétől elzárkózott.

Az utóbbi években ugyanakkor a jogalkalmazói gyakorlat már több esetben akkor is megállapította a gyártó felelősségét a károsulttal szemben, amikor a gyártó és a károsult között nem volt szerződéses kapcsolat.

3. A gyártót terhelő szigorúbb felelősségi szabályok révén a termékfelelősség intézménye segíti a fogyasztók érdekvédelmét, előmozdíthatja a termékek korszerűsítésének fokozását és minőségük javítását is.

-----STARTING---POINT---RESZLETES---

Az 1. §-hoz

A felelősségi szabályokat megelőzik az azok alapjait jelentő fogalmak meghatározásai, így a termék, a gyártó, az importáló, a kár és a hibás termék definíciói.

A javaslat szerint terméknek csak az ingó dolgok minősülnek.

Az adott ingó dolog termék-jellegét nem érinti, ha utóbb az más ingó vagy ingatlan alkotórészévé vált.

(Például a felépített házért, mint termékért a vállalkozó nem a termékfelelősségi szabályok alapján felel, azonban ha a tetőszerkezet a hibás gerendák miatt omlik be, akkor a gerendák gyártója a javaslat alapján felelhet.)

A terméknek ez a köre is leszűkül, mivel a földművelés, az erdőgazdálkodás, az állattenyésztés, a halászat és a vadászat ősterményeire, azaz a feldolgozatlan, természetes állapotú termékeire nem alkalmazható a törvény a javaslat szerint. (Például a halász nem felel azokért a mérgezett halakért, melyek a szennyezett folyóvíz miatt lettek az egészségre károsak. A mérgezett halkonzervért azonban a gyártó már a javaslat alapján felel.)

Terméknek minősül a villamosenergia is, ami nem ingó dolog.

A termék fogalmából következően a szolgáltatásokra és a munkavégzés körébe tartozó teljesítményekre nem terjed ki a javaslat.

A javaslat szerint gyártónak minősül - a termék fogalmából is következően - a gyártási folyamat összes gyártója; így a végterméket, a részterméket, valamint az alapanyagot előállító.

A tényleges gyártón kívül felelősség terheli a kvázi gyártót is, vagyis azt, aki a terméken elhelyezett nevével, védjegyével vagy egyéb megkülönböztető jelzés alkalmazásával önmagát a termék gyártójaként tünteti fel.

Az importálónak a gyártóval megegyező szigorú felelőssége indokolja az importáló fogalmának a meghatározását; melybe nemcsak a külkereskedő, hanem a külkereskedelmi bizományi szerződés esetén a megbízó is beletartozik.

A kár fogalmának meghatározása tekintetében a javaslat eltér a Ptk..

A javaslat csak a halál, testi sérülés vagy egészségkárosodás folytán bekövetkezett vagyoni és nem vagyoni károk esetében ad lehetőséget a Ptk. szerinti teljes kártérítést.

Az egyéb vagyoni károk megtérítése körében a kompenzáció azonban szűkebb, mivel egyrészt csak a hibás termék által más dologban okozott károk (a felmerült károk) szolgálnak a kártérítés alapjául, így az elmaradt vagyoni előny, továbbá a vagyoni és nem vagyoni hátrány csökkentéséhez vagy kiküszöböléséhez szükséges költségek azonban nem.

Másrészt e károsodott dolognak olyannak kell lennie, amelyet szokásos rendeltetése szerint magáncélokra használnak vagy fogyasztanak, ugyanakkor a tárgyat a károsult rendszerint ténylegesen magáncélra használta. Így ha a dolgot ipari vagy szakmai célra szerezték be, vagy e körben használták, a javaslat alapján kártérítést az „ipari” károsultak nem kaphatnak, ellenben részükre is teljes kártérítés jár a személyi károkért. A károsult fogalma itt a tényleges fogyasztóra korlátozódik. A károsultnak, illetve a kárt szenvedett dolognak a „magánjellegét” mind objektív, mind szubjektív alapon vizsgálni kell.

További korlátozás, hogy az e körbe tartozó vagyoni károknak is csak a tízezer forintot meghaladó része követelhető a javaslat alapján; tehát a károsult tízezer forintnyi önrészesedésre köteles.

A javaslat által követett irányelv (az Európai Közösségek 85/374. számú irányelve) azzal a céllal állapítja meg a kárhatárt, hogy az ez alatti kisebb összegű károkat („bagatell károk”) és eseteket kiszűrje.

Azonban csak a javaslat alapján nem térül meg a vagyoni kárnak ez a része (továbbá az a vagyoni kár, melyre a fentebb említettek szerint nem terjed ki a javaslat hatálya), mivel a károsult az általános kártérítési felelősség szabályai szerint ezt a kárigényét is érvényesítheti.

A halál, testi sérülés, egészségkárosodás esetén a kártérítés mértéke, a nem vagyoni kár tekintetében a Ptk. szabályait kell megfelelően alkalmazni.

A 2. §-hoz

A hibás termék meghatározása a termékfelelősségi szabályok központi eleme, hiszen az a kár értékelhető a termékfelelősség szempontjából, melyet - a károsult részéről bizonyítva - a termék hibája okozott.

Egy termék akkor hibás, ha nem nyújt megfelelő biztonságot, tehát nem ér el egy általában elvárható biztonsági színvonalat és így a termékkel kapcsolatba kerülők biztonsági érdekszféráját veszélyeztetve, megsértve károsítja a terméket használók életét, testi épségét, egészségét, illetőleg tulajdonát.

E hibaforgalom újdonsága és lényege az általában elvárható biztonság kategóriája, az általában elvárható biztonsági színvonal el nem érése. Ez a kategória objektív természetű, az általános használói, fogyasztói kör magas szintű elvárásait jelenti az adott terméktől. Így nem maga a gyártó által megfogalmazott elvárhatóságot, biztonsági követelményeket tükrözi.

Azt, hogy egy termék hibásnak minősül-e vagy sem, az összes körülmény figyelembevételével kell megállapítani. A javaslat csak példálózó, támpontokat nyújtó felsorolást tud adni a bírói gyakorlat és a termék hibájának bizonyításával terhelt károsult számára. Így különösen figyelemmel kell lenni a termék rendeltetésére, ésszerűen várható használatára (és nem a rendeltetésszerű használatára, ugyanis nem rendeltetésszerű, de társadalmilag mégis elfogadott használat is előfordulhat), a termékkel kapcsolatos tájékoztatásra (a termék tulajdonságaira és használatára vonatkozó tájékoztatásra), a termék forgalomba hozatalának időpontjára, a tudomány és a technika állására.

A hiba nemcsak a gyártás, hanem a tervezés, illetve az utasításokkal való ellátás (instrukciós hiba) körében is keletkezhet.

A hibás termék fogalma is a gyártót terhelő szigorúbb felelősség irányába hat, amennyiben a fogalom maga is objektív természetű, továbbá a termék hibás voltának megállapítása szélesebb alapokon, körülményeken nyugszik.

A termék hibája önmagában még nem alapozza meg a termékfelelősséget, ilyenkor viszont a jogosult továbbra is szavatossági alapon léphet fel.

A termékfelelősség szempontjából a hiba csak akkor értékelhető, ha az, illetve a hiba oka a termék gyártó által történő forgalombahozatalakor már fennállt.

A termék nem minősül hibásnak azáltal, hogy utóbb egy nagyobb biztonságot nyújtó termék került a forgalomba.

Önmagában a magasabb biztonsági szinvonalat elérő termék forgalmazásának a tényéből még nem következik az, hogy az alacsonyabb biztonsági színvonalon lévő termék nem nyújt a hiba fogalma alapján megfelelő biztonságot.

A rendelkezés célja, hogy a gyártót ne tartsa vissza a termék fejlesztésétől, ne hátráltassa a termék korszerűsítését.

A 3. §-hoz

A javaslat fő felelősségi szabályai szerint a gyártót terheli a felelősség azért a kárért, melyet az általa előállított hibás termékkel okozott.

A javaslat a felelősséget oda telepíti, ahol többnyire a kárt okozó hiba keletkezik.

A károsult közvetlenül a gyártótól követelheti kárának megtérítését.

A termékfelelősség az általánosnál szigorúbb felelősség, mivel a gyártó felróható magatartását vagy annak hiányát a javaslat nem értékeli, azaz a gyártó felróható magatartása hiányában is köteles a hibás terméke által okozott kár megtérítésére.

Így a termékfelelősség objektív jogalapú, azonban nem feltétlen felelősség, hiszen a javaslat 7. §-ában taxative felsorolt kimentési okok valamelyikének bizonyításával a gyártó mentesülhet a felelősség alól.

A Magyarországra terméket importálót a gyártóval azonos felelősség terheli, ha az általa forgalmazott import termék kárt okoz.

Ez a rendelkezés a károsult igényérvényesítését könnyíti meg, amennyiben a károsult a külföldi gyártó helyett a terméket importálótól is követelheti kárának megtérítését.

Ez a szabály nem érinti az importáló helytállása esetén az importáló visszkereseti igényét a gyártóval szemben.

A 4. §-hoz

Ez a szabály a károsultat védi, mivel a javaslat alapján igényérvényesítését, kárának megtérítését akkor is lehetővé teszi, ha a kárért felelős gyártó, illetőleg a gyártóként felelő importáló nem állapítható meg (például mivel a gyártó megnevezése nincs a terméken feltüntetve).

Ebben az esetben a javaslat a felelősséget a forgalmazóra, több forgalmazó esetén pedig a forgalmazókra egyetemlegesen telepíti.

A forgalmazó csak azzal háríthatja el ezt a felelősséget, ha a károsultnak megnevezi a gyártót (illetve az importálót) vagy azt a forgalmazót, akitől a terméket beszerezte. Így a forgalmazási láncolatban az a forgalmazó, aki közvetlenül a gyártótól szerezte be a terméket, a gyártót azonban megnevezni nem tudja, a felelősséget sem tudja tovább hárítani, és ezért gyártóként kell felelnie a hibás termék okozta kárért.

A forgalmazónak a károsult felhívásától számított harminc napos határidő áll rendelkezésére, hogy a kárért elsősorban felelős gyártót, vagy a forgalmazási láncolatban előtte álló forgalmazót legkésőbb megnevezze és ezáltal mentesüljön a felelősség alól.

A károsultnak a forgalmazóhoz intézett felhívását írásban kell megtennie.

Az 5. §-hoz

A Ptk. 344. § (1) bekezdésében foglaltakhoz hasonlóan, ha a javaslat szabályai szerint többen felelnek ugyanazon kárért, felelősségük a károsulttal szemben egyetemleges, azaz a károsult bármelyiktől követelheti a kár megtérítését.

A közös károkozók egymás közötti felelősségére a Ptk. rendelkezéseit kell megfelelően alkalmazni.

Ezt az általános szabályt egyedül a javaslat 8. § (1) bekezdésének speciális szabálya ronthatja le.

A 6. §-hoz

A bizonyítási tehernek a gyártó és a károsult között megosztásaként a károsultnak kell bizonyítania a kárt (a kár bekövetkeztét és annak mértékét), a termék hibáját, továbbá a kettő közötti okozati összefüggést.

A károsultnak a kárt okozó termék hibáját kell bizonyítania és nem azt a tényt, hogy a gyártó által történő forgalomba hozatalkor már hibás volt a termék.

Ez a szabály a gyártót is védi a megalapozatlan igényekkel szemben.

A 7. §-hoz

Amennyiben a károsult bizonyította a 6. §-ban felsorolt tényeket, a gyártó felelősségét vélelmezni kell és a gyártó csak e szakaszban taxative felsorolt tények valamelyikének bizonyításával mentheti ki magát a felelősség alól.

Ezen exkulpációs bizonyítási rendszerben a kimentő okot a károkozónak, a felelősségi helytállással tartozónak kell bizonyítania.

A gyártó akkor felel a termékfelelősségi szabályok alapján, ha a termékét forgalomba hozta és a hiba vagy a hiba oka a termék általa történő forgalomba hozatalakor már fennállt. Eszerint a termékfelelősség például az üzemben tárolt árura vagy az üzemből kilopott, illetve a minőségvizsgálatra küldött termékre nem terjed ki.

A b) pont alapján „szűkül” a gyártó fogalma, amennyiben csak az üzletszerű gazdasági tevékenységet folytató gyártót foglalja magában. Így például a szórakozásból, szívességből készített dolgok által okozott károkra nem terjed ki a termékfelelősség.

A d) pont alapján a gyártó kimentheti magát a felelősség alól - annak ellenére, hogy terméke hibás volt a gyártó által történő forgalomba hozatal időpontjában -, amennyiben bizonyítja, hogy a hibát a termék általa történő forgalomba hozatala időpontjában a tudomány és a technika állása szerint nem lehetett felismerni.

A tudomány és a technika állásának fejlődésével járó kockázatot, azaz a fejlődési kockázatot a gyártónak nem kell viselnie. Ez a kimentési feltétel nem a gyártó konkrét ismereteire vonatkozik, hanem általában a tudomány és a technika színvonalára értendő.

Az e) pont alkalmazásában a kötelező hatósági előírást megszorítóan kell értelmezni.

Az alapanyag, vagy a résztermék (a továbbiakban: résztermék) gyártója további két tény valamelyikének a bizonyításával is kimentheti magát a felelősség alól.

A gyártó definíciójából is következően a gyártási folyamat minden gyártója a törvény alanyi hatálya alá tartozik, így bizonyos esetekben a károsult a résztermék gyártójához is fordulhat kártérítésért.

Az a) pont szerint a résztermék hibátlan, így a végtermék hibás konstrukciójáért már a végtermék gyártója felel, hiszen az ő tevékenységi körében kerül a hiba a végtermékbe.

A b) pont alapján viszont a résztermék hibás, a hiba azonban a végterméket gyártó utasításával van okozati összefüggésben. Mivel a javaslat végterméket gyártó oldalán az iparszerű gyártót tételezi fel megfelelő szakértelemmel, célszerű és szakszerű utasításokkal (A Ptk. laikus megrendelőjével szemben), a végterméket gyártót teszi felelőssé nem megfelelő utasításai miatt.

A 8. §-hoz

A károsultat védi az a rendelkezés, miszerint ha a harmadik személy magatartása is közrehatott a kár bekövetkeztében, ez a gyártó felelősségét a károsulttal szemben nem mérsékeli. A javaslat tehát nem ad lehetőséget kármegosztásra a károsult irányában,

A gyártónak azonban lehetősége van arra, hogy a harmadik személlyel szemben követelje az annak közrehatása miatt bekövetkezett kár megtérítését egyéb jogszabályok alapján.

Ha azonban maga a károsult hatott közre a kár bekövetkeztében vagy az a személy, akinek magatartásáért a károsultat terheli a felelősség, ez a körülmény a gyártó kártérítési kötelezettségét már csökkenti vagy meg is szüntetheti.

Kármegosztásnak azonban csak a károsult felróható közrehatása esetén van helye.

A 9. §-hoz

A károsult terhére sem szerződéssel, sem jogszabályban nem lehet eltérni a javaslat felelősségi szabályaitól. A gyártó felelősségének ilyen irányú korlátozása, vagy kizárása a semmisség jogkövetkezményét vonja maga után.

A 10. §-hoz

Annak az elvnek megfelelően, miszerint az általánosnál szigorúbb felelősség egy rövidebb elévülési határidővel van egyensúlyban, az igényérvényesítés szubjektív határideje 3 év, szemben a Ptk. 5 éves általános elévülési határidejével.

Az elévülés az igényérvényesítéshez szükséges információk megszerzésétől kezdődik, azaz amikor a károsult tudomást szerzett a kár bekövetkeztéről, a termék hibájáról vagy a hiba okáról és a gyártó, illetve az importáló személyéről, illetőleg ezekről kellő gondossággal tudomást szerezhetett volna. Az elévülés akkor kezdődik, ha ezek a feltételek együttesen állnak fenn.

Az elévülés nyugvására és megszakadására a Ptk. szabályait kell megfelelően alkalmazni.

A 11. §-hoz

A tudomány és a technika állásának gyors változása miatt is ésszerű a gyártó szigorú felelősségét határidőhöz kötni.

A javaslatban meghatározott felelősség a gyártót 10 évig terheli. A 10 év az adott termék gyártó által történő forgalomba hozatalától kezdődik.

Ez a károsult igényérvényesítésének az objektív határideje, azaz jogvesztő határidő.

A termék gyártó által történő forgalomba hozatalától számított 10 év eltelte után a károsult a termékfelelősségen kívüli egyéb felelősségi szabályoknak megfelelően érvényesítheti igényét.

A 12. §-hoz

A termékfelelősség szabályai a szerződésszegéssel, illetve a szerződésen kívül okozott károkért való felelősség szabályai, valamint más jogszabályok mellé lépnek. A károsult választása szerint továbbra is élhet a szerződésszegéssel, illetve a szerződésen kívül okozott károkért való felelősség szabályain alapuló vagy külön jogszabályokban meghatározott igényérvényesítési lehetőségeivel.

A károsult azon igényeit, melyekre a termékfelelősség hatálya nem terjed ki (például a 10 ezer forint alatti kár megtérítését, magában a hibás termékben keletkezett kárt, vagyoni kártérítést nem fogyasztó esetén, a termék gyártó általi forgalomba hozatalától számított 10 év után bekövetkező kárt) szintén e szabályok alapján érvényesítheti.

A 13. §-hoz

A Ptk. szabályaival való összhang megteremtése alapján azokban a kérdésekben, melyeket a javaslat nem szabályoz, a Ptk. rendelkezéseit kell megfelelően alkalmazni; így különösen a halál, testi sérülés vagy egészségkárosodás esetén a kártérítés mértéke, a nem vagyoni kár, a közös károkozók belső jogviszonya, az elévülés nyugvása és megszakadása tekintetében.

Ez alól kivétel a Ptk. 339. §-ának (2) bekezdése, mely nem alkalmazható a gyártóra nézve. Ez a szabály lehetővé tenné, hogy a bíróság mérsékelje a kártérítés mértékét rendkívüli méltánylást érdemlő körülmények alapján.

-----STARTING---POINT---VEGE---

A 14. §-hoz

A javaslat megtiltja a törvény (az eddiginél szigorúbb felelősség) visszamenőleges hatályú alkalmazását. Így a törvény nem alkalmazható azon termékekre, melyek a törvény hatálybalépését megelőzően kerültek forgalomba.

A törvény hatálybalépése előtt forgalomba hozott termékek esetében a gyártó a deliktuális felelősség általános szabályai szerint felelhet közvetlenül a károsulttal szemben.

A törvény tárgyi hatálya tovább szűkül, amennyiben azon gyógyszerkárokra sem terjed ki, melyekről az Egészségügyről szóló 1972. évi I. törvény rendelkezik.

Harmadrészt az Atomenergiáról szóló 1980. évi I. törvényben meghatározott károkra és a Magyar Köztársaság által is ratifikált nemzetközi egyezmények által rendezett, a nukleáris balesetek folytán bekövetkezett károkra sem terjed ki a törvény hatálya. Ezeken a területeken az eltérő szabályok alkalmazását az állam jelenlegi speciális, sajátos feladata, felelőssége indokolja.