1997. évi CX. törvény indokolása

az adózás rendjéről szóló 1990. évi XCI. törvény módosításáról

-----STARTING---POINT---ALTALANOS--- 

Az adózók és az adóhatóságok kapcsolatát rendező 1990. évi XCI. törvény (a továbbiakban: Art.) a hatályba lépésétől számított 7 év alatt számos alkalommal módosult. Ennek köszönhetően alapvetően kielégíti a vele szemben támasztott társadalmi igényeket, nevezetesen biztosítja a központi költségvetés, az egyes elkülönített állami pénzalapok, valamint az önkormányzati költségvetések bevételeinek beszedéséhez szükséges jogi feltételrendszert.

A törvényt - az adórendszer konszolidációjához és stabilitásához fűződő érdekekre is tekintettel - az adóztatás hatékonyságának további javítása, a jogalkalmazási nehézségek csökkentése, valamint az adminisztrációs terhek mérséklése iránti igények kielégítésén túl nem kellene változtatni.

A törvényben megfogalmazott módosítások és kiegészítések ennek megfelelően elsősorban az eljárásjog „követőjog” jellegéből adódnak. Az Art. szabályainak egyebek között a nyugdíjreform során elfogadott törvényi változásokra, a külföldi székhelyű vállalkozók fióktelepeiről és a kereskedelmi képviseletekről, ugyancsak 1998. január 1-jén hatályba lépő jövedéki adóról szóló törvény adóztatási kérdéseire, illetőleg az egyes adótörvények kisebb mennyiségű, de az eljárást is érintő változtatások javaslataira is reagálnia kell.

A gazdasági társaságokról szóló törvény újrakodifikálása, illetve a tervezett új cégtörvény további módosításokat tenne szükségessé. Figyelemmel azonban arra, hogy az említett törvények elfogadásának időpontja bizonytalan, és - a tervezetek szerint - a kihirdetést követő 180. napon lépnek hatályba, a jelenlegi módosítás a bizonytalan időpontban hatályba lépő és még változóban lévő szabályozásra nem építhet. Az említett törvények kihirdetése és hatályba lépése közötti időszak azonban lehetőséget biztosít az adótörvények kellő időben történő módosítására.

Az 1996. évi adótörvény módosítások során vetődött fel, hogy a termőföld bérbeadásából származó jövedelmek adóztatását az eredményesebb közteher-érvényesítés és ezen keresztül a versenyegyenlőtlenség megszüntetése érdekében az önkormányzati adóhatóságok hatáskörévé kell tenni. A lehető legegyszerűbb szabályozási megoldást keresve az az elképzelés erősödött meg, mely szerint az anyagi jogi szabályozást a személyi jövedelemadóról szóló törvény keretei között változatlan tartalommal kell megtartani, s az adóztatási kérdéseket, így a hatáskör áthelyezését az adózás rendjéről szóló törvény szabályainak kiegészítésével célszerű rendezni.

Az Alkotmánybíróság 59/1996. (XII. 22.) AB határozatában elvi éllel állapította meg, hogy köztartozást adók módjára behajtani csak akkor lehet, ha ezt törvény lehetővé teszi. Minthogy az adózás rendjéről szóló törvény hatályos rendelkezései a közterhek adók módjára történő behajthatóságához csak jogszabály rendelkezését követelik meg, szükségessé vált az adózás rendjéről szóló törvénynek a köztartozások beszedésével összefüggő szabályozását is áttekinteni, és a kor viszonyaihoz igazítani.

A törvény az előzőekben említett determinációkon túl

- az adózók, de áttételesen az adóhatóságok adminisztratív feladatait is csökkentő, elsősorban a bevallási, befizetési rendet érintő egyszerűsítést,

- a szankciórendszer néhány következetlenségét kiküszöbölő - az adózók helyzetét könnyítő - megoldást,

- az adóhatóság és az adózók, illetőleg az adatszolgáltatásra kötelezett szervezetek kapcsolatát a jelenlegi technikai feltételekhez igazító előírást,

- a jogalkalmazó szervek gyakorlatában tapasztalható nehézségek csökkentését, valamint a törvény céljaival ellentétes jogalkalmazási megoldások meghonosításának megakadályozását célzó módosítást

tartalmaz.

-----STARTING---POINT---RESZLETES---

Az 1-2. §-hoz

Az Országgyűlés a nyugdíjreform csomag részeként elfogadta a társadalombiztosítás ellátásaira és a magánnyugdíjra jogosultakról, valamint a szolgáltatások fedezetéről szóló 1997. évi LXXX. törvényt, amely szerint 1998. január 1-jétől a járulékbeszedésre az abban, illetőleg a társadalombiztosítási nyugellátásról és a kötelező egészségbiztosítás ellátásairól szóló törvényekben nem szabályozott eljárási típusú kérdésekben az adózás rendjéről szóló törvényt kell alkalmazni.

A két törvény összhangjának megteremtése érdekében, illetőleg azért, hogy a járulékügyekben az Art. alkalmazható legyen, ugyanakkor elkerülhetővé váljon az a vita, amely az adók és a járulékok közgazdasági tartalmát illetően szokott fellángolni, a járulékokat a javaslat nem tekinti adónak, mindössze annyit mond ki, hogy az eljárások során a járulékokra az adóra vonatkozó rendelkezéseket kell alkalmazni.

Az Art. szabályainak a társadalombiztosítási igazgatási szervek által történő alkalmazásának megkönnyítése és a törvény egyes, az adóhatóságokra vonatkozó rendelkezéseinek értelmezhetősége érdekében a tervezet kibővíti az adóhatóságok körét, és a társadalombiztosítási szervet, kizárólag a járulékokkal összefüggő hatósági feladatok ellátása során ötödik adóhatóságként nevez meg.

A jövedéki adóról szóló törvény tervezete szerint a jövedéki adózással összefüggő adóhatósági feladatokat a Vám- és Pénzügyőrség Országos Parancsnoksága, illetőleg területi szervei látják el, szintén az Art. szabályait alkalmazva. Ezzel összefüggésben az Art. tárgyi hatályát negatív oldalról is meghatározó rendelkezésből, a járulékok mellett a jövedéki törvény hatálya alá tartozó ügyeket is ki kell emelni az ellentmondás feloldása érdekében.

Az Alkotmánybíróság egyik határozatában rámutatott arra, hogy a közterhek meghatározott körének adóhatóságok által lefolytatott eljárásában, adók módjára történő beszedése - a fizetési kötelezettség teljesítésének kikényszerítése - csak törvényben megengedett körben lehetséges. A törvény az Art. tárgyi hatályának ide vonatkozó rendelkezését a határozattal összhangban módosítja, és a jogszabály kifejezést törvényre változtatja.

A 3-4. §-hoz

A külföldi székhelyű vállalkozások 1998. január 1-jétől az erre vonatkozó kerettörvény elfogadását feltételezve Magyarországon gazdasági tevékenységet a cégbíróságon is regisztrált fióktelep útján végezhet, illetőleg - nem gazdasági tevékenység céljából kereskedelmi képviseletet hozhat létre.

E két új adózói típussal gazdagítja a megszokott szervezeti formákat. Az adóztatásukkal összefüggő alapvető szabályokat a törvény építi az Art. rendelkezései közé.

Ennek során a fióktelepet mint a külföldi székhelyű vállalkozás adózási ügyvivőjét határozza meg és egyszersmind azt is kimondja, hogy a külföldi vállalkozást a belföldi adókötelezettségeit illetően a fióktelep testesíti meg, gyakorolja az adózói jogokat, illetőleg teljesíti az adókötelezettségeket. A fióktelepek önállóan alanyai az adójogviszonyoknak, de az olyan jognyilatkozatot, amely egy külföldi vállalkozás több belföldi fióktelepére is kihat, csak együttesen tehetik meg.

A törvény a kétféle szervezet között különbséget tesz a regisztrációs kötelezettségüket illetően. A gazdasági tevékenységet folytató fióktelep a cégbejegyzési kérelem benyújtását megelőzően jelentkezik be az adóhatósághoz, tehát adószám nélkül meg sem kezdheti a tevékenységét, a kereskedelmi képviseletnek viszont csak akkor van bejelentkezési kötelezettsége, ha adókötelezettsége keletkezik. Ez nem feltétlenül áll be, hisz a kerettörvény tiltja a bevételszerző gazdasági tevékenység folytatását, de lehetnek pl. alkalmazottai és mint kifizető az adótörvények hatálya alá eshetnek. Ez esetben a kötelezettség keletkezését követő 15 napon belül kell az adóhatóságnál nyilvántartásba vételezniük magukat.

Az 5-6. §-hoz

Az Art. 20. § (1) bekezdésének hatályos rendelkezése szerint az adót, adónként, a költségvetési támogatást támogatásnemenként az erre a célra rendszeresített nyomtatványon kell bevallani, illetőleg lehet igényelni. A törvény az adminisztrációs kötelezettségek egyszerűsítése érdekében felhatalmazza az adóhatóságot, hogy kombinált nyomtatványt is rendszeresíthessen, ami több kötelezettség bevallását, vagy több támogatás igénylését is lehetővé teszi, illetőleg egy nyomtatványon szerepelhessen adott esetben bevallás és támogatásigénylés is.

A kötelezettségek teljesítésének egyszerűsítését szolgálja az éves összesítő bevallások [Art. 20. § (5) bekezdés] szabályozásának módosítása is. 

A törvény az általános forgalmi adóban megszünteti ezt a kötelezettséget, a társasági adóban pedig azok a nem kifejezetten gazdasági tevékenység folytatására létesített szervezetek amelyek alanyai ugyan a társasági adónak, de az adott évben sem bevételt nem értek el, sem ráfordítást nem számoltak el, bevallás helyett az éves összesítő bevallásban erről nyilatkozatot tesznek.

A törvény az Art. 23. §-ának (1)-(2) bekezdését módosítva, a személyi jövedelemadó bevallási kötelezettség alá eső jövedelmek meghatározását a személyi jövedelemadó törvényre bízza, elkerülve ez ügyben a párhuzamos szabályozást és csak arra szorítkozik, hogy a kötelezettség teljesítésének két alapesetét határozza meg.

E szerint a magánszemély adóját vagy maga állapítja meg, vagy nyilatkozata alapján a munkáltatója.

Előfordulhat, hogy a magánszemély közvetlen költségvetési forrásból jövedelmi viszonyaira tekintettel kaphat igénylése alapján támogatást. Ilyen esetben az igénylés kitöltése és benyújtása abban az esetben is bevallás értékű, ha a magánszemély adófizetésre és bevallásra nem kötelezett, illetőleg jövedelmének hiányáról tesz nyilatkozatot.

A 7. §-hoz

Az Art. ma hatályos 24. §-a rendelkezik az adózó által benyújtott hibás adóbevallás kijavításáról. A rendelkezés abból indul ki, hogy a számítási hiba illetőleg más elírás miatt szükséges javítást az adóhatóság 30 napon belül hivatalból köteles elvégezni. A gyakorlatban azonban előfordul és a kiutalás törvényi határideje miatt hangsúlyozottá válik, hogy a költségvetési támogatás igénylése olyan hiányosságban szenved, amelyet az adózó közreműködése nélkül az adóhatóság nem tud pótolni. Ezért a törvény kiegészíti az Art. 24. §-át és rendelkezik a hiánypótlásra történő felszólításról, tételesen megjelölve azokat az eseteket, amikor ennek helye van.

A 8. §-hoz

Az Art. 25. §-a rendelkezik az adómegfizetésért fennálló mögöttes felelősség intézményéről, meghatározva, hogy milyen eljárásban, milyen feltételek mellett és ki kötelezhető az adózó által meg nem fizetett és tőle be nem hajtható tartozás rendezésére. A külföldi vállalkozás fióktelepeire vonatkozóan, minthogy e jogintézmény a jogrendszerbe csak 1998. január 1-től épül be, természetesen ilyen rendelkezés nincs az Art.-ben. Ezt a hiányt pótolja a törvény 8. §-a, kiegészítve az Art. 25. §-át. A rendelkezés szerint a külföldi vállalkozást belföldön terhelő adótartozás illetve köztartozás megfizetésére egyetemlegesség címén a belföldi fióktelep kötelezhető, függetlenül attól, hogy a tartozás keletkezése a fióktelep működésén keresztül folytatott tevékenységgel, vagy a külföldi vállalkozás közvetlen belföldi tevékenységével függ-e össze.

A 9-10. §-hoz

A törvény 7. §-ában szereplő rendelkezéssel összefüggésben módosítani szükséges az Art. 27. §-ában rendezett költségvetési támogatás kiutalásának esedékességét. Az adóhatóság számára nyitva álló 30 napos határidőt, ha az adózónak felróható okból hiánypótlási eljárásra kerül sor, nem a hibásan, hiányosan benyújtott támogatásigénylés beérkezésétől, illetőleg a törvényben meghatározott esedékességi naptól kell számítani, hanem a támogatásigénylés (bevallás) kijavításának a tényleges megtörténtétől.

1997. január 1-től hatályos az Art. 32. §-ának (4) bekezdése, kiszélesítette az állami adóhatóság költségvetési támogatás visszatartási jogát. Nemcsak az általa nyilvántartott adótartozásra, hanem a más adóhatóságnál, társadalombiztosítási szervnél, vámhatóságnál fennálló tartozások esetében is visszatarthatja a támogatást, ha az adózó erről nyilatkozik, vagy az érintett szervek az állami adóhatóságot megkeresik. Minthogy a más hatóságoknál nyilvántartott tartozásokra késedelmi pótlékot (kamatot) számítanak fel, különös a jelentősége annak, hogy a visszatartás gyakorlása esetén mely napot kell olyannak tekinteni, amely a költségvetési támogatás kiutalásának minősülne és egyben a tartozást ezen a napon kell megfizetettnek minősíteni.

A visszatartási jog gyakorlása során merült fel, hogy szükségtelen az adózót határozattal értesíteni a támogatás visszatartásáról abban az esetben, ha erre az ő nyilatkozata alapján és csak az abban szereplő tartozás mértékéig kerül sor. Az adóhatóság adminisztrációs terhét csökkenti a törvény, amikor a 32. § (4) bekezdését kiegészítve, az általános határozathozatali kötelezettség alól erre az esetre kivételt állapít meg.

A 11. §-hoz

Az Art. 45. §-a az adóhatóság adatnyilvántartásával és az adózók adatszolgáltatási kötelezettségével összefüggő alapvető szabályokat rögzíti. A törvény 60. §-a (7) bekezdésének alkalmazása során az Országgyűlés adatvédelmi biztosa a hozzá érkezett beadványok alapján vizsgálatot folytatott és ajánlást fogalmazott meg. Ebben adatvédelmi szempontból aggályosnak tartja, hogy az adóhatóság értelmezve a törvény „összes jövedelemfelhasználás” kifejezését, olyan jövedelemfelhasználási irányokra is rákérdezett az általa rendszeresített nyomtatványon, amelyek bizonyos vagyontárgyak használatával, illetőleg jövedelemfelhasználási egységet képező családi vagy más életközösségben élők a más személyek eltartásával, továbbá a közös háztartás fenntartásával összefüggő költségekhez történő hozzájárulással szükségképpen felmerülnek. A jogintézmény későbbi alkalmazása során az ilyen típusú viták és értelmezési zavarok elkerülése érdekében a törvény világossá teszi, hogy milyen kényszerítő körülmények között, milyen cél elérése érdekében, kiknek a személyes adatait és kiknek a személyével közvetlenül összefüggésben nem álló, de az adózó vonatkozásában másokkal közös kiadásnak, ráfordításnak, befektetésnek vagy egyéb jövedelemfelhasználásnak, vagyongyarapodásnak minősülő adatok tarthatók nyilván illetőleg ellenőrizhetők is, ha ezek nélkül az adózó bejelentési, bevallási, nyilatkozattételi, adatszolgáltatási kötelezettsége nem ellenőrizhető. A törvény rendelkezik arról is, hogy az így megszerzett adatokat az adóhatóság meddig kezelheti, és mely esetekben köteles ezeket törölni. Szintén garanciális okból tisztázza a törvény, hogy az adóhatóság az adókötelezettség, illetőleg a költségvetési támogatáshoz való jog megállapításához és ellenőrzéséhez milyen forrásokból és milyen módon juthat információkhoz. Az eddig is hatályos rendelkezés kiegészül azzal, hogy az adatszolgáltatási kötelezettséggel terhelt szervezetek az adóhatósággal kötött megállapodás alapján milyen költségkímélő módon tehetnek eleget az adatszolgáltatási kötelezettségnek.

A törvény kibővíti azon szervezetek körét, amelyek adatszolgáltatásra kérhetők fel az adózó és az adó megfizetésére kötelezett személy azonosításához. Erre egyrészt a jövedéki adóról szóló törvény miatt van szükség, másrészt az egyes költségvetési támogatásokat rendező anyagi-jogi szabályok zökkenőmentes végrehajtása érdekében. A jövedéki termékek forgalmazását végző kereskedelmi egységek helyszíni ellenőrzése az állami adóhatóság feladatává is válik, ezért a működési engedélyt kiadó jegyző, illetőleg a jövedéki engedélyt kiadó vámhivatal adatszolgáltatásra kérhető. Ha a költségvetési támogatásról szóló jogszabály a támogatás igénybevételét hatósági igazolás kiadásához köti, a kiállító hatóság az ilyen igazolásról adatszolgáltatás keretében tájékoztatja az adóhatóságot. Törvények a bíróságnak, államigazgatási vagy önkormányzati szervnek bizonyos tények, adatok, határozatok közlési, megküldési kötelezettségét írják elő amelyet valamely adóhatósághoz kell teljesíteni. Előfordul, hogy a megküldési, közlési határidőt a kötelezettséget tartalmazó jogszabály nem rendezi. Ezért a törvény egy általános 15 napos határidőt állapít meg minden olyan esetre, amelyet törvény másként nem szabályoz.

A 12-14. §-hoz

Az adók módjára behajtandó köztartozásokkal összefüggő adóhatósági feladatokat a törvény a 22. §-ában rendezi át. Ezzel összefüggésben szükséges az önkormányzati adóhatóság hatáskörét rendező Art. 49. § (3) bekezdését módosítani, és az eddigi általános - az adók módjára behajtandó köztartozások vonatkozásában fennálló - hatáskört szűkíteni csak azokra az esetekre, amelyeket törvény a jegyző hatáskörébe utal.

1997. január 1-től az Art. kiszélesítette az állami adóhatóság feladatkörét és felhatalmazta olyan, közvetlenül hatáskörébe nem tartozó pénzügyi kötelezettségek ellenőrzésére is, amelyek teljesítése összefügg valamely adókötelezettséggel. A gyakorlat során felvetődött, hogy az adóhatóság jogosult-e ilyen ellenőrzések alkalmával megismerni a kötelezettséggel összefüggő nyilvántartások adatait és az azokban szereplő azonosító kódot. Minthogy enélkül a feladatellátás elképzelhetetlen, a viták elkerülése érdekében a törvény kiegészíti az Art. 49. § (7) bekezdésében foglalt felhatalmazást.

Az adózók egy része az adóhatóság ellenőrzési tevékenységét gyakran akadályozzák, vagy nehezítik oly módon, hogy az ellenőrzés folytatásának ideje alatt székhelyet vagy telephelyet változtatnak, és ezzel más adóhatóság illetékessége alá kerülnek. A gyors és hatékony ellenőrzéshez fűződő érdekekre tekintettel a törvény kimondja, hogy az ellenőrzés megkezdését követően bekövetkezett székhely-, telephely-, lakóhelyváltozás nem szünteti meg az eljáró adóhatóság illetékességét mindaddig, ameddig az az ellenőrzést és azt esetlegesen követő hatósági eljárást jogerősen be nem fejezi.

Szintén a jogbizonytalanság elkerülését szolgálja a törvényben megfogalmazott és az Art. 53. §-át egy új (6) bekezdéssel kiegészítő rendelkezés, amely kimondja, hogy ha az adóhatóság költségvetési támogatáshoz való jogosultság elbírálása érdekében törvényen alapuló más szervtől érkező megkeresés teljesítése során az igénylő jövedelmi viszonyait ellenőrzi, vagy erről nyilatkozik, jogosult megismerni a megkereső szerv által az érintettről nyilvántartott és az ellenőrzés lefolytatásához szükséges személyes adatot, illetőleg azonosító kódot is.

A 15. §-hoz

Az általános forgalmiadó-kötelezettség teljesítésével összefüggésben azokban az esetekben, amikor az adólevonási jog előfeltétele az előző elszámolási időszak adóbevallásában feltüntetett adó megfizetése, az önellenőrzési pótlék szabálya nincs tekintettel arra, hogy ha az adót bevallani és befizetni elmulasztják, a költségvetés kára mindössze az a kamatveszteség, amelytől az állam a következő elszámolási időszakig terjedő időre esik el.

A hatályos szabályozás szerint, ha az adóhatóság vizsgálata tárja fel az adózó ilyen típusú mulasztását figyelemmel arra, hogy az adózó javára szóló körülményeket is érvényesítenie kell, kisebb mértékű jogkövetkezmény terheli, mintha a tévedést az adózó maga tárná fel. A következetlenség megszüntetése érdekében a törvény az Art. 70. §-ának (3) bekezdését módosítva kimondja, hogy ilyen esetben az adózót csak annak az időszaknak a késedelmi pótléka terheli, amely a két bevallás közötti időre jár. Megszünteti ugyanakkor azt, az esetenként fellépő következetlenséget is, amelyet az olyan önellenőrzések pótlékolása jelent, amely adózói tévedést tár fel, de adófizetési kötelezettséget nem eredményez. A hatályos szabályozás ebben az esetben fix összegű pótlékfizetési kötelezettséget ír elő és adott esetben súlyosabb jogkövetkezményt jelent, mintha az adózó kisösszegű adót érintően ugyan készít rossz bevallást és az önellenőrzés során még adó megfizetési kötelezettséget is feltár. A törvény világossá teszi, hogy ha az önellenőrzés többletbefizetési kötelezettséggel nem jár, az önellenőrzési pótlékot az adókülönbözet után az általános szabályok szerint kell felszámítani, de megfizetni legfeljebb addig az összegig kell, amelyet a hatályos szabályok ma kötelező mértékként előírnak.

A 16-17. §-hoz

A törvény a törvény adóigazgatási eljárásra vonatkozó rendelkezéseit két kiegészítéssel módosítja. A 75. § (4) bekezdésében az általánostól eltérően 60 napban állapítja meg a határozat meghozatalára nyitvaálló eddigi 30 napos határidőt, ha az eljárás az adózót marasztalva, utólagos adómegállapításra irányul. Ezek az ügyek a tapasztalatok szerint az általánoshoz képest bonyolultabbak, sokszor speciális esetekben is igénylik az adótörvények értelmezését és ennek következtében az adóhatóságok gyakran túllépik a törvényben előírt határidőt. A törvényi határidő felemelése az adózók érdekeit nem sérti, viszont a jogbiztonságnak az eddigieknél jobban megfelel.

A hatályos szabályok szerint, ha az ellenőrzés eredményeként az adóhatóság határozatot hozott, vagy az ellenőrzést adóigazgatási eljárás lefolytatása nélkül fejezte be, a törvényben tételesen meghatározott kivételektől eltérően az adókötelezettséget egy év elteltével az adózó terhére megváltoztatni nem lehet. A jogbiztonsághoz fűződő, alkotmányos követelményhez igazodó garanciális szabályt egyes adóhatóságok - elkerülendő az ismételt eljáráshoz szükséges pénzügyminiszteri engedély kérését - úgy hágták át, hogy a határozatot megsemmisítették, és új eljárás keretében már egy év elteltével hoztak az adózóra nézve terhesebb kötelezettséget tartalmazó új határozatot.

A törvény ennek a jövőbeni elkerülése érdekében, kiegészítve az Art. 79. §-ának (7) bekezdését kimondja, hogy az adózóra nézve terhesebb határozat egy év elteltével akkor sem hozható, ha a korábbi határozatot még egy éven belül semmisítik meg és rendelik el az új eljárást.

A 18-20. §-hoz

A végrehajtási eljárás hatékonyságának fokozása érdekében a törvény kimondja, hogy az adótartozás járuléka önállóan is végrehajtható mégpedig az adótartozást tanúsító végrehajtható okirat alapján. Erre azért van szükség, mert gyakran előfordul, hogy az adózó az adótartozását rendezi, de a késedelmes fizetés miatt felszámított pótlékot nem, illetőleg ez csak a későbbiekben válik ismertté. Minthogy a késedelmi pótlékról szóló értesítés nem minősül önálló határozatnak, ezért a gyakorlatban gondot okozott, hogy mely végrehajtható okirat alapján kerülhet sor a pótléktartozás behajtására. A törvény szerint a késedelmi pótlék nem önálló tartozásnem, hanem az egy korábban már esedékessé vált, de meg nem fizetett kötelezettség járuléka, ezért végrehajtására is az eredeti kötelezettség végrehajtását megállapító okirat alapján kerülhet sor.

A törvény az Art. végrehajtási szabályainak általános rendelkezéseit kiegészíti egy új 87/A. §-sal, amellyel lehetővé teszi a külföldi vállalkozás fióktelepe adótartozásának végrehajtása során, az adóhatóság a külföldi vállalkozás valamennyi belföldön található vagyonára végrehajtást vezessen. Ez a rendelkezés összhangban áll azzal a fióktelepekről szóló kerettörvényben megállapított jogi helyzettel, mely szerint a tartozás ténylegesen nem a fióktelepet terheli, hanem a külföldi vállalkozást a fióktelep, mint adózási ügyvivő csak megtestesíti a külföldi vállalkozást.

Az azonnali beszedési megbízással történő követelésbehajtásról rendelkező MNB szabályozás szerint a jogosult a beszedési megbízás mellékleteként végrehajtható okiratot köteles csatolni, illetőleg az őt megillető végrehajtási jogot előíró törvényi rendelkezésre kell hivatkoznia. A hitelintézetek időnként vonakodnak rendelkezést betartani és az adóhatóságot is felszólítják végrehajtható okirat bemutatására. Az adóhatóság azonban a végrehajtási eljárás keretében az azonnali beszedési megbízás kibocsátásakor nem köteles a pénzintézet tudomására hozni, hogy a tartozás milyen jogalapon, milyen végrehajtható okirat alapján áll fenn. Az adótitok szabályai ugyanis nem teszik azt lehetővé, hogy az adóhatóság a pénzintézettel más adózók adóadatait ismertesse. A jogbizonytalanság megszüntetése érdekében a törvény az Art. 88. §-ának (1) bekezdését módosítva kifejezetten kimondja, hogy a bankszámlát vezető hitelintézet az adóhatóság megkeresésére (azonnali beszedési megbízására) végrehajtható okirat nélkül is köteles a bankszámláról az átutalást teljesíteni. Garanciális okból és a visszaélések megakadályozása érdekében, továbbá a bank-ügyfél kapcsolat védelmében a törvény előírja, hogy a jogalap nélkül kibocsátott beszedési megbízás teljesítése esetén az adóhatóságot a jegybanki alapkamat kétszeresét kitevő kamatfizetési kötelezettség terheli. Emellett természetesen a jogosulatlan inkasszóval okozott más jellegű károk megtérítése is igényelhető az adóhatóságtól, de nem az Art., hanem a Ptk. szabályai alapján.

A törvény a bírósági végrehajtásról szóló törvénytől eltérő rendelkezésként állapítja meg az Art. 88. §-ának kiegészítésével, hogy a végrehajtást foganatosító adóhatóság az árverési hirdetményt saját hirdetőtábláján teszi közzé, és ezzel állnak be a közzétételhez fűződő joghatások. E rendelkezés hiányában ugyanis az árverési hirdetményt jóllehet a végrehajtást az adóhatóság foganatosítja, a bírósági hirdetőtáblán kellene kifüggeszteni, aminek értelme azért kérdőjelezhető meg, mert a konkrét végrehajtási ügyben a bíróságnak sem szerepe, sem hatásköre nincs.

A 21. §-hoz

Az adók módjára behajtandó köztartozásokkal kapcsolatos alkotmánybírósági határozat, amely szerint a behajtásnak ezt a módját csak törvényben lehet megállapítani, ráirányította a figyelmet a kérdéskör más típusú ellentmondásaira is. A törvény az Art. 93. §-ának (1) bekezdését korrigálja és kiegészíti új (6)-(7) bekezdéssel is. A behajtást kérő, figyelemmel az új feladatmegosztási szabályokra, nem automatikusan az önkormányzati adóhatóságot, hanem a hatáskörrel és illetékességgel rendelkező adóhatóságot keresheti meg a behajtandó köztartozás hátraléki kimutatásával. Megkeresésnek csak akkor van helye, ha a köztartozás az 1000 forintot meghaladja. Rendezi a törvény azt a helyzetet is, amikor az adóhatóságoknak van szükségük behajtási jogsegélyre, amelyet más adóhatóság megkeresésével vesznek igénybe. A törvény a köztartozások szerkezeti alakulását, illetőleg a köztartozások érintettjeinek személyében meglévő differenciáltságát is figyelembe véve, megszünteti az önkormányzati adóhatóság ez ügyben eddig meglévő általános hatáskörét. Az önkormányzati adóhatóság a jövőben csak magánszemélyek köztartozás ügyében köteles eljárni, más személy adók módjára behajtandó köztartozását a kötelezett állami adóhatósága hajtja be, feltéve mindkét esetben, hogy a köztartozást konstituáló törvény a behajtásra nem jelöl ki más szervet. A végrehajtási ügyekben a végrehajtást foganatosító adóhatóság illetékességét nem kizárólag az érintett székhelye, telephelye, lakóhelye, fellelhetőségi helye határozza meg, megalapozhatja az illetékességet a végrehajtás alá vonható vagyontárgy fekvési vagy fellelhetőségi helye is. Ezért ha a végrehajtást kérő tudomást szerez ilyen vagyontárgy létéről, az általános illetékességi szabályoktól eltérve más adóhatóságot is megkereshet a végrehajtás foganatosítása érdekében.

A 22. §-hoz

Az adminisztrációs kötelezettségek teljesítését nagyban megkönnyíti a modern számítástechnika alkalmazása, ezért a bejelentés, a bevallás, az adatszolgáltatás mágneses adathordozón is és elektronikus úton is teljesíthető. A törvény az Art. 96. §-ának (6) bekezdését módosítva felhatalmazza - az illetékhivatal és az önkormányzati adóhatóság kivételével - az adóhatóságot, hogy a 7. számú melléklet szerinti kiemelt adózókat kötelezze az adóbevallás és az adatszolgáltatás ilyen módon való teljesítésére.

A 23. §-hoz

Az Art.-t 1997. január 1-jei hatályba lépéssel módosító 1996. évi LXXXVI. törvény 39. §-ának (9)-(10) bekezdése a termőföld bérbeadásából származó jövedelmek bevallásának ellenőrzését, az ellenőrzés során feltárt adóhiány megállapítását és beszedését a föld fekvése szerint illetékes önkormányzati adóhatóság feladatává tette.

Az ellenőrzéshez szükséges alapinformációk - a bevallásban szereplő adatok, illetőleg a kifizetők adatszolgáltatásai - az önkormányzati adóhatóságnál nem, csak az APEH-nél állnak rendelkezésre. A törvény ezért az Art. 96/A. §-át kiegészítve az adóztatás egészét rendezi annak érdekében, hogy a föld fekvése szerint illetékes önkormányzatok helyismeretére alapozva szűküljön az adókikerülés lehetősége, és ezzel a kifizetői minőséggel bíró szervezetek versenyhátránya azokkal szemben, akik „zsebszerződéssel” bérelnek földet.

Ezért ahhoz, hogy az adóztatás a föld fekvése szerint illetékes önkormányzati adóhatóságnál megvalósítható legyen, a feladat egészét - a bevallások, befizetések fogadásától az ellenőrzések lefolytatásán át a végrehajtási eljárásig - az önkormányzati adóhatósághoz telepíti.

Összhangban a személyi jövedelemadóról szóló törvény rendelkezéseivel, a törvény szerint nem terheli a kifizetőt adólevonási kötelezettség, ha a magánszemély tulajdonában vagy haszonélvezetében lévő összes termőföld területe nem éri el a törvényben meghatározott mértéket, és erről a kifizetőnek a magánszemély írásban nyilatkozik. Az érintett adóhatóságok feladatainak megkönnyítése érdekében a törvény a földbérbeadásból származó jövedelmek önadózás útján történő érvényesítéséhez szükséges előírásokat egy blokkba építi az Art. szabályai közé.

A 24. §-hoz

A társadalombiztosítási ellátások fedezetére szolgáló fizetési kötelezettségek és az adók megállapítása, ellenőrzése, beszedése során létrejövő társadalmi gazdasági viszonyok sok hasonlóságot mutatnak. A nyugdíjreform szabályainak elfogadása során e felismeréstől vezérelve és a párhuzamos szabályozás elkerülése érdekében rendelkezik úgy a járulékokról szóló törvény, hogy a speciálisan nem szabályozott járulékokra vonatkozó társadalmi viszonyokban az Art. szabályait kell alkalmazni. A két törvény egymáshoz illesztése és az inkonzisztenciák elkerülése érdekében a törvény az értelmező rendelkezéseiben fogalmazza meg, hogy az Art. alkalmazásában milyen fizetési kötelezettségek minősülnek járuléknak. A hasonlóság ellenére a meglévő és a megszokott szabályozási különbségek fenntartása érdekében vetődött fel néhány olyan igény, amely megtartana néhányat a járulékbeszedés ma hatályos rendelkezései közül, és ennyiben a járulékoltatás módja bizonyos fokig eltér az adóztatástól. Ilyen a hatáskörök jelenlegi megosztása a két pénztár között, amely a továbbiakban is a Kormány rendeletében meghatározottak szerint marad, a kompenzáció (beszámítás) lehetősége, az általános megbízólevél kiadásának és felhasználásának sajátossága, az ellenőrzés során feltárt járulékalapnak (amely egyben adóelőleg vagy adóalap is) az adóhatóság általi, soron kívüli kezelése, a bírósági felülvizsgálat sajátos rendezése, az ismételt ellenőrzés tilalmának eltérő szabályozása, az adminisztrációs kötelezettségek megszegésére speciális tényállású mulasztási bírság meghatározása, illetőleg azoknak a jogintézményeknek a tételes megállapítása, amelyek a jövőben is kizárólag az adóztatás területén alkalmazhatók.

A 25. §-hoz

Az Art. 97. §-ában lévő értelmező rendelkezések közül a törvény részben a fióktelep szabályozásra tekintettel, részben pedig a személyi jövedelemadó törvénnyel és a járulékokra vonatkozó szabályozási megoldással összhangban új telephely, kifizető és járulék fogalmat határoz meg. Az értelmező rendelkezések kiegészülnek eddig nem meghatározott fogalmakkal. Ezek közül kiemelést érdemel a köztartozás-fogalom, amely a magyar jogból eddig hiányzott és részben ennek is volt köszönhető, hogy az adók módjára behajtandó köztartozás, mint bizonytalan jogfogalom, az Alkotmánnyal is ellentétes jogszabályok kiadásához vezetett. Új fogalom a fióktelep fogalma, amelyet a törvény az Art.-ben kizárólag a külföldi vállalkozás fióktelepeként határoz meg. Ebből, valamint a telephely fogalomból az következik, hogy az adózás rendjében a belföldi fióktelep nem viselkedik másként, mint a székhellyel azonos közigazgatási egységen belül lévő telephely.

-----STARTING---POINT---VEGE---

A 26. §-hoz

A törvény a záró rendelkezések között részben hatályon kívül helyezi azokat a szabályokat, amelyek a módosítással meghaladottakká váltak és rendelkezik a hatálybalépést követően folytatott eljárások során a kötelezettségek visszaható hatályának a tilalmáról, illetőleg meghatározza azokat az adózói kötelezettségeket, amelyeket a hatálybalépést követően, de a hatálybalépést megelőző szabályok szerint kell teljesíteni.

A 27. §-hoz

A jelzálog-hitelintézetről és a jelzáloglevélről szóló 1997. évi XXX. törvény 5. §-ának (4) bekezdése szerint a hitelbiztosítéki érték megállapításának módszertani elveit jogszabály határozza meg.

A hitelbiztosítéki érték megállapításának módszertani elveit az 54/1997. (VIII. 1.) FM rendelet, illetve a 25/1997. (VIII. 1.) PM rendelet szabályozzák.

Mindkét jogszabály kiemelten kezeli a piaci összehasonlító adatok elemzésén alapuló értékelési módszert, melynek során az ingatlan értékét a már megtörtént, konkrét és ismert adásvételi ügyletek árainak összevetésével kell megállapítani. A módszertan követelményeinek és az ingatlanpiaci folyamatok nyomonkövetésére vonatkozó jogszabályi előírásoknak a Jelzálog Hitelintézet akkor tud eleget tenni, ha az illetékhivatalok ingatlanforgalmi adataihoz való hozzáférése biztosított. A törvényben szereplő módosítás, figyelemmel a személyes adatok védelméről szóló törvény előírásaira is, lehetővé teszi, hogy az illetékhivatal a feladatellátáshoz szükséges adatokat rendelkezésre bocsássa.

Az 1. számú melléklethez

A törvény az adókötelezettségek egyszerűsítése és az adminisztrációs terhek csökkentése érdekében jelentősen felemeli azokat az értékhatárokat, amelyek az adózókat a havi, illetőleg a negyedévenkénti adóbevallás benyújtására jelölik ki. Ezzel jelentősen csökken azoknak a száma, akik havi adóbevallásra, és csökken azoknak a száma is, akik negyedévenkénti bevallásra kötelezettek.

Tovább bővül azoknak az eseteknek a száma, amikor a forgalmi adózásban az adózót pótlékmentes önellenőrzési jog illeti meg. A törvény szerint az idegenforgalmi tevékenységet folytatók, minthogy adófizetési kötelezettségüket előkalkuláció alapján végzik, és az árrés véglegezéséhez szükséges adatok csak a külföldi partnerekkel történő adóévet követő egyeztetés során állnak rendelkezésre, az ezt követő első bevallásig, de legfeljebb az év közepéig pótlékmentesen korrigálhatják korábbi adóbevallásaikat.

A törvény 1. számú mellékletének 3. pontja követve az anyagi-jogi szabályok változását, szóhasználati pontosítást jelent a társasági adóbevallási kötelezettség meghatározásában.

A 2. számú melléklethez

Az 1. pontban a törvény a törvény szabályainak változó számozása miatti pontosítást tartalmaz.

A 2. pontban viszont az adófizetési kötelezettségeket egyszerűsíti, minthogy a jövedelemadó-előleg megfizetésének időpontjára a hatályos szabály az elszámolási időszakot követően három különböző dátumú kötelezettséget ír elő, a törvény ezeket egységesíti.

A 3. pont érdemi változtatásokat nem jelent, de a külföldi személy adózásával összefüggésben szétválasztja a törvény a társasági adóra és az osztalékadóra vonatkozó fizetési kötelezettségeket és ezzel nemcsak a szóhasználatban igazodik az anyagi-jogi szabályokhoz, hanem egyszersmind áttekinthetőbbé is teszi a szabályozást.

A 3. számú melléklethez

Az 1. pont a személyi jövedelemadóról szóló törvény, illetőleg a társasági adóról és az osztalékadóról szóló törvény szóhasználati változtatásával összefüggő, a konzisztencia megteremtését célzó módosítás, illetőleg kiegészítés.

A 2. pont a termőföld bérbeadásából származó jövedelem megújított adóztatási szabályaival összefüggő módosítás, amely a kifizető e jövedelemfajtával összefüggő adatszolgáltatási kötelezettségét rendezi.

A 3-4. pont a törvénynek az Art. 45. § (4) bekezdése kiegészítésével függ össze, amely az új adatszolgáltatási kötelezettségek tartalmát és a teljesítés részletes szabályait rendezi.

A 4. számú melléklethez

A társasági adóról és az osztalékadóról szóló törvény 1997. január 1-jei hatályba lépésével a külföldi illetőségű osztalékban részesülő és így az osztalékadó alanyaivá váló személyi kör kibővült, hisz belföldi gazdasági társaságok tulajdonosai nem ritkán külföldi illetőségű magán, illetőleg jogi személyek.

A módosuló jövedelemadó törvényekhez igazodva, illetőleg a Magyarországon befektető külföldiek igényeit figyelembe véve a törvény 4. számú melléklete megújítja az Art. 5. számú mellékletét, amely a külföldi személy adó-, adóelőleg-levonási kötelezettség alá eső, belföldi kifizetőtől származó jövedelmének adóztatását rendezi. Megtartotta ugyanakkor a külföldi személy adóbevallási és befizetési kötelezettségét arra az esetre, ha a kifizetőt nem terheli levonási kötelezettség, vagy az adóköteles bevétel nem kifizetőtől származik.

A törvény a melléklet hatályát kiterjeszti a külföldi illetőségű magánszemélyre is. Ha a külföldi személy illetősége szerinti állammal a Magyar Köztársaság nemzetközi szerződése, illetőleg ha a külföldit valamely nemzetközi szervezethez tartozás a belföldön alkalmazott szabályokhoz képest kedvezőbben ítéli meg, vagy mentesíti az adó megfizetése alól, ezt az adóhatóság engedélye alapján már a belföldi kifizető érvényesítheti, ha a külföldi az illetőségét, vagy a szervezethez tartozást előzetesen igazolja.

Kedvező változás, hogy az illetőségigazolást egy adott adóévre kell megszerezni, és a levont, illetőleg levonni elmulasztott vagy tévesen levont adóért a kifizetőt terheli a felelősség.

Az 5. számú melléklethez

Az ár- és értékviszonyok változása következtében az állami adóhatóság fővárosi és Pest megyei kiemelt adózóinak igazgatóságához tartozó értékhatárok korrekciójára van szükség annak érdekében, hogy az igazgatóság személyi és technikai feltételeinek megfelelő számú adózó adóztatása tartozzék hatáskörébe. Ugyanakkor ahhoz is fűződnek érdekek, hogy a különös hatáskört megalapozó bevallásokban szereplő értékek évenkénti ingadozásai ne változtassák az adózó adóhatóságát. Ezért a törvény módosítja az Art. 7. számú mellékletét, és ennek megfelelően a jövőben az árbevétel alapján azok az adózók kerülnek a kiemelt adózók igazgatóságához, amelyeknél a nettó árbevétel a 6 milliárd forintot meghaladta a tárgyévet megelőző második évben. A hatáskör pedig a kezdő naptól számított 3 éven belül csak akkor változik, ha az adózó felszámolását, végelszámolását rendelik el, vagy csődeljárás hatálya alá kerül.

A 6. számú melléklethez

A jövedéki adó bevezetésével összefüggésben a törvény a 6. számú mellékletével az Art.-t új 8. számú melléklettel egészíti ki. Ebben a jövedéki adóra vonatkozó speciális bevallási, befizetési és az előleg-megfizetés rendjét határozza meg a törvény, amelyet az érintetteknek a jövedéki adó ügyekben hatáskörrel rendelkező vámhatósághoz kell teljesíteniük.