2003. évi LXVI. törvény indokolása

a plasztikus robbanóanyagok megjelöléséről, azok felderítése céljából Montreálban, 1991. március 1. napján létrehozott Egyezmény kihirdetéséről

Általános indokolás

A plasztikus robbanóanyagok megjelöléséről, azok felderítése céljából, Montreálban, 1991. március 1-jén létrehozott Egyezményt a Magyar Fél 1992. október 30-án aláírta, majd az Országgyűlés 1993-ban a 72/1993. (IX. 23.) OGY határozatában megerősítette.

Az Egyezmény hatályba lépéséhez 35 országnak a nemzetközi szerződés megerősítéséről szóló, illetve az elfogadásról, jóváhagyásról vagy csatlakozásról szóló okmány letétbe helyezésére van szükség. A Nemzetközi Polgári Repülési Szervezet mint letéteményes, 2002. március 26-án kelt jegyzékében tájékoztatta a Magyar Felet, hogy a hatályba lépéshez szükséges feltételek teljesültek, így az Egyezmény 1998. június 21-én hatályba lépett.

Az ENSZ Biztonsági Tanácsának a terrorista szervezetekkel szembeni korlátozó intézkedések bevezetéséről szóló határozatában és az Európai Unió Tanácsának a terrorizmus leküzdéséről szóló közös álláspontjában foglaltak végrehajtásával kapcsolatos feladatokról szóló 2086/2002. (III. 29.) Korm. határozat 5. pontja előírja, hogy gondoskodni kell a terrorizmussal kapcsolatos, Magyarország által korábban aláírt egyezmények és jegyzőkönyvek mielőbbi megerősítéséről és kihirdetéséről.

A nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. § (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.

Részletes indokolás

Az 1. §-hoz

A törvény 1. §-a rendelkezik az Egyezmény kihirdetéséről.

A 2. §-hoz

A 2. § tartalmazza a nemzetközi szerződés szövegét.

A tárgybeli Egyezmény létrehozása azon a felismerésen alapult, hogy a légijárművek, más közlekedési eszközök és egyéb objektumok elleni terrorcselekmények megelőzésének hatékonyságához nagymértékben hozzájárulhat, ha nemzetközi összefogás alapján, többoldalú megállapodásban a Részes Államok kötelezettséget vállalnak a plasztikus (elsősorban rugalmas vagy elasztikus levél formájú) robbanóanyagok megjelölésére.

Az Egyezmény értelmében a résztevő Államok kötelezettséget vállalnak arra, hogy hatékony intézkedéseket tesznek annak érdekében, hogy saját területükön betiltsák és megakadályozzák a megjelölés nélküli robbanóanyagok előállítását, az ilyen robbanóanyagok behozatalát, illetve kivitelét. Ezen kötelezettség alól kivételt képez, ha a tevékenységet a Részes Állam ellenőrzése alatt álló szervek végzik, illetve a megjelölés nélküli robbanóanyagok katonai vagy rendőri célt szolgálnak. [III. Cikk (1)-(2) bekezdés]

Az Egyezményben Részes Államoknak hatékony intézkedéseket kell tenniük annak érdekében, hogy az államuk területén előállított, vagy az Egyezmény hatályba lépése előtt az országba bekerült, megjelölés nélküli robbanóanyagok birtoklását és birtokba adását nyomon követhessék és meggátolják a jogosulatlan alkalmazásukat. [IV. Cikk (1) bekezdés]

Attól függően, hogy a jelen Egyezmény hatálya alá tartozó, megjelölés nélküli robbanóanyagok a katonai vagy rendőri szervek birtokában találhatók-e vagy sem, az Egyezmény meghatározott időkorlátokat (15, illetve 3 év) állít a szükséges intézkedések megtételére, mely lehet: a robbanóanyag készlet megsemmisítése; a robbanóanyag megjelöléssel való ellátása vagy a robbanóanyag-jelleg megszüntetése. [IV. Cikk (2)-(3) bekezdés]

Az Egyezmény felülvizsgálatára, a robbanóanyagok előállítása, megjelölése és felderítése területén történő műszaki haladás értékelésére a Nemzetközi Polgári Repülési Szervezet Tanácsa (a továbbiakban: Tanács) szakértőkből álló Nemzetközi Technikai (Műszaki) Bizottságot (a továbbiakban: Bizottság) hozott létre. Szükség esetén a Bizottság ajánlást készít a Tanács részére az Egyezmény műszaki mellékleteinek módosítására. A Tanács ez alapján indítványozhatja a Részes Államok felé a módosítást. (VII. Cikk)

A Részes Államok információt nyújtanak, illetve tájékoztatják a Tanácsot az Egyezmény végrehajtása érdekében tett lépéseikről. A Tanács együttműködik a Részes Államokkal az Egyezmény végrehajtásának elősegítése érdekében. (VIII. Cikk)

Az Egyezménnyel kapcsolatos esetleges viták felmerülésekor a felek a vitás ügyet választott bíróság elé vihetik. Amennyiben a választott bíróság tekintetében 6 hónapon belül nem született egyezség, úgy nemzetközi bírósághoz kell fordulni. Az Egyezmény a Részes Államoknak csak e rendelkezés tekintetében engedi meg a fenntartás tételét, vagyis az Egyezmény aláírásakor, ratifikálásakor, elfogadásakor, jóváhagyásakor vagy csatlakozásakor a Részes Állam fenntartást tehet, hogy e rendelkezést magára nézve nem fogadja el. (XI. Cikk)

Az Egyezmény előírja, hogy a megerősítésről, az elfogadásról, a jóváhagyásról vagy a csatlakozásról szóló okmány letéteményesnél történő letétbe helyezésekor nyilatkozni kell arról, hogy a Részes Állam gyártó ország-e. [XIII. Cikk (2) bekezdés] A Magyar Fél a ratifikációs okmány letétbe helyezésekor (1994. év január 11-én) nyilatkozott arról, hogy Magyarország a plasztikus robbanóanyagoknak nem gyártója.

A műszaki melléklet az Egyezmény elválaszthatatlan részét képezi, így osztozik annak jogi sorsában. A melléklet 1. része az Egyezmény hatálya alá tartozó robbanóanyagok leírását, 2. része pedig az ilyen robbanóanyagok felderítését elősegítő jelölő anyagok felsorolását tartalmazza.

A 3. §-hoz

A Magyar Köztársaság Kormánya az Országgyűlés felhatalmazása alapján az Egyezmény megerősítéséről szóló okirat letétbe helyezésekor nyilatkozatot tett a tekintetben, hogy a Magyar Köztársaság az Egyezmény XIII. Cikkének 2. bekezdése alapján nem gyártó ország.

Tekintettel arra, hogy a Magyar Köztársaság nem gyártó ország, így a végrehajtás tekintetében intézkedéseket kell tenni annak érdekében, hogy megtiltsa a megjelölés nélküli robbanóanyagok behozatalát az állam területére, valamint hatékonyan ellenőrizze az Egyezmény hatályba lépése előtt importált robbanóanyagok meg nem engedett célú alkalmazását vagy felhasználását, figyelemmel az Egyezmény III. Cikk 2. pontjában foglaltakra.

A 4. §-hoz

Az (1) bekezdés a törvény hatályba lépéséről és az Egyezmény alkalmazásáról rendelkezik. Az Egyezmény 1998. június 21. napján lépett hatályba.

A (2) bekezdés a törvény végrehajtásáért felelős minisztereket jelöli ki.

A (3) bekezdésben felhatalmazást kap a Kormány, hogy a plasztikus robbanóanyagok megjelölésének végrehajtási szabályait rendeletben megállapítsa.