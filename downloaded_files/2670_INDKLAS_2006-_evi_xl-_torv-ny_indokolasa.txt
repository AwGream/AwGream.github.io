2006. évi XL. törvény indokolása

a Magyar Köztársaság Kormánya és az Amerikai Egyesült Államok kormánya között a kiadatársról és a kölcsönös bűnügyi jogsegélyről szóló, Budapesten, 1994. december 1-jén aláírt szerződések módosításáról szóló szerződések kihirdetéséről

Indokolás

A törvény tárgyát a Magyar Köztársaság Kormánya és az Amerikai Egyesült Államok Kormánya között a kiadatásról és a kölcsönös bűnügyi jogsegélyről szóló, Budapesten, 1994. december 1-jén aláírt szerződések módosításáról szóló szerződések kötelező hatályának elismerése és kihirdetése képezi. E szerződéseket (jegyzőkönyveket) a Magyar Köztársaság és az Amerikai Egyesült Államok Kormányának meghatalmazottai 2005. november 15-én, Budapesten írták alá.

A két új, kétoldalú szerződés módosítja a Magyar Köztársaság Kormánya és az Amerikai Egyesült Államok Kormánya között a bűnügyi jogsegélyről szóló, valamint a kiadatásról szóló, 1994. december hónap 1. napján aláírt szerződéseket (kihirdette az 1997. évi LX. törvény, illetve az 1997. évi LXI. törvény).

A nemzetközi szerződésekkel kapcsolatos eljárásról szóló, 2005. évi L. törvény 7. § (2) bekezdése szerint a nemzetközi szerződés kötelező hatályának elismerésére adott felhatalmazást a nemzetközi szerződést kihirdető törvény tartalmazza. A felhatalmazást ezen törvény 7. § (1) bekezdés a) pontja értelmében - figyelemmel a 7. § (3) bekezdésére - az Országgyűlés adja meg.

A jegyzőkönyvek létrehozásának indokai:

Az Európai Unió Tanácsa 2003. június 6-án 2003/516/EK számon határozatot fogadott el az Európai Unió és az Amerikai Egyesült Államok között, a kiadatásról és a kölcsönös bűnügyi jogsegélyről szóló megállapodások aláírásáról. A megállapodásokat 2003. június 25-én az Európai Unió és az Amerikai Egyesült Államok meghatalmazottai aláírták.

Azon EU-tagállamoknak - így Magyarországnak is -, amelyeknek van hatályos kétoldalú szerződésük az USA-val a kiadatásról és a bűnügyi jogsegélyről, kétoldalú tárgyalások során kell megállapodniuk arról, hogy ezek a kétoldalú szerződések mennyiben módosulnak. Az így létrejött kétoldalú szerződések megkötéséről a Tanácsot értesíteni kell. Azon tagállamok, amelyeknek nincs ilyen kétoldalú szerződésük hatályban, az EU-USA megállapodások szövegét erősítik meg, és ennek megtörténtéről értesítik a Tanácsot.

Az EU-USA megállapodás (és az egyes tagállamok és az USA között ennek alapján létrejött kétoldalú szerződések) az azt követő harmadik hónap utáni első napon lépnek hatályba, amikor az EU és az USA kicserélik arra vonatkozó okirataikat, hogy a hatálybalépéshez szükséges belső eljárásokat lefolytatták. Az EU és az USA akkor tudja a megerősítő okiratokat kicserélni, ha a szükséges eljárásokat mind a 25 EU-tagállam és az USA is lefolytatta.

A kiadatásról szóló jegyzőkönyv a hatályban lévő, kétoldalú kiadatási szerződések rendelkezéseit részben kiegészíti, részben módosítja. A megállapodás rendelkezései a hatályos belső joggal összhangban vannak, a jelenleg hatályos magyar-amerikai kiadatási szerződéshez képest számunkra előnyös rendelkezéseket tartalmaznak (pl. többlépcsős diplomáciai felülhitelesítés követelményének mellőzése, nagyobb fokú adatvédelem biztosítása). Az új szerződésben nem szabályozott kérdésekben a hatályos kétoldalú szerződések rendelkezései kerülnek továbbra is alkalmazásra.

A kölcsönös bűnügyi jogsegélyről szóló jegyzőkönyv a hatályos magyar-amerikai bűnügyi jogsegélyszerződéshez képest részben új rendelkezéseket vezet be, részben módosítja azt (pl. közös nyomozó csoport felállítása, videókonferencia útján történő tanúmeghallgatás).

A kiadatásról szóló jegyzőkönyv tartalmának részletes bemutatása:

1. cikk

A kiadatási kérelem és a mellékelt okiratok továbbítása

Jelenleg az ideiglenesen letartóztatott személy a letartóztatásba helyezése napjától számított 60 nap elteltével szabadlábra helyezhető, ha a megkeresett állam végrehajtó hatóságához a szabályszerű kiadatási kérelem és mellékletei nem érkeznek meg. Ez a rendelkezés a Javaslat szerint úgy módosul, hogy a kiadatási kérelemnek és mellékleteinek a megkeresett államnak a megkereső állam területén található követségéhez kell megérkeznie a letartóztatás kezdő napjától számított 60 napon belül. Ez a továbbítás idejét lényegesen lerövidíti, tehát a megadott határidő betartását megkönnyíti.

2. cikk

Az okiratok hitelesítése

A magyar-amerikai kiadatási szerződés 9. cikke szerint a kiadatási kérelmet és a kísérő okiratokat a megkeresett állam vezető diplomáciai vagy konzuli tisztviselőjének kell hitelesítenie. Ez a rendelkezés a Javaslat szerint úgy módosul, hogy azok a dokumentumok, amelyek a megkereső állam igazságügyi minisztériumának vagy külügyminisztériumának bélyegzőjét vagy pecsétjét viselik, a megkeresett államban a kiadatási eljárás során további tanúsítás, hitelesítés, vagy más legalizálás nélkül elfogadhatók.

3. cikk

A kérelemben szereplő bizalmas adatok

A Javaslat szerint, amennyiben a megkereső állam különösen bizalmas információ átadását mérlegeli a kiadatás iránti megkeresés alátámasztására, konzultálhat a megkeresett állammal annak meghatározására, hogy az átadott információt a megkeresett állam milyen mértékben tudja védeni. Amennyiben a megkeresett állam az információt nem tudja a megkereső állam által megkívánt módon védeni, a megkereső állam határozza meg, hogy az információt mégis átadja-e. Mivel jelenleg a magyar-amerikai kiadatási szerződésben ilyen rendelkezés nem szerepel, az új szerződés a régit ezzel a rendelkezéssel kiegészíti.

4. cikk

Kiegészítő adatok továbbításának módja

A kiegészítő információk átadásának módjáról a jelenlegi kiadatási szerződés nem rendelkezik. Az amerikai fél azonban, ellentétes rendelkezés hiányában, a kiegészítő információk megküldését is diplomáciai úton kéri. A Javaslat szerint a kiegészítő információt közvetlenül az érintett államok igazságügyi minisztériumai között lehet kérni és átadni; ez a kiadatási ügyek intézését felgyorsíthatja.

5. cikk

Több állam által előterjesztett kiadatási vagy átadási kérelem

E cikk szabályozza azt az esetet, amikor ugyanazon személy kiadatása, illetve átadása iránt több állam is előterjeszt kiadatási, illetve átadás iránti kérelmet. E rendelkezés annyiban jelent újat a hatályos szerződéshez képest, hogy nevesíti az európai elfogatóparancs alapján történő átadás iránti kérelmet, amely az Európai Unió tagállamaiban felváltotta a kiadatási eljárást.

6. cikk

Időbeli hatály

A jegyzőkönyvet a hatálybalépése előtt elkövetett bűncselekmények vonatkozásában is alkalmazni kell, nem alkalmazható azonban a hatálybalépése előtt előterjesztett kiadatási ügyekre.

7. cikk

Hatálybalépés és megszűnés

A jegyzőkönyv az Európai Unió és az Amerikai Egyesült Államok között létrejött kiadatási megállapodás hatálybalépésének napján lép hatályba.

A bűnügyi jogsegélyről szóló jegyzőkönyv tartalmának részletes bemutatása:

1. cikk

Közigazgatási hatóságok részére történő jogsegélynyújtás

A Javaslat szerint a felek közigazgatási hatóságok számára is kölcsönös jogsegélyt nyújtanak abban az esetben, ha az valamely cselekményt a büntetőeljárás megkezdése vagy a nyomozó, illetve bűnüldöző hatóságokhoz történő áttétele céljából vizsgál.

2. cikk

A kérelmek gyorsított továbbítása

A kölcsönös jogsegély iránti megkereséseket és az azokhoz kapcsolódó közléseket gyors távközlési eszközökkel is el lehet küldeni, például faxon vagy e-mailen; ilyen esetekben a megkeresett állam igényei szerint a későbbiekben ezekről hivatalos megerősítést küldenek. A megkeresett állam a megkeresésre bármely gyors távközlési eszköz igénybevételével válaszolhat.

3. cikk

Költségek

A jelenlegi szerződés szerint a megkeresett állam viseli a jogsegélykérelem teljesítésével kapcsolatban saját területén felmerülő költségeket. A Javaslat azonban lehetővé teszi a videó-átviteli technológia alkalmazását, amelynek költségeit nem indokolt a megkeresett államra hárítani. Ezért e cikk szerint - eltérő megállapodás hiányában - a videó-átvitel létrehozásával és működtetésével kapcsolatos költségeket a megkereső állam viseli.

4. cikk

A felhasználás korlátai a személyes és egyéb adatok védelmében

Az adatvédelmi jogszabályokra tekintettel mind a megkereső, mind a megkeresett fél kikötheti, hogy a jogsegélyforgalomban átadott bizonyítékot vagy adatokat csak meghatározott célokra használják fel.

5. cikk

A megkereső állam titoktartási kérelme

A megkeresett állam mindent megtesz a megkeresés és annak tartalma bizalmas kezelése érdekében, ha a megkereső állam megkeresésével kapcsolatban titoktartást kér. Amennyiben a megkeresés nem hajtható végre a kért titoktartás megsértése nélkül, a megkeresett állam központi hatósága tájékoztatja erről a megkereső államot, amely ezt követően dönti el, hogy a megkeresést ennek ellenére végrehajtsák-e.

6. cikk

Banki adatok azonosítása

A megkeresett állam a megkereső állam kérelmére az e cikkben foglalt feltételeknek megfelelően késedelem nélkül megbizonyosodik arról, hogy a területén található bankok rendelkeznek-e információval arról, hogy egy bűncselekmény elkövetésével gyanúsított vagy vádolt, azonosított természetes vagy jogi személy vezet-e bankszámlát vagy számlákat. A banki információ megadására vonatkozó kérelemnek tartalmaznia kell minden olyan adatot, amely a bankszámla, illetve a tranzakció azonosítását lehetővé teszi. A büntetőeljárási törvény 178/A. §-ának (1) bekezdése lehetővé teszi ilyen tárgyú megkeresések teljesítését. Az e cikk szerinti jogsegély iránti kérelmeket - tekintettel a nemzetközi bűnügyi jogsegélyről szóló 1996. évi XXXVIII. törvény 70. §-ára is - a legfőbb ügyész terjeszti elő és fogadja.

7. cikk

Közös nyomozó csoportok

A Javaslat alapján közös nyomozó csoportok jöhetnek létre és működhetnek a Magyar Köztársaság és az Amerikai Egyesült Államok területén az egy vagy több EU-tagállamot és az Amerikai Egyesült Államokat érintő nyomozások vagy büntetőeljárások megkönnyítése érdekében, ha azt a Magyar Köztársaság és az Amerikai Egyesült Államok megfelelőnek ítéli. A csoportok működésére vonatkozó eljárásokat, vagyis a csoport összetételét, működésének időtartamát, helyét, szervezeti felépítését, feladatait, célját, továbbá a csoport egy államból kijelölt tagjai részvételének feltételeit egy másik állam területén folytatott nyomozati tevékenységekben, az érintett államok által kijelölt, a bűncselekmények felderítéséért, illetve üldözéséért felelős illetékes hatóságok kölcsönös megegyezéssel állapítják meg. A közös nyomozó csoport felállításának általános szabályait e cikk tartalmazza, míg a csoport működésére vonatkozó részletes szabályokat a csoport létrehozása előtt az érintett államok illetékes bűnüldöző szervei kölcsönös megegyezéssel állapítják meg.

8. cikk

Videokonferencia

A Javaslat alapján lehetőséget kell biztosítani a videó-átviteli technológia használatára tanúvallomások megtételéhez olyan eljárásokban, amelyeknél a megkeresett államban tartózkodó tanú vagy szakértő meghallgatásához kölcsönös jogsegélyt lehet igénybe venni. A zártcélú távközlő hálózat útján folytatott tanúmeghallgatás szabályait a büntetőeljárási törvény 244/A-244/D. szakaszai tartalmazzák.

9. cikk

Időbeli hatály

A jegyzőkönyvet a hatálybalépése előtt elkövetett bűncselekményekre is alkalmazni kell. Nem alkalmazható a szerződés a hatálybalépése előtt előterjesztett kérelmekre, kivéve a 2., 3. és 8. cikket.

10. cikk

Hatálybalépés és megszűnés

A jegyzőkönyv az Európai Unió és az Amerikai Egyesült Államok között létrejött bűnügyi jogsegély megállapodás hatálybalépésének napján lép hatályba.