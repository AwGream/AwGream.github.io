2006. évi LXXXVII. törvény indokolása

egyes törvények mentelmi jogra vonatkozó rendelkezéseinek módosításáról

-----STARTING---POINT---ALTALANOS--- 

A mentelmi jog a törvény előtti egyenlőség alkotmányos elve alóli kivétel, amelyet a közjogi hagyományaink által meghatározott formában az alkotmányos függetlenséggel rendelkező tisztségviselők befolyásmentes működésének garanciájaként indokolt megőrizni, ugyanakkor a jogintézmény megtépázott tekintélyét vissza kell állítani, ezért a védett személyek körét jelentősen szűkíteni, a védelem tartalmát pedig a visszaélésszerű joggyakorlás kizárása érdekében egyértelműsíteni kell.

Az egyes törvények mentelmi jogra vonatkozó rendelkezéseinek módosításáról szóló törvény töredékére csökkenti a mentelmi jogban részesülők számát, mivel a jogosultakat az Alkotmányban nevesített tisztségviselőkre korlátozza, ezért egyrészt az ügyészségi titkárt, fogalmazót, nyomozót és ügyészségi ügyintézőt a jövőben egyáltalán nem illetné meg a mentelmi jog, másrészt a bírósági ülnökök mentelmi joga a módosítás értelmében csak az anyagi jogi védelemre (az ülnöki tevékenységgel összefüggő véleménynyilvánításra és a szavazat miatti felelősségmentességére) terjedne ki, eljárási védelmük azonban megszűnne.

Lényegesen átalakul, áttekinthetőbbé válik a mentelmi jog szabályozási rendszere. Az eddigi széttagolt, tisztségenként eltérő, ám sokban párhuzamos szabályok helyett a mentelmi jog egységesül. Az országgyűlési képviselőkre vonatkozó anyagi jogi rendelkezések képezik a szabályozás alapját: ezekre az egyéb tisztségekhez kapcsolódó szabályok - az Alkotmánybíróságról szóló 1989. évi XXXII. törvényben (a továbbiakban: Abtv.) szereplő jelenlegi megoldáshoz hasonlóan - tartalmilag hivatkoznak, így a külön törvények csak az adott tisztségre vonatkozó speciális eljárásjogi szabályokat tartalmazzák (a felfüggesztésre jogosult, illetve a mentelmi jog megsértése esetén intézkedni jogosult szerv megjelölése). Ezen felül a szabálysértési- és büntetőeljárás szabályai is igazodnak az új megoldáshoz, kiküszöbölve egyben a jelenlegi szabályozási hiányokat és párhuzamosságokat.

A 34/2004. (IX. 28.) AB határozat alkotmányos követelményként állapította meg, hogy a mentelmi jognak az országgyűlési képviselőknek a más közhatalmat gyakorló személyt érintő - a közügyek megvitatásával kapcsolatos - értékítéletet kifejező véleménynyilvánítására és általa nem ismerten valótlan tényállítására is ki kell terjednie. A szabályozásnak természetesen e követelményeket is ki kell elégítenie.

-----STARTING---POINT---RESZLETES---

Az 1. §-hoz

A rendelkezés az egységes mentelmi szabályok megteremtése érdekében módosítja a Magyar Köztársaság ügyészségéről szóló 1972. évi V. törvény 23. §-át úgy, hogy az ügyészekre és a legfőbb ügyészre az országgyűlési képviselőkével azonos mentelmi jogot rendeli alkalmazni azzal az eltéréssel, hogy az ügyész mentelmi jogának felfüggesztéséről - a legfőbb ügyész kivételével - nem az Országgyűlés, hanem a legfőbb ügyész dönt. Az ügyészségi titkárok, fogalmazók, nyomozók és ügyészségi ügyintézők mentelmi jogát a törvény megszünteti, így velük szemben büntetőeljárás, szabálysértési eljárás és az ezekhez kapcsolódó kényszerintézkedés a törvény hatályba lépésének időpontjától az általános szabályok szerint, előzetes hozzájárulás nélkül folytatható le.

A 2. §-hoz

Az Abtv. módosítása rendezi az alkotmánybírák mentelmi jogával kapcsolatos fontosabb kérdéseket. A hatályos szabályozás szerint is az alkotmánybírákat az országgyűlési képviselőkével azonos mentelmi jog illeti meg, az Abtv.-ben csak az ettől eltérő rendelkezéseket kell rendezni. Az alkotmánybírák mentelmi jogának megsértése esetén az Alkotmánybíróság elnöke teszi meg a szükséges intézkedéseket, az alkotmánybírák mentelmi jogának felfüggesztéséről pedig az Alkotmánybíróság teljes ülése dönt.

A 3. §-hoz

Az Állami Számvevőszékről szóló 1989. évi XXXVIII. törvény 9. §-a helyébe lépő rendelkezés szerint az Állami Számvevőszék elnökét és alelnökeit az országgyűlési képviselőkével azonos mentelmi jog illeti meg, melynek felfüggesztéséről az Országgyűlés a képviselők kétharmadának a szavazatával dönt, a mentelmi jog megsértése esetén szükséges intézkedést pedig az Országgyűlés elnöke teszi meg.

A 4. §-hoz

A törvény az állampolgári jogok országgyűlési biztosáról szóló 1993. évi LIX. törvényt úgy módosítja, hogy az országgyűlési biztosok is az országgyűlési képviselőkkel azonos mentelmi jogot élveznek. A legfontosabb szabály - mely már eddig is megegyezett a képviselőkre vonatkozó rendelkezéssel - azonban nem változik: a mentelmi jog felfüggesztése tárgyában az Országgyűlés a képviselők kétharmadának a szavazatával dönt, és a mentelmi jog megsértése esetén szükséges intézkedést az Országgyűlés elnöke teszi meg.

Az 5. §-hoz

A bíróságok szervezetéről és igazgatásáról szóló 1997. évi LXVI. törvény módosításával a hivatásos bírót is az országgyűlési képviselővel azonos mentelmi jog illeti meg, ugyanakkor az ülnökök esetében csak az anyagi jogi mentesség marad fenn az igazságszolgáltatásban való részvétellel összefüggő cselekmények tekintetében. A Legfelsőbb Bíróság elnöke mentelmi jogának felfüggesztése tárgyában az Országgyűlés - az országgyűlési képviselők mentelmi jogának felfüggesztéséhez hasonlóan - a képviselők kétharmadának szavazatával dönt, és a mentelmi jog megsértése esetén szükséges intézkedést az Országgyűlés elnöke teszi meg, míg a hivatásos bíró mentelmi jogának felfüggesztése tárgyában az Országos Igazságszolgáltatási Tanács elnökének javaslatára a köztársasági elnök dönt.

A 6. §-hoz

A honvédelemről és a Magyar Honvédségről szóló 2004. évi CV. törvény módosításával a Honvédelmi Tanács külön törvény alapján mentelmi joggal nem rendelkező tagjait is a megbízatásukkal összefüggésben elkövetett cselekmények tekintetében az országgyűlési képviselőkével azonos tartalmú mentelmi jog illeti meg. A törvény nem változtat azon a szabályon, miszerint a Honvédelmi Tanács tagjai mentelmi jogának felfüggesztése tárgyában rendkívüli állapot idején - függetlenül attól, hogy az őket e törvény vagy külön törvény alapján illeti meg - a Honvédelmi Tanács a jelenlévő tagok kétharmadának a szavazatával dönt.

A 7. §-hoz

Az országgyűlési képviselők jogállásáról szóló 1990. évi LV. törvény módosítása nyomán a képviselői anyagi jogi mentesség a 34/2004. (IX. 28.) AB határozattal összhangban abban az esetben terjed ki a közhatalmat gyakorló személy vagy közszereplő politikus sérelmére elkövetett becsületsértésre, valamint rágalmazásra is, amennyiben a képviselőnek nem volt tudomása arról, hogy a közlés a lényegét tekintve valótlan.

A 8. §-hoz

A törvény szerint a büntetőeljárásról szóló 1998. évi XIX. törvény (a továbbiakban: Be.) 551. §-ának új (1) bekezdése az eddigi, a szabályozást feleslegesen megkettőző felsorolás helyett külön törvényre (ezek a jogállást szabályozó törvények) utalja annak meghatározását, hogy mely közjogi tisztséget betöltő személyek ellen mikor indítható büntetőeljárás.

A jogalkalmazást segíti, hogy a törvény csak a büntetőeljárásról szóló törvényben felsorolt kényszerintézkedés alkalmazását tiltaná. Így a jövőben a jogosultak egyes rendőri intézkedésekkel - különösen a légzésminta adására kötelezéssel - kapcsolatban bűncselekmény vagy szabálysértés elkövetésének gyanúja esetén nem élhetnének mentelmi jogukkal.

A 9. §-hoz

A szabálysértésekről szóló 1999. évi LXIX. törvény új 137/A. §-sal egészül ki, mely alapján a külön törvényekben meghatározott közjogi tisztséget betöltő személyek szabálysértési ügyében a mentelmi jog felfüggesztésére irányuló indítványt - a szabálysértési hatóság megkeresése alapján - a legfőbb ügyész terjeszti elő a mentelmi jog felfüggesztésére vagy az arra való javaslat megtételére jogosult személyhez vagy szervhez. Ez a megoldás is hozzájárul a közjogi tisztséget betöltő személyek mentelmi jogával kapcsolatos szabályok egységesítéséhez, hiszen eddig a különböző jogállási törvények eltérően rendezték a mentelmi jog felfüggesztésére vonatkozó indítvány előterjesztését.

A 10. §-hoz

Az Európai Parlament magyarországi képviselőinek jogállásáról szóló 2004. évi LVII. törvény módosítása nyomán az európai parlamenti képviselőket is az országgyűlési képviselőkével azonos mentelmi jog illeti meg. A törvényből ennek megfelelően kikerülnek azok a szabályok, amelyek meghatározták az európai parlamenti képviselők mentelmi jogának tartalmát. Elmarad továbbá az eljárási szabályok többsége is, hiszen ezeket a Be. és a szabálysértési törvény módosítása minden fontos közjogi tisztséget betöltő személy, így az Európai Parlament magyarországi képviselői vonatkozásában egységesen rendezné a törvény szerint.

-----STARTING---POINT---VEGE---

A 11-13. §-hoz

A törvény a kihirdetését követő nyolcadik napon lép hatályba. Ezzel egyidejűleg a törvény hatályon kívül helyezi a módosított törvények azon rendelkezéseit, melyek a mentelmi jog tartalmára vagy a felfüggesztésével kapcsolatos eljárásra vonatkoznak, és nem állnak összhangban az országgyűlési képviselők mentelmi jogával, illetve a Be.-be és a szabálysértési törvénybe bekerült egységes szabályokkal.