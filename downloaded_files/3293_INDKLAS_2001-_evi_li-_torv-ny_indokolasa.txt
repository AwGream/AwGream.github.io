2001. évi LI. törvény indokolása

a szakképzési hozzájárulásról és a képzési rendszer fejlesztésének támogatásáról

-----STARTING---POINT---ALTALANOS--- 

A negyedszázada bevezetett szakképzési hozzájárulás célja az állami szerepvállalás mellett a gazdálkodó szervezetek szakképzési szerepvállalásának intézményesítése volt. E folyamatban a piacgazdaság irányába mutató jelentős szabályozási lépés volt a mai hozzájárulási rendszer alapjainak kiépítése az 1988. évi XXIII. törvény által, valamint az 1996-ban megalkotott LXXVII. törvény, mely sok tekintetben korszerűsítette a szakképzési hozzájárulás fizetéséről, valamint a szakképzés fejlesztésének támogatásáról szóló előírásokat.

A szakképzési hozzájárulás, valamint a Szakképzési Alap(rész) pozitív szerepet játszott a 90-es évek első felében zajló átalakulási folyamatok során, valamint a későbbiekben a szakképzési rendszer fejlődésében. Ennek a jelentős fejlesztési forrásbővítésen túl lényeges oka, hogy a gazdálkodók jelentős döntési autonómiát kaptak a törvény által meghatározott keretek között a szakképzési hozzájárulási kötelezettség teljesítése során, valamint az, hogy az irányítás-végrehajtás különböző szintjein a szociális partnerek érdemi döntés-előkészítő szereppel rendelkeztek.

Az elmúlt időszakban több részleges - elsősorban a minisztériumi irányítás, a pénzügyi és az adózási rendszer változása által igényelt - módosítás történt, azonban a szakképzési rendszerben, a gazdasági környezetben bekövetkezett átalakulás, az Európai Unióhoz való csatlakozás követelményei igénylik az átfogó korszerűsítést.

A szakképzési alaprész a Munkaerőpiaci Alap (a továbbiakban: Alap) részeként működik. Az Európai Unió által a jövőben nyújtható támogatások strukturált tervezése és finanszírozási kereteinek kialakítása érdekében szükséges a szakképzési alaprész átalakítása és kibővítése fejlesztési és képzési alaprésszé.

A változó gazdasági, munkaerőpiaci körülményekhez alkotó módon alkalmazkodni képes munkaerő képzését és fejlesztését egy átfogó stratégia által lehet megteremteni. Ennek fontos eszköze a gazdaság és a képzési szektorok, mind a középfokú, mind a felsőfokú szakképzés intézményrendszerének egymáshoz való közelítése, a munkaerőpiac által megfogalmazott igények gyors és hatékony közvetítése a képzés megfelelő szintjeire. Így határozott igényként merül fel a hozzájárulás teljesítésének és az alaprészből való támogathatóságnak a teljes szakképzési-felsőoktatási vertikumra való kiterjesztése.

A munkaerőpiacra belépő fiatalok szakképzésének intézményi háttere a legutóbbi két évben jelentősen változott és a felsőoktatási expanzió következtében az elkövetkező években folyamatosan változik. Az oktatási rendszerből a szakképzettséggel a munka világába belépők között a középfokon szakképzettséget szerzettek aránya 54 százalék, a felsőoktatásban végzettek aránya az egy évtizeddel ezelőtti 10,6 százalékról 24,6 százalékra nőtt és várhatóan tovább növekszik. Mindez indokolja, hogy az EU terminológia szerint szakképzési funkciókat betöltő felsőoktatás a szakképzési hozzájárulás keretében támogatható intézményi körbe kerüljön bevonásra.

A fejlesztési és képzési alaprész bevételi forrása továbbra is a szakképzési hozzájárulás, amelynek teljesítése során a hatékonyság, a gyorsaság, az átláthatóság alapelvi szintű követelményeit, illetve az ellenőrzés és értékelés rendszerének kialakítását szem előtt tartva pontosításokra van szükség.

A törvény az alaprész kibővítéséről és a szakképzési hozzájárulás rendszerének korszerűsítéséről új törvény megalkotását indítványozza.

-----STARTING---POINT---RESZLETES---
Első rész

A szakképzési hozzájárulás

Az 1-2. §-hoz

A foglalkoztatottak szakmai képzettségének fejlesztésében stratégiai jelentősége van a munkaerőpiachoz szervesen kapcsolódó, az állam által elismert szakképesítés megszerzését biztosító középfokú és felsőfokú szakképzésnek (felsőoktatásnak). Ezért a szakképzés költségeihez való hozzájárulást, a szakképzés fejlesztésének támogatását a kvalifikált munkaerő alkalmazásában érdekelt munkáltatóknak kell vállalniuk. Ez a szakképzési hozzájárulás elsődleges célja. A szakképzési hozzájárulás a gyakorlati képzések támogatásában és a munkaerőpiac szempontjából fontos képzések fejlesztésében játszik szerepet.

A szakképzési hozzájárulásra kötelezettek köre a törvény szerint lényegében változatlan marad, a törvény tételesen felsorolja a hozzájárulásra kötelezetteket, valamint azt a kört, amelybe tartozók indokolt kivételként nem kötelesek szakképzési hozzájárulásra. E kört szűkítettük, tekintettel arra, hogy versenyelőny nem biztosítható senki számára. A törvény hatálya alá tartozik - az átalányadót fizető egyéni vállalkozók kivételével - változatlanul az az egyéni vállalkozó is, aki magánszemélyt munkaviszony keretében foglalkoztat.

A 3. §-hoz

A törvény - nem változtatva az eddigi szabályokon - a számviteli törvény fogalomrendszeréhez igazodóan differenciáltan határozza meg a hozzájárulás alapját.

A szakképzési hozzájárulás mértéke a hozzájárulásra kötelezettek tekintetében változatlanul az elszámolt (kifizetett) bérköltség 1,5 százaléka. Az agrártevékenységet folytatók tekintetében külön szabályozás a továbbiakban nem szükséges, hiszen az évi 0,1 százalékkal való emelkedés hatásaként 2001-ben már az ő esetükben is 1,5 százalék a kötelezettség. A törvény a továbbiakban ezt bruttó kötelezettségként említi.

A 4. §-hoz

A törvény - az eddigieknek megfelelően továbbra is - a szakképzési hozzájárulás teljesítése szempontjából alapvető különbséget tesz aszerint, hogy a hozzájárulásra kötelezett szakképző iskolai tanulók, illetve felsőoktatási hallgatók gyakorlati képzésének megszervezésével vagy anélkül kíván eleget tenni a szakképzési hozzájárulási kötelezettségének.

A szakképzési hozzájárulás teljesíthető együttműködési megállapodás, illetőleg tanulószerződés alapján szakképző iskolai tanulók, illetve felsőoktatási hallgatók gyakorlati képzésének saját gyakorlati képző helyen vagy több hozzájárulásra kötelezett által közösen működtetett (üzemközi) tanműhelyben történő megszervezésével, megállapodás alapján másik hozzájárulásra kötelezett részére az általa végzett gyakorlati képzés - a törvény mellékletében felsorolt - költségeinek (kiadásainak) a megtérítésével.

A szakképzési hozzájárulási kötelezettség teljesítésénél a törvény melléklete szerint elszámolhatók mindazok a költségek (kiadások), amelyeket a gyakorlati képzést szervező hozzájárulásra kötelezett a tanulónak, illetve hallgatónak pénzbeli juttatásként, illetőleg díjazásként kifizet, továbbá azok a költségek (kiadások), amelyek a gyakorlati képzés megszervezésével kapcsolatban jogszabály előírása alapján felmerülnek. Mindezeket és elszámolásuk feltételeit a törvény 1. sz. melléklete tartalmazza.

A bruttó kötelezettséget csökkentő tételeket a törvény attól függően differenciálja, hogy a tanuló gyakorlati képzését milyen formában (csoportos, tanműhelyi stb.) szervezik meg. A törvény által elismert költségtételek csoportos gyakorlati képzés esetén a törvény szerint kiegészülnének az eszközök működését biztosító szoftverek beszerzésére a tárgyévben kifizetett összegekkel. Az alapképzés céljait szolgáló tanműhely esetében pontosításra került a bérleti, munkavédelmi, tűzbiztonsági és közüzemi szolgáltatások elszámolhatósága.

A szakképző iskola számára a szakképzés tárgyi feltételeinek javítását szolgáló, egyéb ráfordításként elszámolható támogatás változatlanul kötelezettség-csökkentő tételként vehető figyelembe, ennek felső határa a bruttó kötelezettség 75 százaléka.

A szakképzési hozzájárulási kötelezettség teljesítésének említett eddigi lehetőségei a törvény szerint kibővülnek azáltal, hogy a felsőoktatatási intézmények számára - fejlesztési megállapodás alapján - a gyakorlati képzés tárgyi feltételeinek javítását szolgáló fejlesztési támogatás is elszámolható. Ebben az esetben a befizetési kötelezettség 75%-ának teljesítését korlátozzuk befizetőnként a 75% maximum 50%-ában (vagyis 37,5%-ban). Ennek magyarázata az, hogy jelenleg a felsőoktatás a szakképzett munkaerő mintegy egyharmadát bocsátja ki a munkaerőpiacra. A rendszer korlátok nélküli kiterjesztése nyomán félő, hogy a felsőoktatás erősebb érdekérvényesítő ereje alapján a munkaerőképzésnél nagyobb arányban részesedik a támogatásokból, ily módon az alaprészbe befolyó támogatás is jelentősen csökkenni fog. A felső határ megjelölésével azonban az átlagos teljesítés legfeljebb 25%-ra tehető, mely alapján a felsőoktatás a munkaerőkibocsátás arányának megfelelően részesedik a támogatásból. A középfokú szakképzés területén az ellenőrzés hatékonyságának javításával kívánjuk elérni, hogy növekedjen a befolyó támogatás összege.

A hozzájárulásra kötelezett továbbra is a hozzájárulás alapjának legfeljebb 0,5% mértékéig a saját dolgozói állam által elismert szakképesítésre történő felkészítésének költségeihez adott támogatást kötelezettség-csökkentő tételként veheti figyelembe. A teljesítés körének kibővítése viszonylag lassan indult be eddig, az eddigi eljárás nehézkes volt. Ezt kívánjuk hatékonyabbá tenni, és így csak az OKJ-ban nem szereplő képzések esetében kívánjuk előzetes kontroll alá vonni a képzés elszámolhatóságát.

Pontosítást igényelt az együttesen megszervezett gyakorlati képzések elszámolhatóságának módja.

Amennyiben a kötelezettség-csökkentő tételek éves szinten együttesen sem érik el a bruttó kötelezettséget, akkor a különbségnek megfelelő összeget (nettó kötelezettség) az Alap számlájára kell befizetni.

A gyakorlati képzést a törvény szerint szervező hozzájárulásra kötelezett a szakképzési hozzájárulás tekintetében az Alap kezelőjével áll kapcsolatban, az állami adóhatósággal szemben nem keletkezik bevallási, befizetési és elszámolási kötelezettsége, indokolt azonban az állami adóhatóság ellenőrzésének lehetőségét ilyen esetben is törvényben szabályozni.

Az 5-6. §-hoz

A gyakorlati képzést nem szervező hozzájárulásra kötelezettnek a szakképzési hozzájárulás tekintetében továbbra is az állami adóhatósággal szemben keletkezik bevallási, befizetési és elszámolási kötelezettsége. A hozzájárulásra kötelezett - az adózási szabályokhoz hasonlóan - maga állapítja meg éves bruttó kötelezettségét, a kötelezettség-csökkentő tételeket, valamint a nettó kötelezettségét. A kötelezettség megállapítására és bevallására, befizetésére, illetőleg a kötelezettség teljesítésének ellenőrzésére alapvetően az adózás rendjéről szóló törvény előírásai vonatkoznak, egyértelmű a munkamegosztás és a hatáskör az állami adóhatóság, valamint az alapkezelő szervezet között.

A befizetéseket az állami adóhatóságnál vezetett szakképzési hozzájárulás számlára kell teljesíteni. Az állami adóhatóság a befizetett szakképzési hozzájárulást átutalja az Alap Kincstárnál vezetett számlájára.

A 7. §-hoz

A szakképzési hozzájárulás teljesítésének módját a hozzájárulásra kötelezett választja meg a törvényben szabályozott keretek között.

A törvényben előírt módon teljesített szakképzési hozzájárulást a bérjárulékok között kell elszámolni.

Szakképző iskolának, illetve felsőoktatási intézménynek fejlesztési támogatásként tárgyi eszköz is átadható, amely a meghatározott mértékig jogszabályon alapuló eszközátadásnak minősül.

A gyakorlati képzés megszűnése vagy egy oktatási évnél hosszabb szüneteltetése esetén a törvény szerint a szakképzési hozzájárulás terhére korábban beszerzett tárgyi eszközök és beruházások aktuális könyv szerinti értéke a hozzájárulási kötelezettség mértékét növeli és azt be kell fizetni az Alap számlájára. E szabályozás biztosítja, hogy a hozzájárulásra kötelezettek hosszú távon valóban gyakorlati képzés folytatására fordítsák az elszámolt kötelezettséget.

Második rész

Az Alap fejlesztési és képzési alaprésze

Az alaprészről szóló szabályozás struktúrája a következő: az alaprész rendeltetése, az alaprész bevételei és kiadásai, a felhasználás jogcímei, a felelős miniszter megnevezése és az alaprész működtetésére vonatkozó paragrafusok.

A 8-9. §-hoz

E szakaszok az alaprész rendeltetését és az alaprész bevételeit határozzák meg.

A 10. §-hoz

A törvény az alaprész pénzeszközeinek a szakképzési hozzájárulás céljaival összhangban az eddigi területek változatlanul hagyása mellett a felsőoktatási célú szélesebb körű felhasználást írja le. Így:

a) nyilvános pályázat alapján a támogatás lehetősége a szakképzési törvény hatálya alá tartozó államilag elismert szakképesítésre felkészítő szakképzés, valamint a felsőoktatási törvény hatálya alá tartozó gyakorlati képzések tárgyi feltételeinek a fejlesztésére irányuló beruházások támogatására terjed ki. A nyilvános pályázaton támogatható a hozzájárulásra kötelezett, a szakképző iskola, a felsőoktatási intézmény, a munkaerőfejlesztő és -képző központ.

b) Az alaprész forrásaiból hozzá lehet járulni a szakképzés, illetve új elemként a felsőoktatás érdekében végzett fejlesztő tevékenységhez, az eddigieknek megfelelően a szakképzés korszerűsítéséhez szükséges tananyagfejlesztéshez és központi programok kidolgozásához, továbbá biztosítani szükséges az Európai Unió szakképzési és felsőoktatási programjaihoz való csatlakozás pénzügyi forrásait is.

Mivel a gazdasági kamarák jelentős szakképzési feladatokat látnak el, ezért továbbra is indokolt anyagi források megszerzésének lehetőségét biztosítani számukra a szakképzési törvényből következő feladataik ellátásához (pl. a gyakorlati képzés ellenőrzése). Változatlanul megmarad a törvény szerint annak a lehetősége, hogy támogatás adható a főtevékenységként gyakorlati képzést végző gazdasági társaság tanműhelyében gyakorlati képzésben részesülő szakképző iskolai tanuló alapképzése költségeinek részbeni megtérítéséhez.

A kiadások között kell megállapítani az alaprész működtetésére felhasználható összeget is. Ennek 5%-os mértékét az ellenőrzési rendszer szélesebb körű és hatékonyabb működtetésének igénye indokolja.

A 11. §-hoz

A törvény szerint továbbra is lehetősége van a hozzájárulásra kötelezettnek, hogy gyakorlati képzés szervezése esetén a törvény mellékletében felsorolt költségeit (kiadásait) az alaprészből visszaigényelje és meghatározott feltételek teljesülése esetén visszakapja. A visszatérítési igényt negyedévenként is be lehet nyújtani, a kapott visszatérítést pedig egyéb bevételként kell elszámolni.

A 12-13. §-hoz

Az alaprész tekintetében a rendelkezési jogot a gazdasági miniszter az oktatási miniszterrel megosztva gyakorolja.

Az alaprész pénzeszközeinek hatékony és cél szerinti felhasználását biztosítja a három éves stratégiai terv, amelyet mind a szakképzés, mind a felsőoktatás, mind a munkaerőpiac működésével kapcsolatos testületek megvitatnak majd. E stratégia alapján fogja végezni szakmai munkáját az alaprész felhasználásával kapcsolatos döntéselőkészítő testületként az újonnan létrehozandó Fejlesztési és Képzési Tanács, melyben mind az érdekegyeztetésben részt vevő munkaadói, munkavállalói szervezetek, mind a szakmai szervezetek, kamarák, iskolafenntartók és a felelős minisztériumok képviselői részt vesznek majd.

A 14-15. §-hoz

Az alaprészben elkülöníthető egy decentralizált rész, amelynek döntéselőkészítő feladatait a megyei szakképzési bizottságok helyett létrehozandó Regionális Fejlesztési és Képzési Bizottságok, látják el, melyekben az érintett szervezetekkel (Országos Közoktatási és Értékelési Vizsgaközpont) történő egyeztetés alapján a régió fejlesztésében és képzésében érdekelt szervezetek képviselői vesznek majd részt. A regionális bizottságok hatókörét (mely megyék támogatására írhat ki pályázatot és adhat támogatást) a 2. sz. melléklet állapítja meg.

A regionális átszervezéssel ezen a területen nem szükséges megvárni a közigazgatási átalakítást, hiszen itt közvetlen ügyintézésről nincs szó, a fejlesztési célokat nagyobb területi egységekben érdemes meghatározni, beleértve a helyi felsőoktatás fejlesztési irányait is, amelyek megyei szinten nem értelmezhetőek.

Mind a központi, mind a decentralizált alaprészről a javaslatok alapján az oktatási miniszter dönt.

A 16-17. §-hoz

A törvény a tőketartalékba helyezés szabályait és a beszerzett ingó és ingatlan vagyontárgyakra bejegyzendő jelzálogjogot írja le, mely biztosítékot nyújt a célszerű felhasználásra.

A törvény a jogelőd alapokból kapott támogatás célszerű felhasználásának, a létrehozott létesítmények védelmének, további szakképzési célú hasznosításának garanciáit tartalmazza, az eddigiekhez képest pontosabban és részletesebben.

-----STARTING---POINT---VEGE---

Harmadik rész

Záró rendelkezések

A 18-19. §-hoz

A törvény hatálybalépésének időpontja 2001. július 1-je. Indokolt a változtatások fontossága és gyors bevezetése miatt a közeli időpont. Az alaprész kezelésével kapcsolatos feladatok megoldhatók, a zökkenőmentes átállás elvégezhető.

Az alaprész megváltozása miatt szükségessé válik a foglalkoztatás elősegítéséről és a munkanélküliek ellátásáról szóló 1991. évi IV. törvény módosítása. Az átmenetet biztosítja az a rendelkezés, mely szerint a szakképzési alaprész teljes körű jogutódjának tekintendő a fejlesztési és képzési alaprész.

Az oktatási miniszter felhatalmazást kap a végrehajtási rendeletek elkészítésére, melyeket tételesen felsorol a törvény. Az Országgyűlés kötelezi továbbá a Kormányt, hogy 2003. január 1-jéig tekintse át az alaprész működését és a források felhasználását.

A törvény meghatározza a felsőoktatási törvény hatálya alá tartozó gyakorlati képzések fogalmát, mely kifejezetten a munkaerőpiac igényeinek megfelelő gyakorlati képzések támogathatóságát teszi lehetővé. Ennek részletszabályait miniszteri rendeletben kell meghatározni.