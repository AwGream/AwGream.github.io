2007. évi III. törvény indokolása

a köztisztviselők jogállásáról szóló 1992. évi XXIII. törvény módosításáról

-----STARTING---POINT---ALTALANOS--- 

Az Alkotmánybíróságról szóló 1989. évi XXXII. törvény 29. §-ában meghatározott, az Alkotmánybíróság szervezetére és eljárására vonatkozó részletes szabályokat tartalmazó ún. ügyrendi törvényt a mai napig nem alkotta meg az Országgyűlés. Az Alkotmánybíróságra vonatkozó szabályozás ebből kifolyólag oly mértékben hiányos, hogy jelen törvénymódosítás elfogadása nélkül nem hajtható végre jogszerűen a 2007. évi költségvetési törvényből következő kötelező létszámcsökkentés. A köztisztviselők jogállásáról szóló 1992. évi XXIII. törvény (a továbbiakban: Ktv.) módosításai kizárólag a szabályozatlanságból fakadó joghézagok megszüntetése céljából szükséges változtatásokat tartalmazzák, illetve rendezik az Alkotmánybíróság munkatársainak köztisztviselői jogviszonyával kapcsolatos egyes kérdéseket.

-----STARTING---POINT---RESZLETES---

Az 1. §-hoz

A központi államigazgatási szervekről, valamint a Kormány tagjai és az államtitkárok jogállásáról szóló 2006. évi LVII. törvény 75. § (1) bekezdése 2006. július 1-jétől úgy módosította a Ktv. 1. § (3) bekezdését, hogy az Alkotmánybíróság Hivatalának helyettes vezetője - aki addig helyettes államtitkári besorolású volt - kimaradt a szakállamtitkárral azonos illetményben részesülők felsorolásából. A törvény ezt korrigálja.

A 2. §-hoz

A módosítás a 16 éve kialakult helyzetet foglalja törvénybe.

A 3. §-hoz

Az Alkotmánybíróság tagját 9 évre választja az Országgyűlés. Az Alkotmánybíróságban betöltött tagság megszűnik a 70. életév betöltésével, a megbízatási időtartam leteltével, halállal, lemondással, összeférhetetlenség megállapításával, felmentéssel, kizárással. Az alkotmánybíró munkáját saját törzskara segíti. A törzskar az Alkotmánybíróság Hivatalának köztisztviselőiből áll; tagjai: három érdemi ügyintéző (tanácsadó), titkárnő, sofőr. A törzskar tagjait az alkotmánybíró javaslatára nevezik ki határozatlan időre, ők az alkotmánybíró közvetlen munkatársai, bizalmi emberei. Gondot jelent az intézmény működésében, hogy a megszűnt mandátumú alkotmánybíró törzskarához tartozó köztisztviselőket nem lehet felmenteni, ugyanakkor további foglalkoztatásuk sem megoldott, hiszen amíg az Országgyűlés nem választ új alkotmánybírót, addig nincs érdemi feladatuk, ha pedig választ, akkor az új alkotmánybírónak jogos igénye, hogy saját bizalmi munkatársainak kinevezésére tehessen javaslatot. Jelenleg köztisztviselőt csak a Ktv.-ben meghatározott okból, valós és okszerű indokolás mellett lehet felmenteni. Az alkotmánybíró-váltás nem sorolható a Ktv.-ben taxatíve felsorolt okok közé, ezért a bíró nélkül maradt köztisztviselők felmentése jelenleg lehetetlen. A módosítás lehetővé teszi az alkotmánybíró-váltással járó törzskari változások jogszerű lebonyolítását. Ugyanakkor a felmentés csak lehetőség, hiszen az új alkotmánybíró dönthet úgy, hogy elődje törzskarából átvesz köztisztviselőket. A felmentett köztisztviselő végkielégítéshez való jogát a törvény nem érinti.

A 4. §-hoz

A tanácsadói, főtanácsadói megbízás jelenleg sem minősül vezetői megbízásnak. Mivel a megbízással főosztályvezetői, illetve főosztályvezető-helyettesi illetmény jár, a jogalkalmazás során jogértelmezési bizonytalanság alakult ki, melyet ez a törvény szüntet meg.

-----STARTING---POINT---VEGE---