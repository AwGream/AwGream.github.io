2006. évi LII. törvény indokolása

a polgárőrségről

-----STARTING---POINT---ALTALANOS--- 

A polgárőrség Magyarországon 1990-ben kezdte meg működését, ekkor szerveződtek az első polgárőr egyesületek. Az eltelt tizennégy év alatt közel ezerötszáz településre kiterjedően létrejött a társadalmi bűnmegelőzés tömegbázisa, a polgárőrségek tevékenysége társadalmilag elfogadottá és megbecsültté vált.

Az első polgárőrszervezetek a Kormány, a Belügyminisztérium és a rendőrség által támogatott mozgalomban jöttek létre. A kezdeményezések hátterében a robbanásszerűen növekvő bűnözés, továbbá a rendőrség működésének súlyos zavarai következtében kiváltódott társadalmi önvédelmi reflexek álltak.

A helyi polgárőrszervezetek 1992-re megyei, majd országos szövetségi rendszerbe szerveződtek. Az országos irányító szerv arra törekedett, hogy a helyi polgárőr egyesületek a rendőrségtől bizonyos távolságot tartva, önálló civilkezdeményezésként működjenek. A szervezet támogatottságát is figyelembe véve a Belügyminisztérium és a rendőrség is elfogadta a szervezet változásait, és azt egyre fokozottabb mértékben pénzügyileg is támogatni kezdte. Működésük során - önálló önkormányzati rendészetpolitika hiányában - a helyi polgárőrszervezetek egyre közelebb kerültek a rendőrséghez, és feladatellátásukban mind nagyobb szerepet kapott a településen szolgálatot teljesítő rendőri erő támogatása vagy szűk körben lehetséges helyettesítése. E folyamat a helyi lakosság körében egyetértést és támogatást váltott ki.

Általánosságban elmondható, hogy a polgárőrmozgalom legfontosabb célja a közösségek biztonságát érintő tevékenységekben való részvétel. Ez magában foglalja a bűnmegelőzést, de részben el is tér attól, mivel a közösségek biztonságát és biztonságérzetét számos tényező befolyásolja. Ilyen tényező a környezet állapota, a szabad és akadálytalan közlekedés, és nem utolsó sorban a bűncselekmény áldozatává válásnak lehetősége. A polgárőrségnek a legkülönbözőbb viktimizációs veszélyek elkerülésében és csökkentésében van speciális szerepe azáltal, hogy közel van ahhoz a lakossághoz, amely bízik benne. Az egyesületek a rendőrséggel szemben nagyobb lehetőséggel rendelkeznek a közösségi rendet zavaró csekély súlyú devianciák kezelésében, amelyek kiváltják a közösség rosszallását, de jogi válaszra még nem érdemesek. Mások nyugalmának megzavarása, a szemetelés, a parkok rendjének feldúlása, a falfirkálás sikeresen akadályozható meg a polgárőr jelenlétével és tekintélyével.

A polgárőrség - szemben a rendőrséggel - nem rendelkezik hatósági jogkörrel, ezért nem állnak a polgárőrök rendelkezésére tevékenységük során kényszerítő eszközök sem. Éppen ezért a polgárőrség működéséhez alapvető szükséglet a lakosság bizalma. Míg a lakosság érdekvédelmét szolgáló hatóságok akkor is működésképesek, ha hiányzik az általuk végzett jogérvényesítés helyességébe vetett társadalmi bizalom, addig a polgárőrség a jogérvényesítéshez nem a kikényszeríthetőségen, hanem a bizalmon keresztül jut el, és lakossági bizalom hiányában nem is működhet.

A polgárőrség kiemelt célja a fentieken túl egyrészről a rendőrség, a települési önkormányzatok, állami, társadalmi, gazdasági szervezetek, másrészről az állampolgárok és azok szerveződései közötti együttműködés előmozdítása. A polgárőrség hagyományosan részt vesz a katasztrófavédelemben. Munkája főként a szervezésben és az elsődleges intézkedések gyors megtételében, az emberi életek, anyagi javak biztosításában és mentésében lehet jelentős addig, amíg az erre szakosodott szervezetek a munka irányítását és végrehajtását átveszik. A polgárőrség vagyonvédelmi szerepe elemi csapás esetén (pl. árvíz, földrengés) - gyors és hatékony mozgósíthatóságuk okán is - hagyományosnak tekinthető, és szemben a rendőrségi vagy katasztrófavédelmi hatósági tevékenységgel nem hatósági, hanem bizalmi alapon történik.

A bűnmegelőzés a közbiztonság gyakorlásának egy speciális területe: egyrészt ezt a munkát csak állami eszközökkel nem lehet eredményesen művelni, másrészt a társadalom öntevékeny szervezetei önmagukban gyengék, lassan képesek fejlődni, szaktudásuk hiányos. A polgárőrség szervezettsége és szaktudása (jelenleg is létezik központilag szervezett képzés minden polgárőr számára) folytán képes integrálni azokat az egyéneket, közösségeket, amelyek szeretnének tenni környezetük érdekében.

A polgárőrség sikereinek alapja az a sajátossága, hogy az egyesületek tagjai abból a közösségből kerülnek ki, ahol az önkéntes szolgálatukat teljesítik. A lakosság személyesen ismeri polgárőreit, ők pedig otthonosan mozognak a vigyázott területen. Az egyesületi tagság összetétele visszatükrözi a környezet népességének társadalmi rétegződését és korösszetételét. Egy ilyen szervezet képes lakossági kapcsolatokat kiépíteni, autonóm partnere az önkormányzatnak és hasznos segítője a helyi rendőrségnek.

A korszerű bűnmegelőzési szemlélet nagy hangsúlyt helyez a bűnözővé válás kockázatát hordozó személyi kör szűkítésére. A lehetőségek határán belül ugyancsak kívánatos, hogy a fokozottan veszélyeztetett személyek közül is minél kevesebben váljanak bűncselekmények sértettjévé. Ezért a szituatív bűnmegelőzéssel azonos súlyúaknak kell tekinteni azokat az erőfeszítéseket, amelyek az elkövetői és az áldozati utánpótlást adó személyeket, csoportokat célozzák meg. Ugyanezért fontosak azok a törekvések is, amelyek a nevelés, a propaganda segítségével a bűnmegelőzést oly módon kívánják elősegíteni, hogy kiemelt odafigyeléssel kezelik a gyermek- és fiatalkorú, valamint a kábítószerrel összefüggő bűnözés megelőzését. A szakmailag felkészült, előadói készséggel rendelkező polgárőrök - kisebb közösségekben ismerősként, osztálytárs szülőjeként - sok esetben hitelesebben képesek interpretálni a fiatalok számára a veszélyeket és azok elkerülési technikáit, mint más külső szakértő, akár a rendőrség képviselője.

A polgárőrség és a hatóságok - elsősorban a rendőrség - közötti együttműködés különösen olyan kérdésekre kell, hogy kiterjedjen, mint a szolgálati tevékenységek összehangolása, a közös szolgálatellátás rendjének kialakítása, a rendőrség, határőrség katasztrófavédelem munkáját támogató önálló feladatok meghatározása, a képzés és a továbbképzés segítése, a kölcsönös értesítés, tájékoztatás a segítségnyújtás feladataival kapcsolatban.

Jelen törvény nem teremt kizárólagosságot a polgárőrség számára és továbbra is teret biztosít a bűnmegelőzés és a közbiztonság védelem terén működő, vagy a jövőben létesülő civil szervezetek számára. A polgárőrség feladata jelenleg is, és e törvény elfogadása esetén sem változik, a bűnmegelőzésben való szerepvállalás.

A polgárőrök a Büntető Törvénykönyvről szóló 1978. évi IV. törvényt módosító 1999. évi CXX. törvény hatályba lépése óta közfeladatot ellátó személyként fokozott büntetőjogi védelemben részesülnek (Btk. 137. § 2. pont i) alpontja). Ezt a rendelkezést támasztja alá a Rendőrségről szóló 1994. évi XXXIV. törvény 2/A. §-a (a továbbiakban: Rtv.), amely szerint a lakosság élet- és vagyonvédelmének biztosítása érdekében részesült társadalmi önvédelmi szervezetek tagjainak a közbiztonság javítására irányuló, a rendőrséggel kötött megállapodás szerint végzett tevékenysége közfeladat.

A Polgárőrség működésének jogi környezetéhez tartozik, hogy - az általános jogegyenlőségi elvekre is tekintettel - a helyi önkormányzatokról szóló 1990. évi LXV. törvény (a továbbiakban: Ötv.) 8. § (5) bekezdése, illetve az Rtv. 2. §-a (2) bekezdésének c) pontja más lakossági önszerveződő közösségekkel, illetve a lakosság élet- és vagyonvédelmének biztosítása érdekében létesült társadalmi önvédelmi szervezetekkel egy sorban a Polgárőrséget is illető együttműködési kötelezettséget írnak elő az önkormányzatok, illetve a rendőrség számára.

A törvény megalkotását az is szükségessé teszi, hogy a polgárőrségek immáron tizenöt éves működése után is még mindig adódnak bizonytalan helyzetek a napi feladatellátás során, amikor a megfelelő szintű jogi ismeretek hiányában a polgárőr nem tudja behatárolni az intézkedési jogkörét, a cselekvési lehetőségeit. Annál is inkább szükség van a polgárőri tevékenység jogszabályi, törvényi szintű meghatározására, mivel a polgárőr-szolgálatot ellátó személyek naponta kerülhetnek olyan helyzetbe, amikor a helyes jogértelmezés és jogalkalmazás mikéntje a szakember számára sem lenne egyértelmű. Az ilyen jellegű szabályozás az állampolgárokat is eligazítaná.

Az elmúlt 15 év fejlődésének következtében a Polgárőrség a helyi közbiztonság védelmének jelentős tényezőjévé vált, és emellett - a bűnmegelőzés terén - a lakosság és a civil társadalom aktív, öntevékenyen vállalt, személyes meggyőződésen alapuló részvételének egyik elemeként is jelentős szerephez jutott a társadalmi bűnmegelőzés nemzeti stratégiájáról szóló 115/2003. (X. 28.) OGY határozatban foglalt célkitűzések megvalósításában.

A polgárőrség működésének társadalmi hatását tekintve megállapítható, hogy az jelentős közösségszervező erővé vált, és mint nagy létszámú mozgalom, cselekvési önmegvalósítási lehetőségeket nyújt a bűnmegelőzés és a rendfenntartás iránt elkötelezett, környezetünk biztonságáért felelősséget érző emberek számára. Ennek megfelelően sokszínű társadalmi mozgalommá vált, amely az Országos Polgárőr Szövetségbe tömörült - kétségtelenül a legerősebb és legnagyobb hatású - polgárőrszervezetek mellett felöleli a Fővárosi Szomszédok Egymásért Polgárőr Egyesületek Szövetségét, valamint az országos, illetve a fővárosi szövetségektől független helyi polgárőrszervezeteket is.

Emellett az egyesületek - a bűnmegelőzés és a közbiztonság-védelem sokszínűségét, illetve a helyi közbiztonság-védelem súlypontjait követve - tevékenységük célját követve önmaguk is sokfélék. A sokféleségben kialakult egységet a részvétel alapmotívumai biztosítják, amelyek mellett tere van az egyes résztvevők személyiségének, érdeklődési körének és lehetőségeinek megfelelő, alapjaiban azonos irányultságú, de részben eltérő módon megvalósuló cselekvésnek.

-----STARTING---POINT---RESZLETES---

Az 1. §-hoz

E törvény szabályozási tárgya azon társadalmi szervezetek tevékenysége, amelyek a lakosság védelme, a tág értelemben vett közbiztonság védelmében jöttek létre. Ilyen speciális szervezetek működésére igény van a lakosság körében, annál is inkább, mivel nincs olyan közhatalmi intézmény, amely pontosan olyan feladatokat látna el, mint a polgárőrség.

A polgárőrség alatt - e törvény alkalmazásának szempontjából - olyan szervezeteket kell érteni, amelyek a közösségek biztonságát érintő tevékenységekben vállalnak részt. Ez magában foglalja bűnmegelőzést is, de valójában tágabb fogalom. A közösségek biztonságát, a lakosság biztonságérzetét számos tényező befolyásolja, a környezet állapotától a szabad és akadálytalan közlekedésen és az orvosi ellátás gyorsaságán át a bűncselekmény áldozatává válásnak az esélyéig. A polgárőrségnek speciális szerepe van a legkülönbözőbb viktimizációs veszélyek elkerülésében és csökkentésében azáltal, hogy közel van a lakossághoz, amely bízik benne.

A Büntető Törvénykönyvről szóló 1978. évi IV. törvény 137. § 2. pontjának i) alpontja szerint közfeladatot ellátó személy a Rtv-ben meghatározott körben a lakosság élet- és vagyonvédelmének biztosítása érdekében létesült társadalmi önvédelmi szervezet tagja, a közbiztonság javítására irányuló tevékenysége közben. Az Rtv. 2/A. §-a szerint pedig a lakosság élet- és vagyonvédelmének biztosítása érdekében létesült társadalmi önvédelmi szervezetek tagjainak a közbiztonság javítására irányuló, a rendőrséggel együttműködési megállapodás szerint végzett tevékenysége közfeladat. A polgárőr tehát közfeladatot ellátó személynek minősül a rendőrséggel kötött együttműködési megállapodás alapján végzett feladatának teljesítése közben, és ennek megfelelően fokozott büntetőjogi védelem illeti meg.

A polgárőrség a rendőrséggel ellentétben kényszerítő eszközökkel megtámogatott hatósági jogkörrel nem rendelkezik, így szerepe a lakosságvédelemre terjed ki. A rendőrség, a helyi önkormányzat, az egyéb hatósági jogkörrel bíró szervezetek tevékenységét a lakosság sokszor kényszerként éli meg, nem látja át, hogy az állami akarat végrehajtása mögött a közösség érdekének képviselete áll. Közhatalommal nem rendelkező társadalmi szervezetként a polgárőrségnek különösen ügyelnie kell arra, hogy a lakosság ne csak eltűrje ténykedését, hanem a többség támogatását élvezze.

A 2. §-hoz

E törvény egyik célja a polgárőrség és a különböző közigazgatási szervezetek közötti együttműködés előmozdítása. Az együttműködés, a hatóságok munkájának segítése különösen előnyös a közösség minden tagja számára.

A 3. §-hoz

A polgárőrnek és az állampolgárnak, valamint a hatóságnak is érdeke, hogy a polgárőr ilyen minőségében beazonosítható legyen. Egyrészt a polgárőr szervezetet övező lakossági bizalom a szervezet tagjának tekintélyt kölcsönöz, kéréseinek nagyobb eséllyel fognak eleget tenni, másrészt egyértelműen megkülönböztethetővé kell tenni a polgárőröket és a rendőröket. Az állampolgár szempontjából elsődleges fontosságú annak ismerete, hogy a hozzá felhívást intéző személy rendelkezik-e hatósági jogosítványokkal, rendőrrel, vagy polgárőrrel áll-e szemben. A polgárőrszervezetek általában biztosítanak formaruhát a tagjaik számára, ez a formaruha viszont nem lehet olyan, hogy alkalmas legyen az állampolgárok megtévesztésére, de még a polgárőröket sem ösztönözheti szereptévesztésre a rendőrökéhez hasonló ruha viselete. Ugyancsak megtévesztő lehet, ha a polgárőrök olyan gépjárművel közlekednek, amely felületes, tájékozatlan szemlélő számára azt a benyomást keltik, hogy a polgárőrök a rendőrség kötelékébe tartoznak. Éppen ezért polgárőr tevékenysége során köteles „Polgárőrség” feliratú mellényt viselni és ugyanezzel a felirattal kell ellátni a szolgálati gépjárművet is.

A lőfegyverek, közbiztonságra különösen veszélyes eszközök birtoklása nem megengedhető a polgárőr számára feladatának ellátása közben. Ezek az eszközök alkalmasak arra, hogy félelmet keltsenek az állampolgárokban, megkönnyítve a polgárőr számára, hogy az állampolgárt bizonyos dolgokra rávegye (például személyazonosító igazolványa felmutatására vagy arra, hogy hagyja magát megmotozni, noha a polgárőrnek sem igazoltatási, sem motozási joga nincsen). Ehhez a megfélemlítéshez elég a lőfegyver, közbiztonságra különösen veszélyes eszköz puszta birtoklása, nem feltétlenül kell használni is.

A 4. §-hoz

A polgárőrt is megilleti a tetten ért elkövető elfogásának a joga, amelyet egyébként a büntetőeljárásról szóló 1998. évi XIX. törvény 127. §-ának (3) bekezdése mindenki számára biztosít a bűncselekményt elkövető személlyel szemben.

Az 5. §-hoz

Feladatának ellátása közben óhatatlanul előfordul, hogy a polgárőr személyes adatok birtokába jut. Ezeket a személyes adatokat az 5. §-a szerint a személyes adatok védelméről és a közérdekű adatok nyilvánosságáról szóló 1992. évi LXIII. törvény rendelkezéseinek megfelelően kell kezelnie.

A 6. §-hoz

A központi költségvetés jelen törvény hatálybalépése előtt is támogatásban részesítette az Országos Polgárőr Szövetséget a társadalmi bűnmegelőzés nemzeti stratégiája céljainak végrehajtásából származó 2005-ben és 2006-ban megvalósítandó feladatokról szóló 1036/2005. (IV. 21.) Korm. határozat III. fejezet 7. pontjának megfelelően. A törvény 6. §-a a polgárőr szervezetek szövetségei számára kilátásba helyezett költségvetési támogatással előmozdítja olyan társadalmi szervezetek alakulását, amelyek magukra vállalják a felsorolt feladatok közül legalább háromnak az ellátását. A törvény szerint az Országos Polgárőr Szövetség mellett más szervezetek is elnyerhetik a költségvetési támogatást. A polgárőr szervezet maga dönthet arról, hogy milyen feladatokat vállal magára ennek érdekében. A felsorolás magában foglal minden, tipikusan a polgárőr szervezetek által ellátott feladatot, amelyek ellátásával a szervezet a közösségi érdekek védelmét szolgálja. A költségvetési támogatás rendszeressége a szervezetek működésének kiszámíthatóságát garantálja.

A 7-8. §-hoz

A 7. § július első szombatját országos polgárőrnappá nyilvánítja, 

-----STARTING---POINT---VEGE---

míg a 8. §. a hatályba lépéséről rendelkezik.