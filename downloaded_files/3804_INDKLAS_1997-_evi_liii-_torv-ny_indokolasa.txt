1997. évi LIII. törvény indokolása

a gépjárműalkatrészek és tartozékok minőségének jóváhagyására vonatkozó egységes feltételek elfogadásáról és a minőségi jóváhagyás kölcsönös elismeréséről szóló, Genfben, 1958. március 20-án aláírt többoldalú nemzetközi egyezmény kihirdetéséről intézkedő 1960. évi 21. törvényerejű rendelet módosításáról

Indokolás

1958-ban több európai ország az ENSZ keretében a gépjárművek, gépjárműalkatrészek és tartozékok európai kereskedelmének megkönnyítése céljából kidolgozta és aláírásra megnyitotta a gépjárműalkatrészek és tartozékok minőségének jóváhagyására vonatkozó egységes feltételek elfogadásáról és a minőségi jóváhagyás kölcsönös elismeréséről szóló többoldalú nemzetközi egyezményt (GE), melyet a kidolgozó nemzetek Genfben 1958. március 20-án írtak alá. Az egyezményhez hazánk 1960-ban csatlakozott.

A GE mind a hazai mind a külföldi szakemberek véleménye szerint megfelelően működött. A GE-nek 1995. október 16.-ig, a módosított GE hatálybalépéséig 27 európai ország vált Szerződő Felévé. Az egyezmény témájában folyó munkát összefogó ENSZ szervben, az ENSZ-EGB WP29 Járműszerkesztési Munkacsoportban és a 6 alárendelt szakértői csoportjában magyar résztvevők aktív és megbecsült közreműködésével 100 különböző műszaki területtel foglalkozó előírást dolgoztak ki és csatoltak a GE-hez, melyek közül Magyarország 75 előírást fogadott el és épített be a hazai járműműszaki rendeleteibe.

A 90-es évek elején a megváltozott körülmények és a növekvő igények miatt - elsősorban az Európai Közösség országainak javaslatára - napirendre került a GE korszerűsítése, melynek elsősorban a tárgyi hatály kiterjesztésére, a közlekedésbiztonsági, a környezetvédelmi és energiatakarékossági követelmények belefoglalására, a jóváhagyottal megegyező gyártás fenntartásának további hangsúlyozására, egy-egy előíráson belül a több előírás-változat alkalmazásának lehetővé tételére és az új eljárási rend kialakítására kellett kiterjednie.