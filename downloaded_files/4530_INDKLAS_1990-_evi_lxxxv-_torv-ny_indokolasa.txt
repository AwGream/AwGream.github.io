1990. évi LXXXV. törvény indokolása

a bíróságokról szóló 1972. évi IV. törvény és a Polgári perrendtartásról szóló 1952. évi III. törvény módosításáról

-----STARTING---POINT---ALTALANOS--- 

A Magyar Köztársaság Alkotmányának 46. §-a alapján a bíróságok hivatásos bírákból és népi ülnökökből alakított tanácsokban ítélkeznek. A törvény e szabály alól kivételt engedhet. A bíróságokról szóló 1972. évi IV. törvény (a továbbiakban: Bsz.) 74. §-a szerint a bíróságok népi ülnökeinek, valamint a katonai bíróságok hivatásos és továbbszolgáló állományú ülnökeinek megbízatása öt éves időtartamra szól. Legutóbb az Elnöki Tanács 15/1985. (V. 6.) NET határozata rendelkezett a népi ülnökök választásának kitűzéséről. Az 1985-ben választott népi ülnökök megbízatása már lejárt, de azt az Országgyűlés az 1990. évi LXVI. törvénnyel december 31-ig meghosszabbította.

Időközben megkezdődött az ülnökbíráskodás rendszerének felülvizsgálata is. Ennek során át kell tekinteni a polgári és a büntetőeljárás szabályait, elemezni és hasznosítani kell a nemzetközi tapasztalatokat. Az új eljárási szabályok kidolgozása hosszabb időt vesz igénybe. Első lépésként a Polgári perrendtartásról szóló 1952. évi III. törvény (a továbbiakban: Pp.) olyan módosítása indokolt, amely megszünteti a népi ülnökök közreműködését azokban az ügycsoportokban, ahol az ülnökbíráskodás formális jellegét az ítélkezési gyakorlat igazolta. A népi ülnöki rendszer átalakításáig - esetleges megszűntetéséig - azonban biztosítani kell, hogy a népi ülnökök az ítélkezésben továbbra is részt vegyenek.

A Bsz. az ülnökök jelölésének jogát a bíróság területén működő vállalatok, szövetkezetek, társadalmi szervezetek és állami intézmények dolgozói számára, a munkaügyi bíróság népi ülnökei és a fiatalkorúak ügyeiben eljáró bíróság pedagógus ülnökei tekintetében pedig a szakszervezetek megyei tanácsa számára biztosítja. A jelöléseket és a nyilvános jelölő gyűléseket az üzemekben és az intézményekben a szakszervezeti bizottság, a szövetkezetekben a vezetőség vagy a Hazafias Népfront helyi bizottsága, a lakóterületeken pedig szintén a Hazafias Népfront helyi bizottsága szervezte. A helyi népfrontbizottság az illetékes helyi tanácshoz, a népfront megyei bizottsága pedig a megyei tanács elé terjesztette a jelöltek névsorát.

A választás joga részben az illetékes helyi tanácsokat, részben pedig a megyei tanácsokat illette meg. A népi ülnökök választási ciklusa a tanácsi választásokhoz igazodott, a választás a tanácsok alakuló ülésein történt meg.

A politikai és a társadalmi rendszer átalakulása következtében ez a szabályozás elavult, ma már nem alkalmazható. Szükségessé vált ezért a Bsz. módosítása is.

-----STARTING---POINT---RESZLETES---

Az 1. §-hoz

A Javaslat a társadalmi változásokhoz igazítja a népi ülnökök jelölésének jogát. A vállalatok, a szövetkezetek és az állami intézmények funkciójával a népi ülnökök jelölése nem egyeztethető össze. Ehelyett az állampolgárok, a helyi önkormányzatok és a társadalmi szervezetek jelölhetnek. A jelölés nem lehet pártküzdelmek színtere, a megválasztott népi ülnökök ítélkezési tevékenységük során pártpolitikai szempontokra nem lehetnek figyelemmel. A Javaslat ezért a pártok jelölési jogát kizárja.

A fiatalkorúak büntető ügyeiben eljáró bíróságnak sajátos pedagógiai ismeretekre van szüksége. A megfelelő felkészültséggel, nevelési és élettapasztalattal rendelkező, népi ülnöknek alkalmas pedagógus személyére legmegalapozottabban az a nevelési-oktatási intézmény tehet javaslatot, ahol a jelölt nevelési-oktatási tevékenységét folytatja. Indokolt ezért, hogy a szakszervezetek helyett a bíróság székhelyén működő alapfokú és középfokú nevelési-oktatási intézmények jelöljék a pedagógus népi ülnököket.

A sajátos életviszonyoknak megfelelően a katonai bíróságok népi ülnökeinek jelölésére a Javaslat változatlanul a fegyveres erők és a rendőrség illetékes parancsnokait jogosítja fel, de a Bsz. szövegét az Alkotmány 40/A. §-ának megfelelően módosítja.

A jelöltnek írásban kell nyilatkoznia a jelölés elfogadásáról. A Javaslat biztosítja, hogy a népi ülnököt választó testület rendelkezésére álljanak a népi ülnöknek jelölt állampolgár megválasztásához szükséges adatok. Ezeket részben a jelölt bocsátja a választók rendelkezésére, részben pedig a polgármester és a rendőrkapitányság igazolja. A sajátos katonai életviszonyokra tekintettel a katonai népi ülnök jelölésénél írásbeli elfogadó nyilatkozatra, illetve a (4) bekezdés szerinti adatok szolgáltatására nincs szükség.

A 2. §-hoz

Az önkormányzatokról szóló 1990. évi LXV. törvény rendelkezéseivel összhangban a Javaslat a népi ülnökök megválasztását a települési önkormányzat képviselőtestületének kizárólagos hatáskörébe utalja, a feladat sajátosságára tekintettel azonban indokolt ezen joggal a helyi bíróságok esetében a bíróság székhelye szerint illetékes települési önkormányzatot felruházni. A helyi bíróság illetékességi területén működő többi önkormányzat a jelöléssel működik közre a népi ülnökök kiválasztásában. A megyei jogú városokban és a fővárosban működő bíróságok esetében a sajátosságok szükségessé teszik az előző szabálytól való eltérést. A megyei jogú városokban működő megyei bíróságok, illetve munkaügyi bíróságok, továbbá a kerületi bíróságok népi ülnökeit a megyei (fővárosi), a megyei jogú városi közgyűlések, illetőleg a bíróság illetékességi területe szerinti kerületi képviselőtestületek a lakosság számának arányában választják. Különleges helyzetű a Budakörnyéki Bíróság, amelynek székhelye a fővárosban van, illetékességi területe azonban Pest megye egyes településeit foglalja magában. E bíróság esetében a székhelye szerinti települési önkormányzatnak a választás jogával való feljogosítása ellentétbe kerülne a helyi önkormányzatokról szóló 1990. évi LXV. törvénnyel. Ezért ésszerű megoldásként az kínálkozik, ha ezen bíróság népi ülnökeit a Pest megyei Közgyűlés választja meg, tekintettel arra is, hogy a megyei közgyűlésben e bíróság illetékességi területébe tartozó települési önkormányzatok megfelelő képviselete biztosított.

A népi ülnökök arányos választását biztosítja a Bsz. 75. § (3) bekezdésének azon rendelkezése, mely szerint az igazságügyminiszter állapítja meg, hogy a választó szerv melyik bírósághoz, hány népi ülnököt választ.

A sorkatonai szolgálat időtartamának csökkentése miatt a jövőben a sorállományú népi ülnökök választását egy évnél is gyakrabban kellene megismételni. Ezért a Javaslat - figyelemmel a nemzetközi tapasztalatokra is - megszünteti a sorkatonák népi ülnökké választását.

A Javaslat a népi ülnökök megbízatásának tartamát az országgyűlési képviselők és a helyi önkormányzati képviselők megbízatásához igazítva, a korábbi öt év helyett négy évre módosítja.

A 3. §-hoz

Az Alkotmány 30/A. § (1) bekezdésének m) pontjára figyelemmel a Javaslat a köztársasági elnök hatáskörébe utalja az ülnökválasztás kitűzését.

A 4. §-hoz

A népi ülnökök díjazásának részletes szabályait jelenleg alacsonyabb szintű jogszabályok tartalmazzák. A 102/1974. (IK 4.) IM utasítás alapján a munkaviszonyban, szövetkezeti tagsági viszonyban álló népi ülnökök részére a munkáltató által kifizetett átlagkeresetet a bíróságok költségvetése terhére meg kell téríteni. Nincs azonban helye megtérítésnek a vállalatok alkalmazotti munkakörben foglalkoztatott dolgozói, továbbá a költségvetési szervek és intézmények, valamint a társadalmi és tömegszervezetek dolgozói részére kifizetett munkabérek esetén.

Ez a rendelkezés a munkáltatók alapvető jogait és érdekeit érinti, utasítási szinten való szabályozása ezért törvényességi szempontból kifogásolható. Ugyanakkor a jelzett megkülönböztetés ma már indokolatlan. A népi ülnökök közreműködésének költségei az igazságszolgáltatás költségeihez tartoznak, így azoknak a fedezetét - minden esetben - a bíróságok költségvetéséből kell biztosítani.

Az 5. §-hoz

A Bsz. 77. §-ának (2) bekezdését a Javaslat úgy módosítja, hogy az igazságügyminiszter helyett az érintett bíróság elnökét jogosítja fel arra, hogy a népi ülnök visszahívására javaslatot tegyen.

A Bsz. 73. §-ának (3) bekezdése szerint a katonai bíróság népi ülnökének a megbízatása lejár, ha szolgálati viszonya bármilyen okból megszűnik. E szabályozás merevségét oldja fel a Javaslat azzal, hogy a tartalékállományba vagy nyugállományba került hivatásos állományú katonai népi ülnök megbízatását annak lejártáig fenntartja. A szolgálati viszony fegyelmi úton való megszűnése esetében változatlanul érdek fűződik ahhoz, hogy a katonai népi ülnöki megbízatás is lejárjon.

A 6. §-hoz

A Javaslat a Pp. módosításával megszünteti az ülnökbíráskodást a birtokháborítással, a szomszédjoggal, a kisajátítási kártalanítással, a tartási és életjáradéki jogviszonnyal, a házastársi tartással, illetőleg a szülőtartással, az öröklési szerződéssel, az államigazgatási határozat bírósági felülvizsgálatával, a sajtóhelyreigazítással kapcsolatos perekben, valamint a társadalmi szervezet tagja által, továbbá az ügyész által a társadalmi szervezet ellen indított perekben. Ezekben az ügycsoportokban az ülnökbíráskodás formális jellegét az ítélkezési gyakorlat igazolta.

A birtokháborítással és a szomszédjoggal kapcsolatos perek döntő súllyal tisztán jogi megítélésű ügyek. Ezért indokolt, hogy a tulajdonjoggal kapcsolatos egyéb perekhez hasonlóan ezekben az ügyekben is egyesbíró járjon el.

A kisajátítási kártalanítással kapcsolatos perek a tulajdonjogi perek olyan típusába tartoznak, amelyek egyidejűleg az államigazgatási határozat bírósági felülvizsgálata iránti perek kategóriájába is besorolandóak. Mindez indokolatlanná teszi a népi ülnökök közreműködését.

A tartási és életjáradéki jogviszonnyal kapcsolatos perek és az öröklési szerződéssel kapcsolatos perek egyaránt szerződésből eredő jogvitákat jelentenek. Az esetek jelentős hányadában e perek a felek egymás közötti elszámolásává alakulnak, amelynek nem igénylik az ülnökbíráskodást.

A házastársi tartással, illetőleg a szülőtartással kapcsolatos perekben a bíróságnak ugyanazokat vagy hasonló szempontokat kell vizsgálnia, mint a gyermek tartása iránti perekben. Ezért az előbbi pereknél is szükségtelen a néprészvétel fenntartása.

Az államigazgatási határozat bírósági felülvizsgálata iránti perekben a hatályos szabályozás szerint a bíróság az államigazgatási határozat felülvizsgálatáról első fokon népi ülnökök közreműködésével határoz, csupán akkor jár egyesbíró, ha az ügy ténybeli és jogi megítélése egyszerű és ezért nem is kell tárgyalást tartani.

A Javaslat a tárgyaláson való elbírálás esetében is egyesbíró eljárását írja elő ezekben az ügyekben, figyelemmel arra, hogy a bírósági felülvizsgálatra anyagi vagy eljárásjogi szabálysértés miatt kerül sor, amelynek megítélése elsősorban szakmai jogi kérdés.

A sajtóhelyreigazítási perekben olyan jellegű anyagi, illetőleg eljárásjogi rendelkezéseket kell alkalmaznia a bíróságnak, amelyeknél a népi ülnökök részvétele formális, ezért az ülnökbíráskodás további fenntartása nem indokolt.

A társadalmi szervezet tagja által, valamint az ügyész által az egyesülési jogról szóló 1989. évi II. törvény 10. §-a, illetőleg 14. §-a (2) bekezdése alapján indított perekben a bíróságnak olyan kérdésekről kell döntenie, amelyeknek a megítélésénél nem szükséges a népi ülnökök részvétele.

-----STARTING---POINT---VEGE---

A 7. §-hoz

A bíróságok folyamatos működésének biztosítása indokolja, hogy a törvény a kihirdetése napján lépjen hatályba. Az önkormányzati képviselő testületek, a megyei, a megyei jogú városi közgyűlések megalakulása még nem fejeződött be, így az ülnökválasztás az 1985-ben megválasztott népi ülnököknek az 1990. évi LXVI. törvénnyel meghosszabbított megbízatása lejártáig nem bonyolítható le. Ezért a Javaslat a jelenleg működő ülnökök megbízatását három hónappal meghosszabbítja.

A bírósági tárgyalások kitűzésének rendje és gyakorlata szükségessé teszi, hogy a Polgári perrendtartást módosító 6. § hatálybalépése eltérő időpontban, 1991. január 1-jén történjék. Az átmeneti rendelkezések biztosítják az érintett perekben az egységes eljárást. A Javaslat a módosítások következtében szükségessé vált hatályon kívül helyező rendelkezést is tartalmaz.