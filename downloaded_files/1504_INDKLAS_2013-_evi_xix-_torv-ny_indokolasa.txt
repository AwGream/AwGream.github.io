2013. évi XIX. törvény indokolása

a Magyarország és a Nemzetközi Bűnügyi Rendőrség Szervezete között a Magyarországon megrendezésre kerülő 42. Európai Regionális Konferencia kapcsán a Nemzetközi Bűnügyi Rendőrség Szervezete (Interpol) kiváltságairól és mentességeiről szóló Megállapodás kihirdetéséről

Általános indokolás

A Megállapodás célja, hogy a 2013. május 14. és 16. között Budapesten megrendezésre kerülő Interpol Európai Regionális Konferencia időtartamára az azon résztvevő személyeket és a Szervezetet megillető kiváltságokról és mentességekről rendelkezzen. A Megállapodás tervezetét az Interpol juttatta el a konferenciát szervező Országos Rendőr-főkapitányság számára. Az Interpol ehhez hasonló, határozott idejű, legfeljebb egy évig hatályos nemzetközi szerződést köt minden, valamely konferenciájának otthont adó Interpol tagállammal.

A 2012. évi Interpol Regionális Konferencia során született döntés értelmében az Interpol 2013. évi Európai Regionális Konferenciájának megrendezésére Magyarországon, Budapesten kerül sor. Az évente mindig más európai államban ötven európai tagállam delegációjának részvételével megrendezett háromnapos ülésen az európai országok bűnügyi felsővezetői és az Interpol Nemzeti Irodák/nemzetközi bűnügyi együttműködési egységek vezetői vesznek részt. A rendezvény szakmai háttértámogatását az Interpol Főtitkársága biztosítja, lebonyolítását az Országos Rendőr-főkapitányság szervezi.

A Megállapodás eredeti angol nyelvű szövege Magyarország részéről 2012. december 27-én, a Nemzetközi Bűnügyi Rendőrség Szervezete részéről 2013. január 14-én került aláírásra.

Részletes indokolás

Az 1. §-hoz

A Megállapodás a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdésének b) pontja alapján az Országgyűlés feladat- és hatáskörébe tartozik, ezért kötelező hatályának elismerésére - a 7. § (1) bekezdésére figyelemmel - az Országgyűlés adhat felhatalmazást.

A 2. §-hoz

A Megállapodás szövegének végleges megállapítását követően, a 2005. évi L. törvény 9. § (1) bekezdése értelmében, a Megállapodást törvényben kell kihirdetni.

A 3. §-hoz

A Megállapodás a 2013. május 14. és 16. között Budapesten megrendezésre kerülő Interpol Európai Regionális Konferencia résztvevőinek kiváltságait és mentességeit hivatott szabályozni.

Az 1. cikk sorolja fel a Magyarország területére a Konferencia okán belépni jogosult személyeket, akik tekintetében biztosítani kell a ki- és belépés, valamint a tartózkodás zökkenőmentességét.

A 2-7. cikkek részletezik, hogy a résztvevők pontosan milyen kiváltságokban és mentességekben részesülhetnek. Eszerint mentesek bármely jogi és bírósági eljárás alól, a birtokukban lévő iratok sérthetetlennek számítanak. Az Interpol mentes az általa folytatott pénzügyi tranzakciók ellenőrzése, valamint a hivatalos dokumentumai és a szokásos ajándéktárgyak behozatali vámjának megfizetése alól. A mentességeket a Konferencia ideje alatt, valamint Magyarország területére történő ki- és belépés során is biztosítani kell.

A 8. cikk rendelkezik arról, hogy az említett kiváltságokat és mentességeket csak az Interpol vonhatja vissza.

A 9. cikk tartalmazza Magyarország kötelezettségét a Konferencia ideje alatt okozott károkért való felelősség viselésére, a 10. cikk pedig a Megállapodás értelmezésével vagy alkalmazásával kapcsolatos vitarendezés módját szabályozza.

A 4. §-hoz

A Megállapodás - a 11. cikk értelmében - azt a napot követő harmincadik napon lép hatályba, amikor a Szervezet a mindkét fél általi aláírást követően a fogadó ország hatáskörrel rendelkező hatóságai által megküldött értesítést kézhez veszi, és a Konferencia ideje alatt, illetve a Konferencia előkészítéséhez és befejezéséhez szükséges további időpontig hatályban marad. A Megállapodás időtartama nem haladhatja meg az egy évet.

A fentiek naptári napját - a 2005. évi L. törvény 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a rendészetért felelős miniszter gondoskodik.