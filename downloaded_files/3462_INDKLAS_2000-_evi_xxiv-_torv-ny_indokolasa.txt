2000. évi XXIV. törvény indokolása

a Magyar Köztársaság Kormánya és a Moldovai Köztársaság Kormánya között a Magyar Köztársaság, illetve a Moldovai Köztársaság területén jogellenesen tartózkodó személyek átadásáról és átvételéről szóló, Budapesten, 1997. június 4-én aláírt Megállapodás kihirdetéséről

RÉSZLETES INDOKOLÁS

Az 1. §-hoz

A Magyar Köztársaság Kormánya és a Moldovai Köztársaság Kormánya között a Magyar Köztársaság, illetve a Moldovai Köztársaság területén jogellenesen tartózkodó személyek átadásáról és átvételéről szóló Megállapodást a két kormány erre felhatalmazott képviselője - magyar részről a belügyminiszter - Budapesten, 1997. június 4-én aláírta.

A Megállapodás aláírása az Országgyűlés megerősítésének fenntartásával történt. A nemzetközi szerződést az Országgyűlés 89/1997. (X. 21.) OGY határozatával megerősítette, egyben felhatalmazta a külügyminisztert, hogy a megerősítésről a moldovai Felet értesítse. A Megállapodás a 11. Cikk (1) bekezdése szerint 1998. január 2-án hatályba lépett, így a fentieknek megfelelően gondoskodni kell annak törvénnyel történő kihirdetéséről.

A 2. §-hoz

A nemzetközi szerződésben a Szerződő Felek megállapodtak abban, hogy a saját állampolgáraikat, amennyiben azok jogellenesen tartózkodnak a másik állam területén, különleges formalitások nélkül visszafogadják. Amennyiben az állampolgárság csak valószínűsített, a megkeresett Szerződő Fél elutasíthatja az átvételt akkor, ha kétséget kizáróan megállapítja, hogy az érintett személy nem rendelkezik a megkereső Szerződő Fél államának állampolgárságával.

A Megállapodás alapján a Szerződő Felek, különleges formalitások nélkül, kötelesek államuk területére visszafogadni harmadik ország azon állampolgárát, aki nem tesz eleget a megkereső Szerződő Fél államterületére vonatkozó belépési és tartózkodási feltételeknek, amennyiben megállapításra került, hogy ez az állampolgár azután lépett be e Fél területére, hogy illegálisan tartózkodott vagy utazott át a megkeresett Szerződő Fél területén.

A szabályozás kiterjed a harmadik ország állampolgárainak a Szerződő Felek területén egy harmadik államba történő átszállítására, ennek feltételeire, valamint az átszállítás megtagadásának lehetséges eseteire.

A Megállapodás rendelkezéseket tartalmaz a kitoloncolás végrehajtásának költségviselése, az átadott személyes adatok kezelésével kapcsolatos szabályok tekintetében, továbbá felhatalmazza a Szerződő Felek belügyminisztereit, hogy a Megállapodás végrehajtásával kapcsolatos részletes szabályok (az átadásra-átvételre illetékes szervek; az ezzel kapcsolatos eljárás szabályai; az ehhez szükséges okmányok, adatok) kidolgozása céljából további megállapodást kössenek.

A 3. §-hoz

A Megállapodás - a 11. Cikk (1) bekezdése értelmében - az azt követő harmincadik napon lép hatályba, amikor a Szerződő Felek diplomáciai úton írásban kölcsönösen tájékoztatják egymást arról, hogy a hatálybalépéshez szükséges belső jogi előírásoknak eleget tettek. A Külügyminisztérium tájékoztatása szerint az erről szóló jegyzékváltás megtörtént, a Megállapodás 1998. január 2-án hatályba lépett.