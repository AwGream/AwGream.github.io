2010. évi XI. törvény indokolása

a Nemzetközi Valutaalap alapokmányáról szóló Egyezmény 1990. június 28. napján kelt, harmadik módosításának, 1997. szeptember 23. napján kelt, negyedik módosításának, valamint a 2008. április 28. és május 5. napján kelt, ötödik módosításának kihirdetéséről, valamint a Nemzetközi Valutaalappal kapcsolatos egyes jegybanki feladatokról

Általános indokolás

Magyarországnak az IMF-hez történt csatlakozásakor az IMF alapokmányát az 1982. évi 6. törvényerejű rendelet hirdette ki. Az IMF alapokmányának módosítását a nemzetközi szerződésekkel kapcsolatos eljárásról szóló 2005. évi L. törvény értelmében törvényi szinten szükséges kihirdetni.

Az alapokmány-módosításokon túl indokolttá vált az egyes jogszabályok és jogszabályi rendelkezések hatályon kívül helyezéséről szóló 2007. évi LXXXII. törvénnyel hatályon kívül helyezett, a Nemzetközi Valuta Alapban a tagság elfogadásáról és ezzel kapcsolatos más kérdésekről szóló 7/1982. (V. 4.) NET határozatban szabályozott egyes jegybanki feladatok ismételt szabályozása.

Részletes indokolás

Az 1. §-hoz

Az alapokmány harmadik módosításáról szóló 45-2. számú IMF-határozatot az Országgyűlés a 21/1991. (IV. 13.) OGY határozattal fogadta el és rendelkezett annak hatálybaléptetéséről, amely a harmadik alapokmány-módosítás törvénnyel történő kihirdetésével teljesül.

A 2. §-hoz

Az alapokmány negyedik módosításáról szóló 52-4. számú IMF-határozatot az Országgyűlés a 36/1999. (V. 7.) OGY határozattal fogadta el és rendelkezett annak hatálybaléptetéséről, amely a negyedik alapokmány-módosítás törvénnyel történő kihirdetésével teljesül.

A 3-5. §-hoz

Az alapokmány ötödik módosításáról szóló 63-2. és 63-3. számú IMF-határozatokat a Kormány megtárgyalta és elfogadta, valamint elrendelte annak az Országgyűléshez történő benyújtását és törvénnyel történő kihirdetését. Az ötödik alapokmány-módosítás az alapokmányban meghatározott időpontban lép hatályba.

A 6. §-hoz

A törvény értelmében a Magyar Nemzeti Bankról szóló 2001. évi LVIII. törvény (a továbbiakban: MNB törvény) 42. §-át követően egy új 42/A. §-sal egészül ki, amely az IMF-ben való tagságunkból fakadó egyes jegybanki feladatokat szabályozza. Tekintettel az MNB törvény 4. §-ának (8), és 67. § (1) bekezdéseire, valamint a jogalkotásról szóló 1987. évi XI. törvény (Jat.) 2. §-ának b), illetve 4. §-ának c) pontjára, az IMF-fel kapcsolatos egyes jegybanki feladatok törvényi szintű szabályozása szükséges.

A 7. §-hoz

A törvény 7. §-a hatálybaléptető, végrehajtással és értesítéssel kapcsolatos, közzétételi, valamint hatályon kívül helyező rendelkezéseket tartalmaz.