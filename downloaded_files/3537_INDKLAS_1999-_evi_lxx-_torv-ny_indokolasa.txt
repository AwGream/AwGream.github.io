1999. évi LXX. törvény indokolása

a Magyar Köztársaság és az Apostoli Szentszék között, a Katolikus Egyház magyarországi közszolgálati és hitéleti tevékenységének finanszírozásáról, valamint néhány vagyoni természetű kérdésről 1997. június 20-án, Vatikánvárosban aláírt Megállapodás kihirdetéséről

Indokolás

A Megállapodást a Szentszék részéről Angelo Sodano bíboros, a Vatikán „államtitkára”, magyar részről pedig Horn Gyula írta alá 1997. június 20-án, miniszterelnök úr Vatikánban tett látogatása alkalmával.

A Megállapodás V. fejezet 2. cikke alapján megerősítést igényel és a megerősítő okmányok cseréjével lép hatályba. Az Országgyűlés 109/1997. (XII. 8.) OGY határozatával erősítette meg a Megállapodást, a megerősítő okiratok cseréje pedig 1998. április 3-án megtörtént. Ennek megfelelően a Megállapodás, annak V. fejezet 2. cikke alapján 1998. április 3-án lépett hatályba.

A nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdése alapján az Országgyűlés által megerősített nemzetközi szerződéseket törvénnyel kell kihirdetni.

A törvény a kihirdetését követő 8. napon lép hatályba, rendelkezéseit azonban a Megállapodás hatálybalépése napjától, 1998. április 3-tól kell alkalmazni.