1998. évi LXXVIII. törvény indokolása

a vad védelméről, a vadgazdálkodásról, valamint a vadászatról szóló 1996. évi LV. törvény módosításáról

-----STARTING---POINT---ALTALANOS--- 
-----STARTING---POINT---RESZLETES---

Az 1-2. §-hoz

Az Országos Igazságszolgáltatási Tanács Elnökének és a Magyar Közigazgatási Bírák Egyesületének kezdeményezésére az előterjesztés kiegészítő szabályozást tartalmaz a vadászterülethez tartozó földtulajdonosok közösségének jogi helyzetére, valamint képviselőjük jogkörére.

Egyértelmű törvényi szabályozás szükséges arra, hogy társult vadászati jog esetén az adott vadászterület tulajdonosaiból álló vadászati közösségben testesül meg a vadászatra jogosultság, mivel a törvény a jogalkalmazóknak erre eligazítást nem ad.

A bírósági jogalkalmazás során tapasztalt törvényi hiányosság rendezése azért is szükséges, mert a törvény alapján indított polgári és közigazgatási perekben a tulajdonosi közösség valamennyi - adott esetben több száz - tagját kell név szerint peres félként feltüntetni, amely ezeknek a pereknek a lefolytatását megnehezíti, adott esetben lehetetleníti.

A tulajdonosok vadászati jogot gyakorló közösségének képviselőjét ezért indokolt törvényi szintű felhatalmazással feljogosítani valamennyi tulajdonosnak - a harmadik személyekkel szembeni, valamint bíróságok, hatóságok és más szervek előtti - külön meghatalmazás nélküli képviseletére, továbbá arra is, hogy a vadászati közösség ügyeiben eljárva a tulajdonostársak nevében jogokat szerezhessen és kötelezettségeket vállalhasson.

A tulajdonosok által - többségi szavazattal - megválasztott és a vadászati hatóság által nyilvántartásba vett képviselő „törvényes képviselővé minősítésével” a tulajdonosok név szerinti feltüntetése nélkül vehet részt a törvény alapján indított polgári és közigazgatási perekben, továbbá képviselheti a közösséget harmadik személyek irányában. A törvényi felhatalmazás lehetősége alapján a képviselő a vadászati közösség ügyeiben eljárhat anélkül, hogy külön meghatalmazásokkal rendelkezne. A vadászati hatóság által nyilvántartásba vett és hatósági igazolással rendelkező képviselő megbízása a tulajdonosokkal kötött megállapodás idejére érvényes.

A 3. §-hoz

A törvény kötelezővé teszi, hogy a vadaskert létesítésére kiadott engedélyeket évente vizsgálja felül a vadászati, erdészeti valamint az állategészségügyi hatóság.

A tapasztalatok alapján szükség szerint határoz a minisztérium az engedély visszavonásáról.

A 4. §-hoz

Az Alkotmánybíróság 67/1997. (XII. 29.) AB határozatában megállapította, hogy a vad védelméről, a vadgazdálkodásról, valamint a vadászatról szóló 1996. évi LV. törvény (a továbbiakban: törvény) 27. §-a (1) bekezdésének b) pontja alkotmányellenes, ezért azt 1998. december 31.-i hatállyal megsemmisítette.

Az alkotmánybírósági megsemmisítés indokolása szerint a törvény 27. § (1) bekezdésének b) pontja „második fordulatában meghatározott intézkedés elvonja az érintett ingatlantulajdonosok rendelkezési jogát, mivel ex lege törvényes képviseleti jogot biztosít a vadászati hatóság számára, amelynek képviselője az ingatlantulajdonosok helyett jogosult megkötni a haszonbérleti szerződést a vadászati hatóság által kiválasztott haszonbérlővel és a vadászati hatóság által megállapított időig. Kivételesen alkalmazott végső eszközként még a rendelkezési jog elvonása is lehet alkotmányossági szempontból elfogadható, de kizárólag akkor, ha azt a törvényalkotó megfelelő garanciákkal veszi körül.”

Az Alkotmánybíróság határozatának indokolásában rámutatott arra is, ha határozata nyomán törvénymódosításra kerül sor, a felülvizsgálatot indokolt a törvény 27. §-a egészére kiterjeszteni, mivel az (1) bekezdés b) pontjában foglalt hatósági intézkedés „egyfelől része az a)-f) pontig terjedő intézkedéssorozatnak, másfelől szoros tárgyi összefüggés van az (1) bekezdés és a 27. § többi bekezdése között.”

A módosítás az alkotmánybírósági határozatnak megfelelően a törvény 27. §-a egészére történt felülvizsgálaton alapszik. A törvény fenntartja azt, hogy a vadászati hatóság közreműködésével létrejött haszonbérlet a kényszerhasznosítás megfelelő módja. A haszonbérleti szerződéssel való joggyakorlás ugyanis egyrészt biztosítja a vadgazdálkodás folyamatosságát, másrészt megfelelő garanciákat nyújt a haszonbérlő számára is. A kijelölt vadászati hatóság a törvényes képviseletből adódó jogait továbbá csak addig az időpontig gyakorolja, ameddig a föld tulajdonosa, illetve a tulajdonosok közössége eleget nem tesz a törvényben foglalt kötelezettségének.

A törvény pótolja azokat a garanciákat, amelyek a hatósági kényszerintézkedéssel összefüggésben csak a legszükségesebb mértékig korlátozzák a tulajdonos rendelkezési jogát. A vadászati jog kényszerhasznosításáról rendelkező közigazgatási döntési jogköröket meghatározó szabályok pedig kiegészültek azokkal a szempontokkal, illetve mércével, amelyek alapján a döntés jogszerűsége jogorvoslati eljárás keretében felülvizsgálható.

A 4-6. §-hoz

Az Országos Magyar Vadászkamaráról szóló 1997. évi XLVI. törvény hatályba lépésével módosultak a törvénynek a vadászjegyek kiállításával kapcsolatos szabályai, a vadászjegyeket nem a vadászati hatóság, hanem tagjai részére a kamara állítja ki. A törvény 65. §-a (1)-(2) bekezdésében foglaltak alapján a vadászati hatóság jogkörébe tartozik azonban a vadászjegy és a vadászati engedély visszavonása. A törvény lehetővé teszi, hogy kamarai tag esetén a vadászati hatóság vadászjegy visszavonásáról rendelkező jogerős határozata végrehajtására a kamara intézkedjen.

A törvényi szabályozás hiányosságát pótolja a tervezet, mivel szabályozza a mező- és erdőgazdálkodáson kívül okozott károk megelőzése érdekében a vadgazdálkodás és az általa érintett területen lévő vasutak viszonyát.

Egyes miniszteri hatáskörök minisztériumi hatáskörbe való utalását, valamint a vadaskert létesítésének minisztériumi hatósági engedélyezése kiegészítését tartalmazza a tervezet 6. §-a.

-----STARTING---POINT---VEGE---