1998. évi LXXXVIII. törvény indokolása

a büntetőeljárásról szóló 1973. évi I. törvény módosításáról

-----STARTING---POINT---ALTALANOS--- 

1. A büntetőeljárásról szóló 1998. évi XIX. törvény (a továbbiakban: új Be.) 606. §-ának (2) bekezdése szerint az új törvény tanúvédelemről szóló és a tanúvédelemmel összefüggő, valamint a fedett nyomozóról szóló és a fedett nyomozóval összefüggő rendelkezéseinek a törvény 605. §-a (1) bekezdésében meghatározott hatálybalépését megelőző hatálybalépéséről - az 1973. évi I. törvény (a továbbiakban: Be.) megfelelő módosításával - külön törvény rendelkezik.

A törvény e törvényi rendelkezést hajtja végre, és az új Be-nek a tanúvédelemről és a fedett nyomozóról szóló rendelkezéseit beépíti a még hatályos eljárási törvénybe.

2. A törvény legtöbb rendelkezése az új Be. előzőekben idézett felhatalmazásán alapszik, ugyanakkor több más, fontos módosítást is végrehajt a hatályos eljárási jogban.

A törvény így az új Be. több fontos, ám a tanúvédelemmel szorosan nem összefüggő rendelkezését is hatálybalépteti. Ezek között van a zár alá vételre és a biztosítási intézkedésre vonatkozó szabályozás, a megkeresés szabályaira, valamint a rendbírságolása vonatkozó, az új Be-ben már meglévő, de csak 2000-ben hatálybalépő rendelkezés.

Ebbe a körbe tartozik továbbá a büntetések és intézkedések végrehajtása során a bíróságokra háruló feladatokra vonatkozó szabályozás, amelyet az új Be. törvényi szinten szabályoz, jelenleg azonban e rendelkezések igazságügyminiszteri utasításokban találhatóak. A jogalkotási törvény rendelkezéseire figyelemmel ezeket a szabályokat, amelyek a büntetés végrehajtásával kapcsolatosak, törvényben kell szabályozni. Ezért a törvény az új Be-ben már meglévő rendelkezéseket is korábban hatályba lépteti.

3. Az Alkotmánybíróság 6/1998. (III. 13.) AB határozatával megállapította, hogy a Be. 114. § (4) bekezdésének második mondata a terhelt, a védő és a védő jogait élvező törvényes képviselő, illetve a törvényes képviselő helyébe lépő eseti gondnok vonatkozásában alkotmányellenes, és ezért a rendelkezést 1998. december 31. napjával megsemmisíteni rendelte.

Az Alkotmánybíróság határozata miatt szükségessé vált a büntető eljárási törvénynek az államtitkot és a szolgálati titkot tartalmazó iratok kézbesítésére és megismerésére vonatkozó rendelkezéseinek módosítása. A törvény az Alkotmánybíróság határozatának megfelelően módosítja az ilyen iratok kézbesítéséről rendelkező szabályt, és kiegészíti a Be-t az ilyen iratokról történő másolatokra vonatkozó új szabályokkal.

4. A törvény módosítja a Be.-nek a megyei bíróság első fokú hatáskörére vonatkozó rendelkezéseit is. A szabályozás kisebb terjedelmű módosítása a büntetőjog változásaira figyelemmel szükséges.

Szintén az új Be-vel összefüggésben szükséges módosítani a hatályos eljárási törvény szerinti jogorvoslati fórumrendszert, tekintettel arra, hogy 1999. január 1-vel nem álltak föl az ítélőtáblák.

5. A büntető jogszabályok módosításáról szóló törvény szerint megváltozik az elkobzás büntetőjogi intézkedésének szabályozása. Az elkobzást jelenleg is, de a jövőben is el lehet rendelni arra a dologra is, amely nem az elkövető tulajdona. Ez a rendelkezés büntetőjogi szempontból feltétlenül indokolt, ugyanakkor sértheti a nem elkövető tulajdonos tulajdonhoz fűződő alkotmányos jogát. Ezért a törvény olyan új szabályt épít be a Be. rendelkezései közé, amely lehetővé teszi a tulajdonos számára a büntetőeljáráson kívüli perlési lehetőséget tulajdonjogi igényének érvényesítése érdekében.

-----STARTING---POINT---RESZLETES---

Az 1. §-hoz

A Be. I. fejezetének a büntetőeljárás alapelveiről szóló I. címében a 10. § (2) bekezdése a közvetlenség elvét akként fogalmazza meg, hogy a bíróság az ügydöntő határozatát a tárgyaláson közvetlenül megvizsgált bizonyítékokra alapítja. A törvény 39. §-a azonban a közvetlenség elve alól kivételt tesz: a Be. 201. §-át azzal egészíti ki, hogy a különösen védett tanú a tárgyaláson nem hallgatható ki. Ezzel összhangban a Be. 10. §-ának (2) bekezdésében utalni kell arra is, hogy az ebben foglalt alapelv akkor érvényesül, ha e törvény ettől eltérően nem rendelkezik.

A 2. §-hoz

1. A törvény a Be.-nek a bírósági hatáskörre vonatkozó szabályait módosítja. A megyei bíróság első fokú hatásköréről rendelkező 25. § d) pontját kiegészíti a visszaélés robbanóanyaggal vagy robbantószerrel minősített eseteivel, a visszaélés lőfegyverrel vagy lőszerrel súlyosabban minősülő eseteivel, a fegyvercsempészettel és a bűnszervezet létrehozásával. A bűnszervezet létrehozása miatti eljárásnak a megyei bíróság hatáskörébe utalását a bűncselekmény bonyolult ténybeli és jogi megítélése, míg a többi felsorolt bűncselekmény esetében a hatásköri szabály megváltozását az indokolja, hogy a Btk.-t módosító törvény jelentősen emeli ezek büntetési tételeit.

2. A büntető jogszabályok módosításáról szóló törvény új bűncselekményként veszi fel a Btk-ba az újszülött megölését (Btk. 166/A. §). Indokolt, hogy e bűncselekmény miatt is a megyei bíróság járjon el, ugyanúgy, mint ahogyan a gondatlanságból elkövetett emberölés esetében [Btk. 166. § (4) bek.]. A törvény erre figyelemmel módosítja a Be. 25. §-ának f) pontját.

A 3. §-hoz

A pártatlan bíróhoz való alkotmányos jog érvényesülése érdekében a törvény kizárja a bíróság további eljárásából azt a bírót, aki az ügyben a nyomozás során kihallgatta a különösen védett tanút, és azt a bírót is, aki a Rendőrségről szóló 1994. évi XXXIV. törvény 69. §-a alapján, továbbá a nemzetbiztonsági szolgálatokról szóló 1995. évi CXXV. törvény 58. §-a alapján titkos információgyűjtés engedélyezéséről döntött. Ez a kizárási szabály az új Be-ben is megtalálható, indokolt tehát, hogy az ilyen ügyekben eljárt bírák az ügy további elintézésében ne vegyenek részt.

A 4. §-hoz

A Be. 44. §-a (4) bekezdésének első mondata szerint a terhelt az ügy iratait a nyomozás befejezését követően megtekintheti. A törvény 36. és 50. §-a azonban a tanú védelme érdekében korlátozza a terhelt iratmegtekintési jogát. Ezért a törvény 4. §-a a Be. 44. §-ának (4) bekezdését az említett részletes rendelkezésekkel összhangban úgy módosítja, hogy utal az iratmegtekintési jognak e törvény eltérő rendelkezéseiben foglalt korlátozására.

Az 5. §-hoz

1. A Btk. értelmében olyan dolog is elkobozható, amely nem az elkövető tulajdona, ha a tulajdonos a bűncselekmény elkövetéséről előzetesen tudott. Ez a szabály azt feltételezi, hogy a dolog tulajdonosa nem a bűncselekmény elkövetője, és a büntető eljárásban terheltként nem szerepel. Az ilyen tulajdonos a Be. rendelkezése értelmében egyéb érdekeltként vehet részt az eljárásban.

Az elkobzás büntetőjogi intézkedésnek a nem elkövető tulajdonosra történő kiterjesztése feltétlenül indokolt büntetőjogi szempontból, ugyanakkor ezzel sérülhet a tulajdon Alkotmányban biztosított joga. Erre figyelemmel szükséges egy olyan rendelkezés beiktatása a Be-be, amely a jelenleginél több jogosítványt ad a büntetőeljárás alanyának nem tekinthető tulajdonosnak abban az esetben, ha a büntetőeljárás során az ő tulajdonának büntető határozattal történő elkobzására kerülhet sor.

2. A törvény ezért a Be. 57. §-át új (2)-(3) bekezdéssel egészíti ki, amelyben rendezi az ilyen egyéb érdekelt jogi helyzetét, kimondva: őt az eljárás során a sértett jogai illetik meg, és az elkobzás elrendelése esetén megnyitja a lehetőséget a tulajdonjogi igény polgári peres úton történő érvényesítésére.

A 6. §-hoz

Az Alkotmánybíróság 6/1998. (III. 11.) AB határozata megállapította, hogy a Be-nek az államtitkot vagy szolgálati titkot tartalmazó irat kézbesítésére vonatkozó rendelkezései alkotmánysértőek, ezért azokat 1998. december 31-i hatállyal megsemmisítette. Erre figyelemmel szükségessé vált az államtitok és a szolgálati titok büntető eljárás során történő megismerésére és birtoklására vonatkozó szabályok újrafogalmazása.

A törvény 6. §-a a büntető eljárásban részt vevő személyek vonatkozásában rögzíti, hogy felsoroltak jogosultak megismerni azt az államtitkot vagy szolgálati titkot, amit olyan irat tartalmaz, amelyet e jogosultak a törvény szerint megtekinthetnek. Ez a szabály hatalmazza fel az eljárásban részt vevőket a titok megismerésére. A törvény 6. §-ának rendelkezése nem érinti az államtitok és szolgálati titok védelméről szóló törvény hatályát, tehát az eljárásban részt vevő személyek is kötelesek a tudomásukra jutott titkot megőrizni.

A 7. §-hoz

A tanú védelmének az új Be.-ben meghatározott szabályai a tanúzási kötelezettség teljesítésével magát veszélynek kitevő személy védelmét szolgálják. Az új Be. 95. §-a a tanú védelmének célját és alapvető feladatát határozza meg.

A törvény 7. §-a a Be.-nek a tanúvallomásról szóló rendelkezéseit 62/A. §-sal egészíti ki, amely megfelel az új Be. 95. §-a szövegének.

A 8. §-hoz

A Be. 63. §-ának az 1994. évi XCII. törvény 3. §-ával beiktatott (5)-(6) bekezdése a tanú személyi adatainak zártan történő kezeléséről rendelkezik.

Az új Be.-ben a tanú személyi adatainak zárt kezelését a 96. § szabályozza, a törvény ezzel összhangban módosítja a Be. 63. §-ának (5)-(6) bekezdését.

A 9. §-hoz

A Be. 64. §-ának (2) bekezdése a tanúnak a terhelttel vagy más tanúval való szembesítését szabályozza.

Az új Be. VII. fejezetének a bizonyítási eljárásokról szóló rendelkezéseket magában foglaló VII. címében a szembesítést szabályozó 124. § (2) bekezdése szerint, ha a tanú védelme szükségessé teszi, a tanú szembesítését mellőzni kell. A törvény ezzel a mondattal kiegészíti a Be. 64. §-ának (2) bekezdését.

A 10. §-hoz

Az új Be. 97. §-a a tanú különösen védetté nyilvánításának feltételeit határozza meg, míg a 98. § a tanú részére különösen indokolt esetben külön jogszabályban meghatározott személyi védelem nyújtására ad lehetőséget.

A törvény a Be.-t a különösen védett tanúról szóló 64/A. §-sal egészíti ki. Ezek tartalma megfelel az új Be. 97. §-ának azzal az eltéréssel, hogy a Be. 64/A. §-ának (1) bekezdése nem szól a tanú érdekében eljáró ügyvéd kérelmezési jogáról, mert ezt az intézményt a Be. nem ismeri.

A 11. §-hoz

Az új Be.-nek a felismerésre bemutatást szabályozó 122. §-ának (5) bekezdése a felismerésre bemutatás sajátos módját teszi lehetővé. Ha a tanú védelme szükségessé teszi, a felismerésre bemutatást úgy kell végezni, hogy a felismerésre bemutatott a tanút ne ismerhesse fel, illetőleg ne észlelhesse, és gondoskodni kell a tanú személyi adatainak zárt kezeléséről is.

A törvény a Be.-nek a felismerésre bemutatásról szóló 86. §-át ezzel összhangban álló (4) bekezdéssel egészíti ki.

A 12. §-hoz

A Be.-nek a terhelt vallomására vonatkozó 88. §-a a terhelt és a tanú egymással ellentétes vallomásaiban foglalt ellentéteknek szembesítéssel való tisztázásáról rendelkezik. Az új Be. 124. §-ának a tanú szembesítésének mellőzéséről szóló rendelkezése erre az esetre is vonatkozik. Ezért a törvény a Be. 88. §-át kiegészítő (3) bekezdéssel lehetővé teszi a tanú szembesítésének mellőzését.

A 13. §-hoz

Egyértelműsíti a törvény a lefoglalás két kötelező esetét. Lefoglalandó az a dolog, amely elkobozható vagy amelyre nézve vagyonelkobzás rendelhető el.

A 14-16. §-hoz

A törvény 14-16. §-a az új Be-nek a biztosítási intézkedésre és a zár alá vételre vonatkozó új szabályozását átvéve egészíti ki a Be-t. Ez a nyomozó hatóságok eredményes munkájának biztosítása érdekében szükséges. Az új Be. e rendelkezései a nyomozó hatóságokat és az ügyészt feljogosítják arra, hogy a terhelt teljes, bármilyen formában fellelhető vagyonát lefoglalja, vagy a vagyont kezelő bármilyen szervet megkeresse a vagyon zárolása és nyilvántartása céljából.

A 17. §-hoz

A törvény 17. §-a az új Be. 161. §-a szerinti összeg rendbírságként történő kiszabására ad lehetőséget, azzal a különbséggel, hogy a hatályos Be. még a nyomozó hatóságot is feljogosítja rendbírság kiszabására, ezért a törvény ezt figyelembe véve állapítja meg a rendbírság új szabályait.

Az új szabályozás - összhangban az új Be. 2000-ben hatálybalépő rendelkezésével - a hatályos Be. 108. §-ának (2) bekezdését is hatályon kívül helyezi, megszüntetve ezzel a fegyveres erők és rendvédelmi szervek tagjainak indokolatlan privilegizált helyzetét.

A 18. §-hoz

A törvény 18. §-a a Be-t új rendelkezéssel egészíti ki, amely az államtitkot vagy szolgálati titkot tartalmazó irat kézbesítéséről rendelkezik. A törvény 6. §-a a Be-t új 58/A. §-sal egészíti ki, amely a büntető eljárásban résztvevő személyek részére engedélyezi az államtitok vagy a szolgálati titok megismerését, ugyanakkor ez a megismerési jog nem jelentheti feltétlenül a titok birtoklását is. Az államtitok vagy szolgálati titok birtoklására vonatkozó szabályokat nem a Be., hanem az államtitokról és a szolgálati titokról szóló 1995. évi LXV. törvény tartalmazza. E törvényi előírásoknak a büntetőeljárás során is maradéktalanul érvényesülniük kell, ezért a törvény a titkot tartalmazó irat kézbesítésére vonatkozó szabályok kialakításánál figyelemmel van e törvény előírásaira.

A törvény szerint, ha a címzettnél az államtitok vagy szolgálati titok megtartásának feltétele biztosított, az államtitkot vagy szolgálati titkot tartalmazó irat megszorítás nélkül kézbesíthető, hatósági kézbesítéssel. Ha azonban az 1995. évi LXV. törvény előírásai, a titok birtoklásának és kezelésének szabályai a címzettnél nem biztosítottak, a címzett a titkot tartalmazó iratot a hatóság épületéből nem viheti ki. Ebben az esetben a címzett részére titkot nem tartalmazó kivonatot kell készíteni, és ezt a kivonatot viheti magával a címzett. A törvény 22. §-a az államtitok és szolgálati titok hozzáférésére további szabályokat állapít meg.

A 19. §-hoz

A Be-nek az eljárási cselekményekről készítendő jegyzőkönyvről szóló 115. §-ában a (2) bekezdés meghatározza, hogy a jegyzőkönyvben mit kell feltüntetni. A d) pont a hatóság tagja, az eljárásban résztvevő személy és képviselője, továbbá a tanú, a szakértő és a hatósági tanú nevének feltüntetését írja elő.

Ez alól a kötelező szabály alól kivételt kell tenni akkor, ha a tanú védelme érdekében a nevének zárt kezelését rendelték el, illetőleg a tanút különösen védetté nyilvánították. A törvény ezzel összhangban úgy módosítja a Be. 115. §-a (2) bekezdésének d) pontját, hogy a jegyzőkönyvben a tanú nevét fel kell tüntetni, ha e törvény eltérően nem rendelkezik.

A 20-21. §-hoz

1. A törvény az új Be. megkeresésre vonatkozó rendelkezéseivel egészíti ki a Be-t. Erre azért van szükség, mert a hatályos szabályozás több tekintetben hiányosnak mutatkozik. Egyrészt nem fedi le pontosan azt a kört, amely szervekhez a büntető ügyekben eljáró hatóságok megkeresést intézhetnek. Másrészt a megkeresés jogintézményét, csak mint a hatóságok számára nyitva álló lehetőséget fogalmazza meg, harmadrészt pedig nem ír elő a megkeresett részére teljesítési kötelezettséget. Ezeket a hiányosságokat az új Be. szerinti szabályozás már orvosolja, így az új Be. szerinti megoldás korábbi hatályba léptetése indokolt.

2. A Be. 118. §-át felváltó rendelkezés egyértelművé teszi a megkeresett szervek körét, feljogosítja a büntető ügyben eljáró hatóságokat határidő megállapítására, és kötelezi a megkeresett szerveket a tájékoztatás megadására. A tájékoztatás kérése bármilyen információra vonatkozhat, amely a büntetőeljárás szempontjából jelentős. A törvény azonban - követve az új Be. rendelkezését - a személyes adatokra vonatkozó megkeresés esetén - garanciális szabályokat állapít meg, az adatvédelmi rendelkezésekkel összhangban.

3. A megkeresett szervekre vonatkozó törvények tartalmazzák, hogy a megkeresett szerv a büntető ügyben eljáró hatóságok részére milyen tájékoztatást adhatnak, milyen, általuk kezelt adatról. Ha e törvények az adatszolgáltatást lehetővé teszik, akkor a megkeresett szerveknek a tájékoztatást meg kell adniuk.

4. Az új Be. 61. §-a szerint a bíróság, az ügyész és a nyomozó hatóság helyi önkormányzat jegyzőjét és más hatóságot is megbízhat eljárási cselekmények végzésével. Ezt a szabályt is indokolt a még hatályos Be. részévé tenni, erről rendelkezik a törvény 21. §-a.

A 22. §-hoz

A törvény a Be. szabályait kiegészítve rendelkezik az eljárás során keletkezett iratokról történő másolat adásáról. A törvény egyértelművé teszi, hogy a másolathoz való jog az eljárásba később bekapcsolódó terheltet illetve védőt is megilleti. A törvény abból indul ki, hogy a Be. nem azt mondja ki, miszerint annak van iratmegtekintési joga, aki jelen volt, hanem a jelenlét lehetőségét adja meg, ami a jelenléti jog biztosítását jelenti, és nem egy aktuális tényállapot beállásához fűzi a jog biztosítását. Az iratmegtekintési joghoz nyilvánvalóan kapcsolódik a másolathoz való jog, amire nézve a törvény most kifejezetten rendelkezik.

A törvény az Alkotmánybíróság 6/1998. (III. 13.) AB határozatában foglaltakra figyelemmel 119/C. §-sal egészíti ki a Be. rendelkezéseit. Megszünteti az Alkotmánybíróság által alkotmányellenesnek nyilvánított azt a helyzetet, hogy az államtitkot vagy szolgálati titkot tartalmazó iratról nem adható másolat. Ugyanakkor - a 18. §-hoz fűzött indokolásban foglalt titokvédelmi elvekre figyelemmel - egyértelművé teszi, hogy az államtitkot tartalmazó irathoz és az arról készült másolathoz fűződő védelmi érdek megegyező. Ezért rendelkezik úgy a törvény, hogy az államtitkot vagy szolgálati titkot tartalmazó másolat csak az államtitokról és szolgálati titokról szóló törvény előírásainak megtartásával vihető ki a hatóság épületéből.

Rendezi a törvény azt a helyzetet is, amikor az eljárásban részt vevő személyeknél nem biztosított az államtitok vagy szolgálati titok biztonságos birtoklása. Ebben az esetben a törvény előírja, hogy a titkot tartalmazó iratról másolatot kell készíteni, és lehetővé kell tenni, hogy a másolatot a hatóság hivatali munkaidejében tanulmányozhassák az érdekeltek. A törvény a fegyveregyenlőség elvére is tekintettel úgy rendelkezik, hogy az államtitkot tartalmazó iratot a bírósági tárgyalás idejére az érdekeltek rendelkezésére kell bocsátani.

A törvény - a hatályos szabályokkal egyezően - részletesen meghatározza, hogy mely iratokról nem adható másolat.

A 23. §-hoz

A Be. új 102/A. §-ában leírt rendelkezés alapján a hatóság különösen indokolt esetben kezdeményezheti, hogy a büntetőeljárás bármely szereplője, illetve ezek valamelyikére tekintettel más személy védelemben részesüljön.

A 24. §-hoz

A Be. 127. §-a a nyomozás megtagadásának sajátos esetét szabályozza a bűncselekmény elkövetésével alaposan gyanúsítható személlyel történő együttműködés esetében, ha az együttműködéshez fűződő nemzetbiztonsági vagy bűnüldözési érdek jelentősebb, mint az állam büntetőjogi igényének érvényesítéséhez fűződő érdek. A törvény ennek a nyomozás-megtagadási lehetőségnek az alkalmazását korlátozza: a nyomozás nem tagadható meg azzal szemben, aki más életének szándékos kioltásával járó bűncselekmény elkövetésével alaposan gyanúsítható.

A 25. §-hoz

A törvény 25. §-a a nyomozás megtagadásának sajátos esetét iktatja be a Be.-be, amely a bűncselekmény elkövetésének alapos gyanúja esetében az ügyészt jogosítja fel a nyomozás megtagadására, ha a bűncselekmény elkövetésével alaposan gyanúsítható fedett nyomozó a szolgálati feladatának teljesítése közben bűnüldözési érdekből követett el bűncselekményt. A feltétel az, hogy a bűnüldözési érdek jelentősebb legyen, mint az állam büntetőjogi igényének érvényesítéséhez fűződő érdek. A (2) bekezdés az államnak a kártérítési kötelezettségéről rendelkezik. A (4) bekezdés kizárja a nyomozás megtagadását, ha a fedett nyomozó más életének szándékos kioltásával járó bűncselekmény elkövetésével alaposan gyanúsítható. Az utóbbi rendelkezés összhangban áll a törvény 24. §-ával.

A 26. §-hoz

A Be. 129/A. §-a a nyomozásnak a 127. § (2) bekezdése alapján történt megtagadása esetén a kárnak az állam általi megtérítéséről rendelkezik. Ennek megfelelő rendelkezést tartalmaz az új Be. 192. §-ának (3) bekezdése, de azt is kimondja, hogy ha a kár megtérítéséről polgári perben kell határozni, a kárigény jogalapját vélelmezni kell. Ezt a rendelkezést indokolt beiktatni a Be. 129/A. §-ának (2) bekezdésébe is.

A 27. §-hoz

1. A Magyar Köztársaság az euro-atlanti csatlakozással összefüggésben az utóbbi években több olyan nemzetközi egyezményt kötött meg, amely miatt szükséges a hatályos büntetőeljárási szabályok módosítása. E módosításokat végzi el a törvény 27. és 29. §-a

2. A Magyar Köztársaság Kormánya és az Egyesült Államok Kormánya közötti, az Egyesült Államok Fegyveres Erőinek a Magyar Köztársaság területén történő tevékenységéről szóló Megállapodás, valamint az annak mellékletét képező Végrehajtási Megállapodások megerősítéséről és kihirdetéséről szóló 1997. évi XLIX. törvény (Megállapodás) 8. Cikkének 8.1. pontja előírja magyar hatóságok részére, hogy egyes nyomozási cselekményekbe az Egyesült Államok fegyveres erőinek katonai rendőrségét be kell vonni.

Így a Megállapodás 8. Cikkének 1. a) pontja rendelkezik a közös helyszíni szemléről és a közös tényállás megállapításról, a Megállapodás 9. Cikkének 2. a) pontja rendelkezik az értesítési kötelezettségről közlekedési baleset esetén, a Megállapodás 9. Cikkének 2. c) pontja szerint a terhelt vagy tanú kihallgatásának az amerikai hatóság képviselőjének jelenlétében kell történnie, és Megállapodás 8. Cikkének 1. c) pontja szerint a rendőrségnek a nyomozási cselekményről készített jegyzőkönyv vagy jelentés egy példányát az amerikai hatóságokhoz el kell juttatnia, illetőleg a rendőrségnek az amerikai hatóságok számára a szükséges információkat rendelkezésre kell bocsátania.

3. A Be. pontosan felsorolja a büntető ügyben eljáró hatóságokat, konkrét feladat- és hatáskört telepít e hatóságokhoz. Meghatározza, hogy az eljárási cselekményeken ki és milyen minőségben lehet jelen, szabályozza az iratok megismerésének jogát. Nem rendelkezik azonban arról, hogy a nyomozó hatóság - az eljárásban résztvevő személyeken és a többi hatóságokon kívül - kit tartozik értesíteni nyomozási cselekmény elvégzéséről, és arra sem ad lehetőséget, hogy a nyomozási cselekményeknél külföldi állam hatóságának tagjai legyenek jelen.

Ezért a hatályos Be. 131. §-át a Megállapodásnak a nyomozási cselekményeken való jelenlét szabályaira figyelemmel, ki kell egészíteni azzal, hogy a törvénnyel kihirdetett nemzetközi szerződés rendelkezése alapján, a külföldi állampolgárságú gyanúsított ellen indult eljárás, illetve a külföldi állampolgárságú sértett sérelmére elkövetett bűncselekmény miatt indult eljárás során a nyomozási cselekményt a külföldi állam hatóságának tagja jelenlétében kell lefolytatni.

A 28. §-hoz

Az új Be.-nek a nyomozó hatóság egyéb adatszerző tevékenységét szabályozó 178. §-a (4) bekezdése lehetővé teszi, hogy a nyomozó hatóság az ügyész engedélyével a nyomozás során a nyomozó hatóság olyan tagját is igénybe vegye, aki e minőségét leplezi, a törvény ezt fedett nyomozónak nevezi.

A törvény a Be.-nek a nyomozásról szóló VI. fejezetét „Fedett nyomozó igénybevétele” alcímmel és a 131/A. §-sal egészíti ki, e § összhangban áll az új Be. 178. §-ának (4) bekezdésével.

A 29. §-hoz

1. Az 1995. évi CII. törvénnyel kihirdetett, az Észak-atlanti Szerződés részes államai és a „Békepartnerség” más résztvevő államai közötti, fegyveres erőik jogállásáról szóló Megállapodás és annak Kiegészítő Jegyzőkönyve I. Cikke szerint, ha a Megállapodás vagy bármely kiegészítő jegyzőkönyve részes államaira vonatkozólag másképp nem rendelkezik, a jelen Megállapodás valamennyi részes állama úgy fogja alkalmazni az Észak-atlanti Szerződés Szervezete részes államainak fegyveres erőik jogállásáról szóló 1951. június 19-i, londoni megállapodása (a továbbiakban: SOFA) előírásait, mintha annak a jelen Megállapodás valamennyi részes állama részese lenne.

A békepartnerségi szerződést kihirdető 1995. évi CII. törvény mellékletében található SOFA Egyezmény VII. cikke foglalkozik a büntetőjogi kérdésekkel. A VII. Cikk 1-4. pontja joghatósági rendelkezéseket tartalmaz, e rendelkezéseknek megfelelően a nemzetközi bűnügyi jogsegélyről szóló 1996. évi XXXVIII. törvény kiegészítését a büntető jogszabályok módosításáról szóló 1998. évi LXXXVII. törvény végzi el.

2. A VII. Cikk 5. pontja értesítési és együttműködési kötelezettséget ír elő a fogadó és a küldő állam hatóságai számára az őrizetbe vétel és az átadás, valamint a bűncselekményt érintő összes szükséges nyomozati cselekmény végzése, és a bizonyítékok gyűjtése - beleértve ebbe a lefoglalást és adott esetben a bűnelkövetéssel kapcsolatos tárgyak átadását - kapcsán.

A SOFA VII. Cikkének 5. a) pontjában előírt együttműködési kötelezettség (őrizetbe vétel és átadás a joghatósággal rendelkezőnek) érinti a Be. 91. §-át. A hatályos szabályok szerint a hatóságok a törvényben meghatározott esetekben a terheltet őrizetbe vehetik. Tekintettel arra, hogy a Be. 130. §-ának (2) bekezdése szerint az őrizetbe vételt halaszthatatlan cselekményként is el lehet rendelni, a SOFA VII. Cikkének 5. a) pontja miatt a Be-t nem szükséges módosítani, mivel abban az esetben, ha az őrizetbe vett személy által elkövetett bűncselekményre a magyar hatóságoknak nincs joghatósága, a nemzetközi bűnügyi jogsegélyről szóló 1996. évi XXXVIII. törvény rendelkezései szerinti eljárási jogsegélyről [61. § (2) bek.], illetőleg a büntetőeljárás átadásáról lehet szó.

A SOFA VII. Cikkének 5. b) pontjában előírt értesítési kötelezettség alapján az őrizetbe vételről értesíteni kell az őrizetbe vett személy államának katonai hatóságait. A Be. 91. § (6) bekezdése szerint a katona őrizetbe vételéről értesíteni kell a parancsnokát is. A Be. e bekezdése ugyan nem utal vissza a Btk. 122. §-ának (1) bekezdésére, de feltehető az a törvényhozói szándék, hogy a 91. § (6) bekezdésének alkalmazása során sem kívánt eltérni attól, hogy ahol a Be. katonáról rendelkezik, ott ezen a Btk. 122. §-ának (1) bekezdésében meghatározott személyt kell érteni.

A SOFA VII. Cikkének 6. a) pontjában előírt együttműködési kötelezettséget lefedi a jogsegélytörvényben szabályozott eljárási jogsegély [61. § (2) bek.], ezért ennek a kötelezettségnek a Be-ben történő kodifikációja szükségtelennek tűnik. A SOFA VII. Cikkének 6. b) pontjában előírt értesítési kötelezettség pedig nem a Be. szabályozási tárgykörébe tartozó kérdés.

3. A VII. Cikk 9. pontja szerint, amennyiben a küldő állam fegyveres erejének vagy polgári állományának tagja, illetve e személy hozzátartozója ellen a fogadó állam büntetőeljárást folytat, az illető személynek joga van arra, hogy kapcsolatot tarthasson fenn a küldő állam kormányának képviselőjével, és amennyiben azt a bírósági eljárás szabályai megengedik, ezen képviselő részt vehessen a tárgyaláson.

Mindezekre figyelemmel indokolt a Be. 133. §-ának olyan tartalmú kiegészítése, amely a külföldi állampolgárságú személy kihallgatásán megengedi a külföldi állam konzuli tisztviselőjének jelenlétét.

A 30. §-hoz

1. A Be. 134. §-a a nyomozási cselekményeknél az érdekeltek részvételét szabályozza. Az (1) bekezdés első mondata azt az alapvető rendelkezést tartalmazza, hogy a védő a gyanúsított és a tanú kihallgatásánál jelen lehet, a kihallgatotthoz kérdéseket intézhet. A különösen védett tanú kihallgatásánál azonban a Be.-nek a törvény 48. §-ával beiktatott 379/E. §-a (1) bekezdése szerint csak az ügyész lehet jelen. Ezért a Be. 134. §-a (1) bekezdésének első mondatát ki kell egészíteni azzal, hogy a védő a tanú kihallgatásánál akkor lehet jelen, ha e törvény eltérően nem rendelkezik.

2. A Be. 134. §-a (3) bekezdésének kiegészítése is a tanú védelme szempontjából indokolt rendelkezés.

A 31. §-hoz

Egy évre fel kell függeszteni a nyomozást abban az esetben, ha a kábítószerfüggő gyanúsított büntethetőségét megszüntető okból (Btk. 282/A. (6) bek. a) vagy b) pont) a nyomozás megszüntetésének lehet helye. Ez abban az esetben alkalmazható, ha a kábítószerfüggő gyanúsított vállalja a folyamatos, kábítószerfüggőséget gyógyító kezelést. Amennyiben vállalását nem teljesíti az eljárást folytatni kell.

A 32. §-hoz

A Be. 139. §-ának (2) bekezdése a nyomozás megszüntetését teszi lehetővé a bűncselekmény elkövetésével alaposan gyanúsítható személlyel szemben, ha a nyomozó hatósággal történt együttműködéséhez fűződő nemzetbiztonsági vagy bűnüldözési érdek jelentősebb, mint az állam büntetőjogi igényéhez fűződő érdek. A törvény ezt - a 24. §-sal összhangban - kiegészíti azzal, hogy a nyomozás nem szüntethető meg azzal szemben, aki más életének szándékos kioltásával járó bűncselekmény elkövetésével gyanúsítható alaposan.

A 33-34. §-hoz

A Be. 141/A. §-a a nyomozásnak a 139. § (2) bekezdése alapján történt megszüntetése esetén az állam kártérítési igényéről rendelkezik. A törvény - a 26. §-sal összhangban - a Be. 141/A. §-ának (1) bekezdését azzal egészíti ki, hogy ha a kártérítésről polgári perben kell határozni, a kárigény jogalapját vélelmezni kell.

A 35. §-hoz

Az új Be. 192. §-a rendelkezik a nyomozás megszüntetéséről az együttműködő gyanúsítottal és a fedett nyomozóval szemben.

A törvény az új Be. 192. §-ának (2) és (7) bekezdését, valamint a (3)-(4) bekezdésének a fedett nyomozóra vonatkozó rendelkezéseit iktatja be a Be.-be „A nyomozás megszüntetése a fedett nyomozóval szemben” alcímet viselő 141/C. §-ként.

A 36. §-hoz

A Be. 142. §-a a nyomozás iratainak ismertetését szabályozza. Az (1) bekezdés a gyanúsított és a védő számára a nyomozás iratainak megtekintésére ad lehetőséget. A törvény által beiktatott új (2) bekezdés egyértelműen kimondja: a nyomozás iratainak ismertetésénél lehetővé kell tenni, hogy a gyanúsított és a védő a nyomozás során keletkezett iratokat megismerhesse, ez alól kivételt jelentenek a zártan kezelt iratok, amelyeknek a korlátozás nélküli megismerése az iratok zárt voltával állna ellentétben.

A 37. §-hoz

A tanúvédelem új szabályainak a Be.-be történő beiktatása a Be.-nek a vádiratról rendelkező 146. §-ának kiegészítését is szükségessé teszi. A Be. 146. §-ának új (7) bekezdése a különösen védett tanú vallomásáról készült jegyzőkönyvi kivonatnak a vádirat bírósági példányához csatolását írja elő, ez megfelel az új Be. 219. §-a (1) bekezdése b) pontjának.

A Be. 146. §-ának új (8) bekezdése nem a különösen védett tanúra vonatkozik, hanem arról az esetről rendelkezik, ha a tanú nevének, illetőleg adatainak zárt kezelését rendelték el. Ebben az esetben a tárgyalásra idézendő tanú nevét, illetőleg adatait nem a vádiratban, hanem külön zárt iratban kell közölni. Ez az új Be. 219. §-ának (2) bekezdésével van összhangban.

A 38. §-hoz

Az ügyész a vádemelést azoknál a kisebbsúlyú büncselekményeknél 1-2 évre elhalaszthatja, amennyiben úgy ítéli meg, hogy a pártfogó felügyelettel a gyanúsított jövőbeni magatartására kedvező hatással lesz. Vádat emel az ügyész akkor, ha a gyanúsított az elhalasztás ellen panasszal él, vagy a pártfogó felügyelet magatartási szabályait súlyosan megszegi, illetve az elhalasztás tartama alatt elkövetett bűncselekmény időtartama alatt elítélik vagy próbára bocsájtják. Ha az elhalasztás tartama eredményesen eltelt az ügyész a nyomozást megszünteti.

A 39. §-hoz

A Be. VI. fejezetének II. címe a vétségi eljárásban folytatott nyomozásnak a bűntetti eljárástól eltérő szabályait tartalmazza. Ezeknek az egyszerűsítő jellegű rendelkezéseket nem lenne célszerű alkalmazni, ha az ügyben szereplő tanút különösen védetté nyilvánították. Ezért a törvény egyértelműen kizárja a vétségi eljárás szabályainak alkalmazását, ha az ügyben tanút védetté nyilvánítottak.

A 40. §-hoz

Abban az esetben, ha a Btk. 282/A. § (6) bek. a)-b) pontjában leírtak fennállnak és a nyomozást nem függesztették föl, az elsőfokú bíróság egy ízben egy évre felfüggeszti az eljárást, ha a kábítószerfüggő vállalja a 31. §-nál részletezett feltételeket.

A 41. §-hoz

A Be. 180. §-ának (2) bekezdése az első fokú bíróság tárgyalására idézésről, illetőleg a tárgyalásról értesítésről rendelkezik. Az új Be. 280. §-ának (2) bekezdése szerint a különösen védett tanú a tárgyalásra nem idézhető. A törvény ennek megfelelő rendelkezéssel egészíti ki a Be. 180. §-ának (2) bekezdését.

A 42. §-hoz

Az új Be. 263. §-ának (3) bekezdése a tanács elnökének feladatait határozza meg abban az esetben, ha az ügyész különösen védett tanú vallomását kívánja bizonyítási eszközként felhasználni. Ha a vádlott, illetőleg a védő a különösen védett tanúhoz kérdés feltevését indítványozza, az új Be. 268. §-ának (2) bekezdése szerint a bíróság elrendelheti, hogy a nyomozási bíró a különösen védett tanút ismételten hallgassa ki.

Az új Be. 268. §-ának (3) bekezdése a különösen védett tanú ismételt kihallgatása során a nyomozási bíró feladatává teszi a gondoskodást arról, hogy a tanú személyére és tartózkodási helyére a vallomásáról készült jegyzőkönyv-kivonat alapján ne lehessen következtetni.

A törvény a Be.-t 180/A. §-sal egészíti ki, amely tartalmában megfelel az új Be. említett rendelkezéseinek.

A 43. §-hoz

Az új Be. 296. §-ának (2) bekezdése szerint a különösen védett tanú a tárgyaláson nem hallgatható ki. A törvény a Be.-nek a tanú kihallgatásáról szóló 201. §-át ennek megfelelő (3) bekezdéssel egészíti ki.

A 44. §-hoz

A Be.-nek a bizonyítás kiegészítéséről szóló 206. § (2) bekezdése a bizonyítás felvételének helyéről és idejéről való értesítésről rendelkezik.

A törvény az új Be. 304. §-a (3) bekezdésének első mondatával összhangban a Be. 206. §-ának (2) bekezdését azzal egészíti ki, hogy a vádlott, a védő és a sértett értesítését mellőzni kell, ha ennek következtében a tanú zártan kezelt adatai a vádlott, a védő és a sértett előtt ismertté válnának.

A 45. §-hoz

A törvény beilleszti az új Be. 327. § (2) bekezdése szerinti rendelkezést a hatályos büntető eljárási jogba.

A 46. §-hoz

1. A törvény 5. §-a kiegészíti a Be. 57. §-át az elkobzással érintett dolog tulajdonosára vonatkozó rendelkezéssel. A törvény 46. §-a az ilyen egyéb érdekelt jogorvoslati lehetőségeinek szabályait tartalmazza. Ha az első fokú bíróság a büntetőügyben vádlottként nem szereplő személy tulajdonát kobozza el, a Be. hatályos szabályai szerint ez a személy egyéb érdekeltként részt vehet az eljárásban, és az őt érintő elsőbírói rendelkezés ellen jogorvoslattal élhet. A másodfokú bíróság a fellebbezés elbírálása során az elkobzásra vonatkozó ítéleti rendelkezést helyben hagyhatja, megváltoztathatja, vagy hatályon kívül helyezheti.

2. Ha a másodfokú bíróság az egyéb érdekelt vagy más jogosult fellebbezése folytán az egyéb érdekelttől történő elkobzást kimondó rendelkezést nem változtatta meg, és nem helyezte hatályon kívül, továbbá, ha az elkobzást kimondó rendelkezést megváltoztatta ugyan, de az elkobzást nem mellőzte, a törvény lehetőséget ad az egyéb érdekelt számára tulajdonjogi igényének polgári perben történő érvényesítésére. Ezért a törvény részletesen szabályozza, hogy az elkobzást kimondó rendelkezés érdemi megváltoztatásának hiányában mely bíróságnak milyen kötelezettségei vannak az egyéb érdekelt jogainak érvényesítése érdekében.

3. A törvény rendelkezést tartalmaz arra nézve is, hogy a polgári perben eljáró bíróság az egyéb érdekelt tulajdonjogi igényét a Polgári perrendtartás szabályai szerint bírálja el.

A 47. §-hoz

A vádemelés elhalasztásának tartama alatt akkor is vádemelésnek van helye, ha a fiatalkorú elkövetővel szemben a bíróság javítóintézeti nevelést alkalmaz.

A 48. §-hoz

Az új Be. 478. §-a a sorkatonai szolgálatot teljesítő tanú védelme érdekében lehetővé teszi, hogy a tanú más szolgálati helyre történő vezénylését vagy áthelyezését kérje.

A törvény ennek megfelelő 338/A. §-sal egészíti ki a Be.-nek a katonai büntetőeljárást szabályozó XV. fejezetét.

A 49. §-hoz

A különösen védett tanú kihallgatását a Be.-be a törvény 49. §-ával beiktatott 379/D-379/F. § szerint a megyei bíróság elnöke által kijelölt helyi bírósági bíró folytatja le. A tanú különösen védetté nyilvánítására a katonai büntetőeljárásban is sor kerülhet, ezt a megyei bíróság katonai bírájának feladatává indokolt tenni. A törvény a Be-t ennek megfelelő 341/A. §-sal egészíti ki.

Az 50. §-hoz

1. A törvény a Be.-t a különösen védett tanú kihallgatásáról szóló 379/D-379/F. §-sal egészíti ki.

Az új Be. 207. §-a (2) bekezdésének d) pontja szerint a vádirat benyújtása előtt a nyomozási bíró dönt az ügyész indítványára a tanú különösen védetté nyilvánításáról, és a (3) bekezdése szerint a nyomozási bíró kihallgatja a különösen védett tanút. Minthogy a Be. a nyomozási bíró fogalmát nem ismeri, a törvény által a Be-be beiktatott 379/D. § (1) bekezdése a megyei bíróság elnöke által kijelölt helyi bírósági bíró feladatává teszi a tanú különösen védetté nyilvánítását és a különösen védett tanú kihallgatását, valamint az ilyen tanú közreműködésével folytatott bizonyítási cselekmények megtartásának elrendelését.

A Be-be beiktatott 379/D. § (3) bekezdése a kijelölt bíró illetékességét az új Be. 208. §-a (1) bekezdésének a nyomozási bíró illetékességéről szóló rendelkezésének megfelelően szabályozza.

2. A Be-be beiktatott 379/E. § a különösen védett tanúnak a kijelölt bíró által tartott meghallgatáson történő kihallgatásáról rendelkezik. Ennek tartalma az új Be. 213. §-a (2) és (4) bekezdésének a lényeges rendelkezéseit veszi át.

3. A Be-be beiktatott 379/F. § a kijelölt bíró által hozott határozat elleni fellebbezés elintézésének szabályait tartalmazza.

A 51-53. §-hoz

 A törvény módosításokkal hatályba lépteti az új Be. 590-596. §-ait, amelyek a végrehajtás során a bíróságokra háruló feladatokról rendelkeznek. A törvény szerinti módosítások a jogorvoslati jog biztosítására, a halasztási kérelem és a fellebbezés halasztó hatályának kizárására, az egészségügyi állapot orvosszakértő általi megállapítására, illetve a büntetésvégrehajtás keretei között való kezelhetőség tekintetében a BVOP egészségügyi igazgatósága nyilatkozatára irányulnak.

Az 54. §-hoz

A Be-nek a törvény 23. §-ával beiktatott 120/A. §-a különösen indokolt esetben lehetővé teszi, hogy a büntetőeljárás résztvevői külön jogszabályban meghatározott személyi védelmében részesüljenek. Ennek a külön jogszabálynak a megalkotására ad felhatalmazást a törvény a Be.-be beiktatott 403/A. §-ban.

Az 55. §-hoz

A jogalkotó itt rendelkezik a pártfogó felügyelet tartalmáról és részletes szabályairól.

-----STARTING---POINT---VEGE---

Az 56. §-hoz

1. Az 56. § (1) bekezdése a törvény 1999. március 1-jei hatálybalépéséről rendelkezik.

2. A (2) bekezdés az ügyintézés folyamatosságának biztosítása érdekében akként rendelkezik, hogy a megyei bíróság első fokú hatáskörének törvény szerinti kiterjesztése nem érinti a jelenleg helyi bíróságon folyamatban lévő ügyek elintézését. Azokban az ügyekben, amelyekben a bíróság az ügy feldolgozását már megkezdte, nem indokolt ugyanis pusztán a hatásköri szabályok megváltozása miatt az eljárást elölről kezdeni.

3. A (3) bekezdés a Be-nek a nyomozás megtagadásával kapcsolatos 129/A. §-a (3) bekezdését és a nyomozás megszüntetésére vonatkozó 141/A. §-ának (3) bekezdését helyezi hatályon kívül, mivel e rendelkezések a fedett nyomozókra vonatkozó új szabályok beiktatásával feleslegessé váltak.

4. Minthogy a törvény nagy terjedelemben módosítja a Be-t, a jogbiztonság érdekében indokolt a törvény szövegét a módosításokkal egységes szerkezetben közzétenni. Erről rendelkezik az (4) bekezdés.