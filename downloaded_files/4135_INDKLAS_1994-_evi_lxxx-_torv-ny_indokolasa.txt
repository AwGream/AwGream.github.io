1994. évi LXXX. törvény indokolása

az ügyészségi szolgálati viszonyról és az ügyészségi adatkezelésről

-----STARTING---POINT---ALTALANOS--- 

Az új Munka Törvénykönyve, illetőleg az ahhoz kapcsolódó törvények, továbbá a személyes adatok védelméről és a közérdekű adatok nyilvánosságáról szóló törvény elfogadása olyan helyzetet teremtett, amelyben szükségessé vált az ügyészek és más ügyészségi alkalmazottak ügyészségi szolgálati viszonyának, valamint az ügyészségi adatkezelés törvényi szintű szabályozása:

1/ A Magyar Köztársaság ügyészségéről szóló - jelenleg is hatályos - 1972. évi V. törvény az ügyészek, ügyészségi titkárok, fogalmazók és nyomozók munkaviszonyára vonatkozóan alig, a többi ügyészségi alkalmazott munkaviszonya tekintetében pedig egyáltalán nem állapított meg szabályokat, mivel a korabeli jogfelfogásnak megfelelően valamennyi munkajogviszonyt egységesen a korábban hatályban volt Munka Törvénykönyve és végrehajtási rendeletei szabályozták.

Azontúl, hogy a jelenleg hatályos ügyészi törvény munkajogi szabályai csak néhány kérdést érintenek, közülük egyesek ma már alkalmazhatatlanok is. Így a hatályos ügyészi törvény - a Munka Törvénykönyvére utalva - csak a fegyelmi felelősségre vonás rendjének megállapítására jogosítja fel a legfőbb ügyészt, a fegyelmi felelősségre vonás anyagi jogi szabályait azonban nem határozza meg, hiszen azokat a korábbi Munka Törvénykönyve tartalmazta. Az új Munka Törvénykönyve megszüntette a hatálya alá tartozó munkavállalók tekintetében a fegyelmi felelősségre vonás lehetőségét, így jelenleg az ügyészségnél a fegyelmi felelősségre vonáshoz szükséges törvényi szabályozás hiányzik.

Az új Munka Törvénykönyve - eredendően a gazdasági szféra munkajogi viszonyait rendezve - a szabályozás jellegéből következően számos olyan rendelkezést tartalmaz, amely az ügyészségnél nem alkalmazható. Ilyenek például az üzemi tanácsra és a kollektív szerződésre vonatkozó rendelkezések.

Az új Munka Törvénykönyve tehát - az ügyészségre vonatkozó sajátos törvényi szabályozás nélkül - az ügyészségi alkalmazottak munkajogi helyzetének a rendezésére nem alkalmas. Hasonlóképpen nem alkalmas az ügyészségi szolgálati viszony szabályozására a másik két munkajogi tárgyú - a köztisztviselők jogállásáról, illetőleg a közalkalmazottak jogállásáról szóló - törvény sem.

Az új munkajogi törvények megalkotása a bírósági dolgozók esetében is szükségessé tette a bírósági szervezeti törvény módosítását, bár ez a törvény a hatályos ügyészi törvényhez képest korábban is lényegesen tágabb körű szabályozást tartalmazott a munkajogi kérdésekben.

Ma már - a bíróságokról szóló 1972. évi IV. törvény módosításáról rendelkező 1993. évi XCI. törvény elfogadását követően - az igazságszolgáltatáson belül csak az ügyészség esetében hiányzik az átfogó és törvényi szintű szabályozás.

Az így előállott helyzetben az igazságszolgáltatás két ágában dolgozók munkajogi helyzete lényegesen eltérővé vált, holott már a bírák, az ügyészek, a bírósági és ügyészségi dolgozók előmeneteléről és javadalmazásáról szóló 1990. évi LXXXVIII. törvény megalkotásakor is irányadó szempont volt, hogy a bíróság és az ügyészség tekintetében ne legyen eltérő szabályozás. Jelenleg azonban az ügyészségi dolgozók esetében kevésbé kedvező szabályok érvényesülnek például a szabadság, a rendkívüli munkavégzés tekintetében, a jubileumi jutalomra vonatkozóan pedig hiányzik a szabályozás. Eltér az ügyészségi dolgozók helyzete a belföldi napidíj mértéke tekintetében a bírósági dolgozókétól, de a köztisztviselőkétől is.

A bíróságokról szóló 1972. évi IV. törvény módosításáról rendelkező 1993. évi XCI. törvényben foglaltakkal való konzisztencia megteremtése, az egységes szabályozáshoz fűződő érdek az ügyészségnél is szükségessé teszi a bírákéval, illetőleg más bírósági dolgozókéval egyező juttatások bevezetését.

2/ A személyes adatok védelméről és a közérdekű adatok nyilvánosságáról szóló 1992. évi LXIII. törvény 3.§-ának (1) és (2) bekezdése a személyes adatok, illetőleg a különleges adatok kezelését törvényi szabályozáshoz köti; ennek hiányában az említett törvény rendelkezéseit kell alkalmazni.

A hatályos ügyészi törvény, illetőleg a büntetőeljárásról szóló 1973. évi I. törvény nem tartalmaz adatkezelésre vonatkozó rendelkezéseket, ezért ennek törvényi szabályozása az adatvédelmi törvény hatályba lépése után ugyancsak szükségessé vált.

A büntetőeljárásról szóló törvény például a büntetett előéletre vonatkozó adatok (mint különleges adatok) nyomozó hatósági nyilvántartásáról nem rendelkezik, holott ezek kezelését a bűnmegelőzés vagy a bűnüldözés érdekében - szigorú és együttes feltételként az erre irányuló törvényi szabályozás megléte esetén - teszi csak lehetővé az adatvédelmi törvény a nyomozó hatóságok számára.

A személyes adatok védelméhez és a közérdekű adatok nyilvánosságához fűződő alapvető érdekek indokolják, hogy azok a jogviszonyok, amelyek az ügyészi szervezet büntetőjogi, magánjogi és közigazgatási jogi, továbbá igazgatási és személyügyi tevékenységében az általános adatvédelmi megoldásoktól eltérő szabályozást tesznek szükségessé - vagyis az adatvédelmi törvény szabályai alapján nem kezelhetőek - törvényi szabályozást nyerjenek.

-----STARTING---POINT---RESZLETES---

I. Fejezet

BEVEZETŐ RENDELKEZÉSEK

A törvény hatálya

Az 1. §-hoz

A Javaslat szerinti szabályozás hatálya kiterjed a Magyar Köztársaság ügyészsége által foglalkoztatott valamennyi ügyészségi alkalmazott ügyészségi szolgálati viszonyára.

Az ügyészségi szolgálati viszony sajátos munkavégzésre irányuló jogviszony. A munkaviszonytól való eltérés alapvető oka - a közszolgálati és a közalkalmazotti jogviszonyhoz hasonlóan - az ügyészségnek a költségvetésből történő finanszírozása. A köztisztviselők és a közalkalmazottak jogállásáról rendelkező törvényektől való eltérést pedig az ügyészségnek az igazságszolgáltatásban betöltött szerepe indokolja.

A Javaslat elsődlegesen az ügyészek ügyészségi szolgálati viszonyára vonatkozó szabályokat rögzíti. Az ügyészségi titkár, fogalmazó, nyomozó ügyészségi szolgálati viszonyára - a Javaslatban meghatározott eltérésekkel - az ügyészekre vonatkozó szabályokat kell alkalmazni. E szabályok a tisztviselő, ügykezelő és a fizikai alkalmazott esetében - a rájuk megállapított sajátos rendelkezések mellett - pedig csak akkor alkalmazhatók, ha azt a Javaslat kifejezetten így rendeli.

A munkáltatói jogkör gyakorlója

A 2. §-hoz

A Javaslat meghatározza a munkáltatói jogkör gyakorlóját is. Lényeges garanciális szabály, hogy az ügyész, az ügyészségi titkár, fogalmazó, nyomozó esetében nincs helye a munkáltatói jogkör átruházásának az olyan jogkör tekintetében, amelynek gyakorlójaként a törvény a legfőbb ügyészt nevezi meg.

II. Fejezet

AZ ÜGYÉSZSÉGI TESTÜLETEK

Az ügyészségi alkalmazottak tanácsa és az Ügyészségi Alkalmazottak Országos Tanácsa.

A 3-7. §-hoz

A Javaslat biztosítja az ügyészségi alkalmazottak részvételi jogát az ügyészség vezetésében és meghatározza a részvétel formáit.

Az ügyészségi alkalmazottak tanácsa a Legfőbb Ügyészségen, a Katonai Főügyészségen, a főügyészségeken és az Országos Kriminológiai és Kriminalisztikai Intézetnél működik; a Katonai Főügyészségen, a főügyészségeken létrehozott tanácsok hatásköre kiterjed az alájuk rendelt ügyészségi szervekre is. A Magyar Köztársaság ügyészségének centralizált irányításából következően a Javaslat Országos Tanács létrehozásáról is rendelkezik.

A Javaslat az alkalmazotti tanács számára egyetértési jogot állapít meg a jóléti célú pénzeszközök felhasználásával, illetőleg az ilyen jellegű intézmények és ingatlanok hasznosításával kapcsolatos tervek elfogadása tekintetében. A munkáltató számára a Javaslat véleményeztetési kötelezettséget is meghatároz olyan döntések előtt, amelyek az ügyészségi szolgálati viszonyt alapjaiban érintik. A munkáltató kötelezettségszegése esetén az alkalmazotti tanács az intézkedés érvénytelenségének megállapítása iránt munkaügyi jogvitát kezdeményezhet.

A munkáltatói döntések jelentős része az ügyészi szervezet irányítási jellegéből adódóan az ügyészségi alkalmazottak egészét vagy nagyobb részét érinti. Ezért rendelkezik úgy a Javaslat, hogy az alkalmazotti tanácsok legalább kétharmadát érintő ügyekben, illetőleg az alkalmazotti tanácsok közötti véleményeltérés esetén az Országos Tanács jár el.

A Javaslat a munkáltató számára kötelezővé teszi az alkalmazotti tanács és az Országos Tanács működéséhez szükséges feltételek biztosítását.

A Javaslatban nem szabályozott kérdésekben az alkalmazotti tanácsra és az Országos Tanácsra a Munka Törvénykönyvének az üzemi tanácsra (központi üzemi tanácsra) vonatkozó rendelkezéseit kell megfelelően alkalmazni. Így a Munka Törvénykönyve szabályai alkalmazandók például az alkalmazotti tanács és az Országos Tanács tagjainak jelölésére, választására, az alkalmazotti tanács, Országos Tanács, illetőleg a tanácstagság megszűnésére. Nem alkalmazhatók viszont a Munka Törvénykönyve rendelkezései közül az üzemi megbízottra és az elnök díjazására vonatkozó szabályok.

Az összügyészi értekezlet

A 8. §-hoz

A Javaslat a vezetésben való részvétel jogát az ügyészek számára az összügyészi értekezlet formájában is biztosítja. Az összügyészi értekezlet tanácsadó, véleményező és javaslattételi joggal rendelkezik, továbbá megválasztja az ügyészi tanács tagjait és tisztségviselőit.

Az irányítása alá tartozó ügyészi szervezet összügyészi értekezletét a legfőbb ügyész, a katonai főügyész, a főügyész és a területi katonai ügyészséget vezető ügyész hívja össze. Kötelező az összehívás a Javaslatban felsorolt esetekben, vagy ha azt a részvételre jogosult ügyészek egyharmada, illetőleg az érdekelt munkavállalói érdekképviseleti szerv a napirend megjelölésével kéri. A legfőbb ügyész egyéb esetekben is kötelezővé teheti az összügyészi értekezlet összehívását.

Az ügyészi tanács

A 9-12. §-hoz

A Javaslat az összügyészi értekezlet által választott ügyészi tanács számára az ügyészek szolgálati viszonyát érintő alapvető kérdésekben biztosít véleménynyilvánítási jogot.

Az ügyészi tanácsot a Legfőbb Ügyészségen, a Katonai Főügyészségen és a főügyészségeken kell létrehozni. A véleménynyilvánítás joga az ügyészi tanács tagjait együttesen illeti meg.

Az ügyészi tanács tagjává ügyész választható. Kizárja a Javaslat a választhatók köréből a legfőbb ügyészt és a magasabb vezető állású ügyészt, továbbá a fegyelmi büntetés hatálya alatt álló ügyészt.

Meghatározza a Javaslat az ügyészi tanácstagság megszűnésének eseteit, s új választást ír elő, ha a tagok száma négy fő alá csökken, vagy az elnök és az elnökhelyettes tagsága megszűnik.

Az ügyészi tanácsra a Javaslat által nem szabályozott kérdésekben az alkalmazotti tanácsra vonatkozó rendelkezéseket kell alkalmazni. Ebből következően pl. a munkáltatónak kell biztosítani az ügyészi tanács működéséhez szükséges feltételeket, az ügyészi tanács tagjainak jelölésére pedig a Munka Törvénykönyve szabályai vonatkoznak. Értelemszerűen az ügyészi tanács az alkalmazotti tanács számára biztosított egyetértési jogot nem gyakorolhatja, s tájékoztatást a munkáltatótól is csak jogosítványai gyakorlásaihoz szükséges mértékben kérhet.

A szakmai kollégium

A 13. §-hoz

A Javaslat szakmai kérdésekben az ügyészek vezetésben való részvételének jogát a szakmai kollégiumok révén biztosítja.

A szakmai kollégium az azonos ügyszakban foglalkoztatott ügyészek testülete. Részletes hatáskörüket a Javaslatban meghatározott eseten túlmenően a legfőbb ügyész, illetőleg a főügyész határozza meg.

III. Fejezet

AZ ÜGYÉSZSÉGI SZOLGÁLATI VISZONY LÉTESÍTÉSE, MÓDOSÍTÁSA, A VEZETŐK MEGBÍZATÁSA, KINEVEZÉSE, A VEZETŐI MEGBÍZATÁS,KINEVEZÉS MEGSZŰNÉSE

A 14-15. §-hoz

Az ügyészségi szolgálati viszony sajátos, az általános munkaviszonytól eltérő jellege nyilvánul meg a jogviszony keletkezésére vonatkozó szabályokban is.

Az ügyészségi szolgálati viszony a legfőbb ügyész esetében az Országgyűlés által történő megválasztásával, a többi ügyészségi alkalmazott esetében pedig kinevezéssel létesül. A kinevezés általános szabályként határozatlan időre szól. A Javaslat meghatározza az alkalmazás feltételeit.

A legfőbb ügyész a megválasztása után az Országgyűlés előtt az Országgyűlés Házszabálya szerint tesz esküt, a többi ügyész pedig működésének megkezdése előtt a Javaslatban meghatározott szövegű esküt tesz. Ennek elmulasztása, vagy megtagadása esetén a kinevezés hatályát veszti.

A 16-19. §-hoz

Az ügyészeket vezetői munkakörbe - a legfőbb ügyész helyettes kívételével - a legfőbb ügyész, illetőleg a katonai főügyész nevezi ki. A Javaslat magasabb vezető állású ügyészi és vezető állású ügyészi munkaköröket különböztet meg.

A Javaslat - az ügyészi szervezet sajátosságaiból kiindulva - a pályázat kiírását a legfőbb ügyész kinevezési jogkörébe tartozó magasabb vezető állású ügyészi és a helyi vezető ügyészi munkakörökre teszi kötelezővé. Más vezetői munkaköröknél a pályázat csak a kiválasztás egyik lehetséges eszköze.

A pályázatokat a legfőbb ügyész írja ki. A pályázati felhívás nyilvános; tartalmaznia kell a pályázat elnyeréséhez szükséges valamennyi feltételt és az elbírálás határidejét. A pályázók kiválasztásának demokratizmusát az ügyészi tanács véleménynyilvánítási joga is biztosítja.

A Javaslat előírja, hogy a pályázatra kiírt munkakörbe csak azt lehet kinevezni, aki a pályázaton résztvett és a feltételeknek megfelelt. A Javaslat rendelkezéseket tartalmaz arra az esetre is, ha a pályázat nem vezet eredményre.

A 20-21. §-hoz

A Javaslat a legfőbb ügyész és a legfőbb ügyész helyettes sajátos közjogi helyzetére figyelemmel tételesen meghatározza a legfőbb ügyészi és a legfőbb ügyész helyettesi megbízatás megszűnésének eseteit és az ezekhez kapcsolódó részletes szabályokat. A két megbízatás megszűnésének esetei, illetőleg az azokkal kapcsolatos szabályok - e két ügyészségi vezető eltérő közjogi helyzetére tekintettel - nem azonosak és a többi ügyészségi vezetői tisztség megszűnésének eseteitől, szabályaitól is különböznek.

A legfőbb ügyészi és a legfőbb ügyész helyettesi megbízatás megszűnésének jogcímei közül a legfőbb ügyész megbízatási időtartamának letelte, a felmentés és a lemondás nem érinti az ügyészségi szolgálati viszonyt. A Javaslat mind három esetben lehetővé teszi, hogy a korábbi legfőbb ügyészt, illetőleg legfőbb ügyész helyettest - hozzájárulásukkal - más ügyészi munkakörbe helyezzék. A megbízatás más jogcímen történő megszűnése az ügyészségi szolgálati viszony megszűnését is eredményezi.

A 22. §-hoz

A legfőbb ügyész és a katonai főügyész kinevezési jogkörébe tartozó vezetői kinevezés határozatlan időre szól és az indokolás nélkül, bármikor visszavonható. Ez a megoldás is biztosítja a bizalmat vesztett, illetőleg a vezetői tisztség betöltésére alkalmatlanná vált vezető más ügyészi munkakörbe való áthelyezésének lehetőségét.

A Javaslat következetesen érvényesíti azt az elvet, hogy a vezetői kinevezés megszűnése általános szabályként nem érinti az ügyészségi szolgálati viszony létét. A vezetői kinevezés visszavonásakor az ügyészi munkakörből eredő feladatainak ellátására egyébként képes korábbi vezetőt - választása szerint - vagy a vezetői beosztásának megfelelő vagy pedig annál alacsonyabb szintű ügyészségen más ügyészi munkakörbe kell áthelyezni.

Az ügyészi szervezetben a vezetői munkakörökbe nem csak ügyészek, hanem más pályán dolgozó jogászok is kinevezhetők. Ügyész kinevezése esetén pedig az általa addig ellátott munkakör is betöltésre kerül. Ebből következően a Javaslatban az eredeti munkakörbe való visszahelyezés kötelezettsége nem írható elő, s a vezető sem kötelezhető más ügyészi munkakör elfogadására. E miatt rendelkezik úgy a Javaslat, hogy ha a korábbi vezető az áthelyezéshez nem járul hozzá, ügyészségi szolgálati viszonya felmentéssel megszűnik, s jogosult az ezzel járó kedvezményekre.

A Javaslat biztosítja a vezető számára a vezetői munkaköréről való lemondás s más ügyészi munkakörbe való áthelyezés lehetőségét is.

A 23-24. §-hoz

Az ügyészségi szolgálati viszony létesítése a munkáltató és az ügyész egybehangzó akaratnyilatkozata alapján történik, így módosítására is - a Javaslatban és a Munka Törvénykönyvében meghatározott kivételekkel - csak ilyen módon, a felek közös megegyezésével nyílik lehetőség. Ehhez kapcsolódóan külön rendelkezéseket tartalmaz a Javaslat az ügyész más szolgálati helyre történő áthelyezésére, illetőleg kirendelésére.

IV. Fejezet

AZ ÜGYÉSZSÉGI SZOLGÁLATI VISZONY MEGSZŰNÉSE

A legfőbb ügyész és legfőbb ügyész helyettes ügyészségi szolgálati viszonyának megszűnése

A 25. §-hoz

A legfőbb ügyész és legfőbb ügyész helyettes közjogi helyzete indokolja ügyészségi szolgálati viszonyuk megszűnésének a többi ügyészétől eltérő szabályozását. Eltérőek a felmentésükre vonatkozó szabályok, nem teszi lehetővé a Javaslat az ügyészségi szolgálati viszony közös megegyezéssel, rendkívüli lemondással történő megszüntetését. Nincs helye velük szemben fegyelmi eljárás indításának, s így az ügyészségi szolgálati viszonyuk megszüntetését eredményező legsúlyosabb fegyelmi büntetés kiszabásának sem. Tisztségük közbizalmi jellege s az ezzel járó fokozott felelősség jut kifejezésre a "hivatalvesztés kimondása" ügyészségi szolgálati viszony megszüntetési jogcímben.

A legfőbb ügyész által kinevezett ügyész ügyészségi szolgálati viszonyának megszűnése

A 26-32. §-hoz

A Javaslat tételesen meghatározza az ügyészségi szolgálati viszony megszűnésének eseteit, felsorolva a megszűnésnek a felek közös, illetőleg egyoldalú akaratán alapuló, valamint a felek akaratán kívüli okokból bekövetkező eseteit.

A munkáltatónak az ügyészségi szolgálati viszony egyoldalú megszüntetésére irányuló nyilatkozata a felmentés. E lehetőséggel a munkáltató az ügyészi pálya biztonsága érdekében csak a Javaslatban felsorolt okok esetén élhet. Az okok egy része objektív, másik része az ügyész személyében rejlik. Az utóbbinál a munkáltató megítélésétől is függ a felmentés. Az okok meghatározásán túl a Javaslat a felmentésre tilalmakat és további korlátokat is megállapít.

A katonai ügyésznek a többi ügyésztől eltérő sajátos helyzete miatt tartalmaz a Javaslat rendelkezést arra az esetre, amikor a katonai ügyész hivatásos állományú katonai szolgálati viszonya vagy ügyészségi szolgálati viszonya megszűnik.

A felmentést indokolni kell, s vita esetén bizonyítani a felmentési ok valóságát és megalapozott voltát.

A Javaslat hat havi felmentési idő megállapításával teszi lehetővé, hogy az ügyésznek kellő idő álljon rendelkezésére az új munkahely kereséséhez.

A határozatlan időre szóló kinevezés esetén az ügyész egyoldalú lemondó jognyilatkozatával bármikor megszüntetheti ügyészségi szolgálati viszonyát. A Javaslat a lemondási időt a betöltött munkakörtől függően eltérően határozza meg. Ennek oka az, hogy a magasabb vezető állású ügyészi munkakör csak pályázat útján tölthető be, így az időt igényel.

Kivételes megszüntetési lehetőség az ügyész számára a rendkívüli lemondás, amelyre csak a Javaslat által meghatározott feltételek fennállása esetén kerülhet sor. Tekintettel arra, hogy a rendkívüli lemondást a munkáltató súlyos kötelezettségszegése előzi meg, a Javaslat a munkáltatót arra kötelezi, hogy az ügyésznek felmentése esetén járó átlagkeresetet fizessen.

A határozott időre történt kinevezésnél a munkáltató számára lényeges szempont, hogy az ügyész a kinevezésben megjelölt időpontig rendelkezésre álljon, ezért az ügyészségi szolgálati viszony ilyen esetben lemondással nem szüntethető meg. Felmentéssel pedig a határozatlan idejű ügyészségi szolgálati viszonynál előírt feltételek hiányában is megszüntethető az ügyészségi szolgálati viszony, ha a munkáltató a határozott időből még hátralevő időre jutó átlagkeresetét az ügyész részére előre megfizeti.

A végkielégítés

A 33. §-hoz

A Javaslat végkielégítés fizetését írja elő az állását elveszítő és így egzisztenciálisan kiszolgáltatottá váló ügyész részére azokban az esetekben, amikor nem az ügyész magatartása idézi elő az ügyészségi szolgálati viszony megszűnését. A Javaslat kizárja a végkielégítésre való alanyi jogosultságot az olyan ügyész tekintetében, akit - egészségügyi okot kivéve - alkalmatlansága miatt mentettek fel. Nem jár végkielégítés, ha az ügyész saját jogú nyugdíjra szerzett jogot, továbbá ha - a rendkívüli lemondása kivételével - a határozott időre létesített ügyészségi szolgálati viszonya szűnik meg.

A végkielégítés összege az ügyészségi szolgálati viszonyban töltött idő tartamától függően öt-tizenhárom havi személyi alapbér.

Az ügyészségi szolgálati viszony jogellenes megszüntetése

A 34. §-hoz

A Javaslat meghatározza az ügyészségi szolgálati viszony munkáltató részéről történő jogellenes megszüntetésének jogkövetkezményeit.

Amennyiben a megszüntetés nem felel meg a Javaslat rendelkezéseinek, az ügyészt eredeti munkakörében tovább kell foglalkoztatni, s meg kell téríteni elmaradt javadalmazását és felmerült kárát. A Javaslat lehetővé teszi, hogy az ügyészségi szolgálati viszony ilyen esetben közös megegyezéssel is megszűnhessen, ha annak fenntartását az ügyész sem kívánja.

A felmentés jogellenessége abból is adódhat, hogy a munkáltató által megállapított felmentési idő rövidebb a Javaslatban meghatározottnál. Ez a felmentést nem teszi érvénytelenné, de az ügyészségi szolgálati viszony a szabályos felmentési idő utolsó napjáig tart.

Amennyiben az ügyész szünteti meg jogellenesen ügyészségi szolgálati viszonyát, ennek joghatásaként a Javaslat a hivatalvesztés fegyelmi büntetés jogkövetkezményeinek alkalmazását írja elő. Az utóbbi következtében az ügyész kizárt a módosított 1990. évi LXXXVIII. törvény (előmeneteli törvény) alapján járó külön juttatásból és meghatározott ideig újabb ügyészségi szolgálati viszony vele nem létesíthető.

V. Fejezet

AZ ÖSSZEFÉRHETETLENSÉG

A 35-40. §-hoz

Az ügyészségi szolgálati viszony egyik fontos garanciális intézménye az összeférhetetlenség szabályozása.

A Javaslat megtilt minden olyan tevékenységet, amely veszélyeztetné az ügyész pártatlan, befolyástól mentes döntését, vagy amely az ügyészi hivatással összeegyeztethetetlen. A más munkáltatónál történő s az ügyészségi szolgálati viszony munkaidejét érintő - egyébként a Javaslat által nem tiltott - munkavégzésre irányuló jogviszony is sértheti az ügyészi szervezet érdekeit. A Javaslat ezért az ilyen jogviszony létesítését a munkáltatói jogkör gyakorlójának előzetes engedélyéhez köti.

A Javaslat tartalmazza azt a klasszikus összeférhetetlenségi szabályt, amely szerint nem létesíthető olyan ügyészségi szolgálati viszony, amelyben az ügyészségi alkalmazott hozzátartozójával irányítási (felügyeleti), ellenőrzési vagy elszámolási kapcsolatba kerülne. A tilalom alól felmentés csak különösen indokolt esetben adható.

A Javaslat meghatározza azokat a kötelezettségeket, amelyek az ügyészségi alkalmazottat az összeférhetetlenségi ok felmerültekor terhelik, s szabályozza az összeférhetetlenség esetén követendő eljárást.

Az összeférhetetlenség megállapításával - annak időpontjában - az ügyészségi szolgálati viszony megszűnik. A Javaslat csupán lehetőségként írja elő a megállapítás mellőzését, ha az ügyész az összeférhetetlenségi okot az eljárás ideje alatt megszünteti. Mérlegelés körébe tartozik ugyanis annak eldöntése, hogy a már megszüntetett összeférhetetlenségi ok mennyiben befolyásolhatja az ügyész további működését.

Az Alkotmányból és más jogszabályból következően az ügyész nem lehet országgyűlési, helyi önkormányzati képviselő és polgármester. A megválasztást s a jelölést már aktív politizálás előzi meg, amely magatartás az Alkotmány tilalmába, a politikai tevékenység folytatásának tilalmába ütközik. Erre figyelemmel rendelkezik úgy a Javaslat, hogy amennyiben az ügyész országgyűlési, helyi önkormányzati képviselői választáson jelöltetni kívánja magát, köteles e szándékát bejelenteni, s a bejelentéstől a választás eredményének közzétételéig, illetőleg megválasztása esetén mandátuma igazolásáig ügyészségi szolgálati viszonya szünetel. Ez alatt az idő alatt az ügyész munkát nem végezhet. A szünetelés időtartama ügyészségi szolgálati viszonyban töltött időnek minősül. A választás eredményétől függően az ügyészségi szolgálati viszony a megválasztás napjával megszűnik, vagy folytatódik. A Javaslat kimondja azt is, hogy az országgyűlési, helyi önkormányzati képviselői és a polgármesteri megbízatás időtartamát - ha e megbízatás megszűnésekor az ügyész ismét ügyészségi szolgálati viszonyt létesít - ügyészségi szolgálati viszonyban töltött időnek kell tekinteni.

VI. Fejezet

A MINŐSÍTÉS

A 41-42. §-hoz

A minősítés az ügyész szakmai tevékenységének tényeken alapuló átfogó értékelése, amely alapján lehetőség nyílhat az előmenetel gyorsítására, vezetői kinevezésre, de az ügyészségi szolgálati viszony felmentéssel történő megszüntetésére is. A minősítést a legfőbb ügyész által meghatározott időközönként és az ügyész kérésére szolgálati viszonyának megszűnésekor kell elkészíteni.

A minősítés a munkáltatói jogkör gyakorlójának feladata. Az ügyész kérheti a szakmai kollégium (a katonai ügyész az összügyészi értekezlet) bevonását a minősítésébe, az elkészített minősítésre észrevételt tehet, s részére a minősítés egy példányát át kell adni. További lényeges garanciális szabály, hogy a minősítést az ügyész beleegyezése nélkül csak a Javaslatban meghatározott személyek tekinthetik meg.

Az ügyész a minősítés hibás vagy valótlan ténymegállapításának, illetőleg a személyiségi jogát sértő megállapításának a megsemmisítését a bíróságtól kérheti.

VII. Fejezet

A MUNKAVÉGZÉS

A 43-46. §-hoz

Az ügyész a munkáját a legfőbb ügyész és a felettese utasításának megfelelően köteles végezni. Az utasítást az ügyész kívánságára írásba kell foglalni.

A Javaslat rögzíti az ügyész jogait és kötelességeit a bűncselekményt, szabálysértést megvalósító, az ügyész életét, egészségét, testi épségét közvetlenül és súlyosan veszélyeztető, továbbá a jogellenes kár okozásával járó vezetői utasítás teljesítésének megakadályozására.

A Javaslat lehetőséget biztosít az ügyész számára, hogy ha az utasítást jogszabállyal vagy jogi meggyőződésével nem tartja összeegyeztethetőnek, az ügy elintézése alól mentesítését kérhesse. E jogát azonban csak írásban és jogi álláspontjának kifejtése mellett gyakorolhatja.

A Javaslat rendelkezik arról is, hogy az ügyész - a legfőbb ügyész által kiadott utasítás szerint - hivatali öltözéket (talárt) visel, amelyet az ügyészi szervezet költségvetéséből kell biztosítani.

Az ügyész kivételes esetben rendkívüli munkavégzésre is köteles. Általános szabályként a Javaslat kizárja a rendkívüli munka díjazását, ugyanakkor a rendszeresen teljesített túlmunkáért szabadidő átalányt, a pihenőnapon és munkaszüneti napon végzett munkáért - a Munka Törvénykönyve szabályai szerint egyébként járó átlagkereseten felül - a munkavégzés időtartama kétszeresének megfelelő szabadidőt állapít meg.

Az ügyészi munka sajátosságaiból adódóan a gyakori rendkívüli munkavégzés az ügyelet és a készenlét. Az ügyeletért és a készenlétért díjazás jár.

A Javaslat szabályozza az ügyészt belföldi kiküldetés esetén megillető napidíjat és azt, hogy milyen közlekedési eszközt vehet igénybe.

VIII. Fejezet

EGYES PÓTLÉKOK ÉS ELISMERÉSEK

A 47-50. §-hoz

A Javaslat meghatározza az előmeneteli törvényben és Munka Törvénykönyvében nem szabályozott idegennyelv-tudási pótlékra és az ügyészségi nyomozás kizárólagos hatáskörébe tartozó ügyek nyomozására létrehozott szervezeti egységeknél (nyomozó hivataloknál, ideértve azok kirendeltségeit is) szolgálatot teljesítő ügyészek munkaköri pótlékára jogosító feltételeket s a pótlék mértékét.

A munkáltató anyagi elismerésben részesítheti a kiemelkedő, illetőleg tartósan jó munkát végző ügyészt. A jutalmazás a munkáltató mérlegelési jogkörébe tartozó intézkedés.

Jubileumi jutalomra jogosult az ügyész, ha huszonöt, harminc, illetőleg negyven évet ügyészségi szolgálati viszonyban töltött. Az ügyészségi szolgálati viszonyban töltött idő megállapítására a Javaslat 96. §-ának rendelkezéseit kell alkalmazni.

IX. Fejezet

A PIHENŐIDŐ

Az 51. §-hoz

A Javaslat a szabadság mértékének megállapításánál a besorolást veszi alapul. Több szabadságot biztosít az életkor előrehaladtával, de az emelkedés csak az ötvenedik életév betöltésének évében következik be. Pótszabadság jár a II. és III. fizetési osztályba sorolt, vezetői munkakört betöltő ügyésznek, s a Javaslat lehetővé teszi a Munka Törvénykönyvében biztosított egyes pótszabadságok igénybevételét is.

Megilleti az ügyészt - a Munka Törvénykönyve szabályai szerint - a munkaközi szünet, a napi munka befejezése és a másnapi munkakezdés közötti pihenőidő, a pihenőnap és munkaszüneti nap, a betegszabadság, továbbá az egyéb munkaidőkedvezmény is.

A munkáltatói jogkör gyakorlója fizetés nélküli szabadságot is engedélyezhet az ügyész számára.

X. Fejezet

A FEGYELMI FELELŐSSÉG

Az 52-69. §-hoz

A Javaslat lehetőséget teremt a munkáltató számára, hogy szankcionálhassa a hivatali kötelesség vétkes megszegését és a hivatás tekintélyét sértő életmódot, illetőleg magatartást. A fegyelmi vétséget megvalósító egyes cselekmények tételes felsorolása nem lehetséges, ezért a Javaslat a fegyelmi vétség fogalmát csak általánosan definiálja.

A Javaslat nem teszi minden esetben kötelezővé a fegyelmi eljárás megindítását. Csekély súlyú fegyelmi vétség esetén a fegyelmi jogkör gyakorlója eltekinthet a fegyelmi eljárás lefolytatásától és a fegyelmi büntetés kiszabásától.

A Javaslat meghatározza az eljárás megindításának objektív és szubjektív jogvesztő határidejét.

A fegyelmi büntetések köre megfelelő arányosítási lehetőséget ad a fegyelmi vétség súlyának és a büntetés kiszabásánál értékelendő egyéb körülményeknek a figyelembevételére. A feddés kivételével valamennyi büntetés az előmeneteli törvényben meghatározott anyagi hátránnyal is jár. A legsúlyosabb büntetés a hivatalvesztés, amely az ügyészségi szolgálati viszony megszűnését eredményezi.

A Javaslat garanciális okokból meghatározza a fegyelmi jogkör gyakorlóját s a tényállás gyors és objektív felderítése érdekében részletesen szabályozza a fegyelmi eljárás rendjét.

A fegyelmi eljárás lefolytatására általános szabályként harminc nap áll rendelkezésre, amely egy ízben további harminc nappal meghosszabbítható. A vizsgálatot a fegyelmi jogkör gyakorlója vagy az általa megbízott fegyelmi biztos folytatja. A Javaslat nem határozza meg az igénybe vehető bizonyítási eszközök teljes körét, előírja azonban a tényállás tisztázásának és az eljárás alá vont ügyész meghallgatásának kötelezettségét.

A Javaslat lehetőséget ad a legfőbb ügyésznek arra, hogy az eljárás alá vont ügyészt az eljárás időtartama alatt szolgálati helyén történő megjelenésétől eltiltsa, ha jelenléte a tényállás tisztázását gátolná, vagy kötelességszegésének súlya és jellege távoltartását indokolja. Kötelező az állásból való felfüggesztés, ha az ügyészt előzetes letartóztatásba helyezték, vagy ideiglenes kényszergyógyítását rendelték el. Amennyiben a felfüggesztés indoka megszűnt,az ügyész számára lehetővé kell tenni, hogy újra munkát végezhessen.

A Javaslat meghatározza a felfüggesztés időtartamára eső munkabér visszatartására és kifizetésére vonatkozó szabályokat.

A Javaslat lehetőséget teremt arra, hogy az eljárás alá vont ügyész más ügyészt képviseletével megbízhasson, s kérelmére az eljárásban a munkavállalói érdekképviseleti szerv részvételét, illetőleg képviseleti jogának gyakorlását is biztosítani kell. További garanciális rendelkezése a Javaslatnak a meghallgatásában akadályozott ügyész védekezési jogának biztosítása.

A fegyelmi ügyek elfogulatlan tisztázása és elbírálása érdekében a Javaslat megfogalmazza a fegyelmi eljárásban résztvevő személyekre vonatkozó összeférhetetlenségi szabályokat.

A fegyelmi jogkör gyakorlójának döntését tartalmától függetlenül írásba kell foglalni.

A jogorvoslat rendszere attól függően eltérő, hogy a fegyelmi határozatot a legfőbb ügyész vagy a fegyelmi jogkör más gyakorlója hozta. Minden esetben biztosított azonban a bíróság előtti jogorvoslat lehetősége.

A Javaslat általános szabályként csak a jogerős fegyelmi határozatot tekinti végrehajthatónak. Kivétel ez alól, ha az ügyész a fegyelmi határozat jogerőre emelkedése előtt megszünteti ügyészségi szolgálati viszonyát.

A jogerős fegyelmi határozat végrehajthatósága alól is kivételt fogalmaz meg a Javaslat: a hivatalvesztést kiszabó fegyelmi határozat a szülési szabadságon lévő ügyész esetében csak annak eltelte után hajtható végre.

A Javaslat meghatározza a bíróság által el nem bírált jogerős fegyelmi határozattal szemben az új eljárás kezdeményezésének feltételeit és az eljárás rendjét.

Az ügyész részére a fegyelmi eljárással kapcsolatban felmerült költségeit a munkáltató köteles megtéríteni, ha az ügyész felelőssége nem nyert megállapítást. Az ügyész azonban csak olyan költségek megtérítésére tarthat igényt, amelyek az eljárással kapcsolatban indokoltan merültek fel.

XI. Fejezet

A KÁRTÉRÍTÉSI FELELŐSSÉG

A 70-75. §-hoz

A Javaslat csak az ügyész vétkes károkozására tartalmaz részletes anyagi jogi rendelkezéseket. Az ügyész objektív kártérítési felelősségére és a munkáltató kártérítési felelősségére a Javaslat a Munka Törvénykönyve szabályait rendeli alkalmazni.

Gondatlan károkozás esetén a kártérítés mértéke az ügyész egyhavi személyi alapbérének ötven százalékáig terjedhet. A Javaslat meghatározza azokat az eseteket is, amikor az ügyész három havi személyi alapbére erejéig köteles helytállni. Szándékos károkozás esetén az ügyész a teljes kárt köteles megtéríteni.

A legfőbb ügyész helyettes kártérítési felelősségét a legfőbb ügyész, a többi ügyész kártérítési felelősségét pedig a fegyelmi jogkör gyakorlója kártérítési határozattal állapítja meg. Ha az ügyész ügyészségi szolgálati viszonya a kártérítési határozat közlése előtt megszűnt, az általa okozott kár megtérítése iránti igényét a munkáltató a bíróság előtt érvényesítheti.

A kártérítési eljárásra és a jogorvoslatra - a Javaslatban meghatározott eltérésekkel - a fegyelmi eljárás szabályait kell megfelelően alkalmazni.

XII. Fejezet

A JOGVITÁK

A 76. §-hoz

A Javaslat általános szabályként mondja ki, hogy az ügyészségi szolgálati viszonyból keletkező igények érvényesítése érdekében, valamint a munkáltatói jogkör gyakorlójának intézkedése vagy az intézkedés elmulasztása miatt jogvita kezdeményezhető. Kivételt képeznek ez alól az Országgyűlésnek a legfőbb ügyész, illetőleg a köztársasági elnöknek a legfőbb ügyész helyettes megbízatása megszüntetésével kapcsolatos intézkedése, valamint a munkáltatói jogkör gyakorlójának mérlegelési jogkörébe tartozó intézkedés vagy annak elmulasztása miatt keletkező viták, továbbá azok az esetek amikor a Javaslat a jogvita lehetőségét kizárja.

A jogvitára a Javaslatban meghatározott eltérésekkel a Munka Törvénykönyvének a munkaügyi jogvitákra vonatkozó szabályait kell alkalmazni.

XIII. Fejezet

A SZEMÉLYI NYILVÁNTARTÁS

A 77-78. §-hoz

A Javaslat meghatározza, hogy a munkáltató az ügyészségi szolgálati viszonyból származó jogosultságok és kötelezettségek megállapításához az ügyészről milyen adatokat gyűjthet, s kezelhet. A személyes adatok védelméhez fűződő jog a közérdekű adatok körében korlátozott.

Garanciális okokból rögzíti a Javaslat a nyilvántartásba való betekintés rendjét, az adatok helyesbítésére, a jogellenesen nyilvántartott adat törlésére vonatkozó kötelezettséget, valamint a jogellenesen kért adatszolgáltatás megtagadásának lehetőségét.

XIV. Fejezet

AZ ÜGYÉSZSÉGI TITKÁR, FOGALMAZÓ, NYOMOZÓ ÜGYÉSZSÉGI SZOLGÁLATI VISZONYA

A 79-81. §-hoz

A Magyar Köztársaság ügyészségéről szóló módosított 1972. évi V. törvény szerint az ügyészi tevékenységet az ügyészek mellett nem teljes ügyészi jogokat gyakorló ügyészségi titkárok, fogalmazók és nyomozók látják el. Ebből következően a Javaslat az ügyészségi titkár, fogalmazó, nyomozó ügyészségi szolgálati viszonyára alapvetően az ügyészekre vonatkozó szabályokat rendeli alkalmazni. Eltérés a kinevezési feltételek, az eskü szövege, a végkielégítés, a napidíj összege, az alapszabadság és a ruházati költségtérítés szabályozásánál van. További eltérés, hogy az ügyészségi fogalmazókra nem vonatkoznak az ügyészek minősítésére vonatkozó szabályok.

XV. Fejezet

A TISZTVISELŐ, AZ ÜGYKEZELŐ ÉS A FIZIKAI ALKALMAZOTT ÜGYÉSZSÉGI SZOLGÁLATI VISZONYA

A 82-93. §-hoz

A Javaslat szerint az ügyészek ügyészségi szolgálati viszonyára vonatkozó szabályok közül a kinevezés módosítására, az idegennyelvtudási pótlékra, a jutalmazásra, a jubileumi jutalomra, a kártérítési felelősségre, a jogvitákra és a személyi nyilvántartásra vonatkozó rendelkezéseket a tisztviselők, az ügykezelők és a fizikai alkalmazottak ügyészségi szolgálati viszonyára is megfelelően alkalmazni kell. Az ügyészségi szolgálati viszony létesítésénél eltérőek a kinevezési feltételekre, az eskü szövegére vonatkozó szabályok, s a határozott idejű kinevezés is tágabb körben megengedett.

A Javaslat a tisztviselők esetében is magasabb vezető állású és vezető állású tisztviselői vezetői munkakört különböztet meg. Pályázat kiírását azonban e munkakörök egyikénél sem teszi kötelezővé. A tisztviselő vezetői kinevezésére, a kinevezés visszavonására és a tisztségről való lemondásra vonatkozó szabályok lényegében azonosak a vezetői munkakört betöltő ügyészekre vonatkozó rendelkezésekkel. Eltérés abban áll, hogy a vezetői kinevezés visszavonásakor az áthelyezés más tisztviselői munkakörbe történhet, a lemondási idő pedig rövidebb.

A tisztviselő, az ügykezelő és a fizikai alkalmazott ügyészségi szolgálati viszonya közös megegyezéssel, felmentéssel, lemondással, rendkívüli lemondással, a legsúlyosabb fegyelmi büntetés kiszabásával és a határozott idő lejártával az ügyészekre vonatkozó szabályok szerint szűnik meg. Eltérés a lemondási idő mértékében és a végkielégítés mértékében van. Összeférhetetlenség a tisztviselő, az ügykezelő és a fizikai alkalmazott által ellátott feladatból adódóan az ügyészekhez képest szűkebb körben állapítható meg.

A tisztviselő és az ügykezelő rendkívüli munkavégzésére, a fizikai alkalmazott által teljesített ügyeletre és készenlétre az ügyészekre vonatkozó szabályokat kell alkalmazni. A fizikai alkalmazott rendkívüli munkavégzésére egyebekben a Munka Törvénykönyve szabályai vonatkoznak.

A Javaslat a tisztviselő és az ügykezelő szabadságának megállapításánál a besorolást ugyancsak figyelembe veszi, a fizikai alkalmazott szabadságára pedig a Munka Törvénykönyve szabályait rendeli alkalmazni.

A tisztviselő, az ügykezelő és a fizikai alkalmazott fegyelmi és kártérítési felelősségre vonására az ügyészek fegyelmi (kártérítési) felelősségére vonatkozó rendelkezéseket kell - a Javaslatban meghatározott eltérésekkel - alkalmazni.

XVI. Fejezet

AZ ÜGYÉSZSÉGI SZOLGÁLATI VISZONYRA VONATKOZÓ EGYÉB RENDELKEZÉSEK

A 94-98. §-hoz

A Javaslat rendelkezései meghatározott eltérésekkel a Katonai Főügyészségen és a területi katonai ügyészségeken szolgálatot teljesítő ügyészségi alkalmazottak ügyészségi szolgálati viszonyára is kiterjednek. Az eltérések a hivatásos állományú katona ügyészségi alkalmazottak kettős helyzetéből adódnak.

A Javaslat nem érinti az Alkotmányban, az 1972. évi V. törvényben és az előmeneteli törvényben az ügyészségi alkalmazottak ügyészségi szolgálati viszonyára vonatkozó rendelkezéseket. E törvények és a Javaslat az ügyészségi szolgálati viszonnyal kapcsolatban a sajátos, munkaviszonytól eltérő rendelkezéseket tartalmazzák. Mindazon esetekben, amikor a munkaviszony és az ügyészségi szolgálati viszony között nem indokolt különbséget tenni, a Javaslat az ügyészségi szolgálati viszonyra a Munka Törvénykönyvének a szabályait és törvény felhatalmazása alapján kiadott egyéb rendelkezést rendeli alkalmazni.

A Javaslat meghatározza az ügyészségi szolgálati viszonyban töltött idő számítására vonatkozó szabályokat s azt, hogy a törvény alkalmazásában ki minősül hozzátartozónak.

Az ügyészségi alkalmazottaknak a Javaslatban és az előmeneteli törvényben nem szabályozott munkabéren kívüli juttatásaira a köztisztviselők jogállásáról szóló törvény felhatalmazása alapján az e tárgyban kiadott kormányrendeletet kell megfelelően alkalmazni.

Garanciális okokból a Javaslat az ügyészségi szolgálati viszonyt érintő minden lényeges jognyilatkozat írásba foglalását rendeli.

XVII. Fejezet

AZ ÜGYÉSZSÉGI ADATKEZELÉS

A 99-100. §-hoz

A Javaslat - a személyes adatok védelméről és a közérdekű adatok nyilvánosságáról szóló törvénnyel összhangban, arra figyelemmel - meghatározza az ügyészségi adatkezelés sajátos szabályait.

A hivatkozott törvény előírásait figyelembevéve a Javaslat előírja az adatkezelési szabályokat. Az ügyészség tevékenységét eljárási törvények keretében végzi, ezért a Javaslat az egyes ügyészségi adatkezeléseket illetően ezekre is hivatkozik. A különböző ügyészségi tevékenységekkel a Javaslat külön-külön foglalkozik, különböztetve például a bűnüldözés céljait szolgáló ügyészségi adatkezelések, a magánjogi és közigazgatási jogi tevékenység adatkezelései, valamint az ügyészség belső ügyviteli igazgatási tevékenységének adatkezelései között.

A Javaslat előírja az ügyészségen szolgálatot teljesítőkre vonatkozó adatkezelési szabályokat, különös figyelemmel azok célhoz kötöttségére, valamint a különböző szolgálati beosztások eltérő sajátosságaira.

-----STARTING---POINT---VEGE---

XVIII. Fejezet

ZÁRÓ RENDELKEZÉSEK

A 101-111. §-hoz

A Javaslat tartalmazza az átmeneti időre vonatkozó részletes szabályokat. Határidőt állapít meg az ügyészségi testületek választására.

A Javaslat hatályba lépésekor a Magyar Köztársaság Ügyészségénél fennállott munkaviszony ügyészségi szolgálati viszonnyá alakul át, s folyamatosnak minősül.

A Javaslat nem érinti a hatályba lépésekor fennálló, s a korábban hatályos jogszabályok alapján létesített ügyészségi szolgálati viszony érvényességét.

A Javaslat átmeneti rendelkezéseket tartalmaz a jubileumi jutalom, a korábban adományozott ügyészségi tanácsosi és főtanácsosi címek, a fegyelmi és kártérítési ügyek, továbbá a munkaviszonyból származó igények érvényesítése, a tanulmányi szerződések, a személyi nyilvántartás bevezetése tekintetében is.

A Javaslat felhatalmazást ad a legfőbb ügyésznek, hogy az ügyészségi alkalmazottak ügyészségi szolgálati viszonyával kapcsolatban az érintett munkavállalói érdekképviseleti szervekkel egyetértésben szabályokat állapítson meg olyan kérdésekben, amelyeket a Javaslat nem szabályoz és a Munka Törvénykönyve szerint a kollektív szerződés keretébe tartozhatnak.

A Javaslat intézkedik az új törvényi szabályozás folytán meghaladottá vált jogszabályi rendelkezések módosításáról, illetőleg hatályon kívül helyezéséről is.

Az ügyészi ténymegállapító vizsgálat jogintézménye a Magyar Köztársaság ügyészségéről szóló 1972. évi V. törvény 1989-ben történt módosítása alkalmával került bevezetésre. Ez a jogintézmény a bevezetésekor - figyelemmel az akkori átmeneti időszakra, a végbemenő társadalmi változásokra - hasznos szerepet tölthetett be; egyes esetekben az ügyészi ténymegállapító vizsgálatok hozzájárulhattak a köznyugalom megőrzéséhez. Ma már azonban - a társadalmi változások befejeződésére figyelemmel - e jogintézményre nincs szükség.

Az ügyészi ténymegállapító vizsgálat jogintézménye egyébként tárgyát tekintve meglehetősen parttalan, eljárását tekintve pedig szabályozatlan, ezért alkotmányossági aggályt is támaszthat.

Mindezekre figyelemmel a Javaslat intézkedik a Magyar Köztársaság ügyészségéről szóló 1972. évi V. törvény 25. §-a (3) bekezdésének hatályon kívül helyezéséről is.