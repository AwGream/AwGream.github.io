2007. évi LVI. törvény indokolása

a földgázellátásról szóló 2003. évi XLII. törvény módosításáról

-----STARTING---POINT---ALTALANOS--- 

Az Európai Unió és azon belül Magyarország növekvő gázfüggősége szükségessé teszi Magyarország ellátásbiztonságának új, diverzifikált földgázforrások bevonásával történő fokozását. Az ellátásbiztonság fokozásának igénye szükségessé teszi új, több országon áthaladó szállítóvezeték megépítését. Magyarországnak elemi érdeke, hogy a vezeték rajta keresztül haladjon, hiszen ennek jelenléte jelentős mértékben növeli az ország földgázzal történő biztonságos ellátását. A vezeték megépítése az ellátásbiztonsági szempontok mellett ugyanakkor más előnyöket is magában foglal: a magyarországi leágazási pontok helyes megválasztása távvezetéki fejlesztéseket is kiválthat, elősegítheti a tárolók töltését, kisütését; jelentős földgázipari regionális kapcsolatok jöhetnek létre elsősorban Ausztriával és Romániával; a vezeték üzemeltetése, karbantartása új magyarországi munkahelyeket teremt.

A földgázellátásról szóló 2003. évi XLII. törvény (a továbbiakban: GET) fentiek szerinti módosítása lehetővé kívánja tenni az egyablakos kiszolgálású nemzetközi szállítóvezetékek megépítésével kapcsolatos kérelmek kezelését a szabályozási környezet megfelelő módosításával. Az egyablakos kiszolgálás jelentős kényelmet biztosít a szállíttatók, kereskedők számára, mert csak egyetlen társasággal kell kapcsolatba lépniük és szerződniük, függetlenül attól, hogy mennyi országon át szeretnének szállíttatni. A hatályos magyar szabályozás alapjait hordozó GET nem biztosítja azokat a feltételeket, amelyek a vezeték ilyen konstrukcióban, Magyarországon keresztül történő megépítéséhez szükségesek. Amennyiben a GET nem kerülne módosításra, akkor az ilyen konstrukcióban tervezett vezeték megkerülné hazánkat és más országok részesülnének az előnyökből. A vezeték ugyanakkor feltehetően akkor is elkerüli hazánkat, ha a Magyarországra szállíttatók nem jelentenek be jelentősebb vételezési szándékot.

Mindezek alapján szükséges a GET-ben meghatározott fogalmak és engedélyköteles tevékenységekre vonatkozó szabályok kiegészítése. A GET ennek megfelelően kiegészül az egyablakos kiszolgálású nemzetközi szállítóvezeték fogalmával, valamint az egyablakos kapacitásértékesítő fogalmával. A törvénymódosítás alapján az egyablakos kiszolgálású nemzetközi szállítóvezeték kapacitását az egyablakos kapacitásértékesítő jogosult értékesíteni a kereskedők részére, nem pedig a szállítási engedélyes. Szükséges ugyanakkor azt is biztosítani, hogy földgázipari tevékenységet - vagyis az egyablakos kapacitásértékesítői tevékenységet - az egyablakos kiszolgálású nemzetközi szállítóvezeték magyarországi szakaszán külföldi székhelyű vállalkozás is végezhessen, amennyiben a külföldi vállalkozás székhely szerinti állama és a Magyar Köztársaság közötti nemzetközi szerződés ezt biztosítja.

A GET hatályos szabályai lehetővé teszik, hogy az új infrastruktúrát - határkeresztező szállítóvezetéket vagy tárolót - létrehozó földgázipari vállalkozás meghatározott feltételek fennállása esetén határozott időtartamra kérelmezze a Magyar Energia Hivatalnál a földgázrendszerben alkalmazott díjmegállapítási szabályok, valamint az infrastruktúrához való szabad hozzáférést biztosító kötelezettségek alóli mentességet. Ez a szabályozás csak a földgázipari vállalkozások - vagyis földgázipari működési engedéllyel rendelkező vállalkozások - számára teszi lehetővé a mentességi kérelem benyújtását. Szükséges ezért e rendelkezést módosítani annak érdekében, hogy a mentesség iránti kérelmet külföldi illetve belföldi gazdálkodó szervezetek is benyújthassák.

-----STARTING---POINT---RESZLETES---

Az 1-3. §-hoz

A több országon áthaladó szállítóvezeték kapacitásainak értékesítése és finanszírozása egy kapacitás kereskedőn keresztül biztosítható, ezért szükséges az „Egyablakos kiszolgálású nemzetközi szállítóvezeték” és az „Egyablakos kapacitásértékesítő” fogalmának bevezetése, valamint az ezzel kapcsolatos engedélyezési szabályok rögzítése a GET-ben. Biztosítani kell továbbá, hogy földgázipari tevékenységet - egyablakos kapacitásértékesítői tevékenységet - az egyablakos kiszolgálású nemzetközi szállítóvezeték magyarországi szakaszán külföldi székhelyű vállalkozás is végezhessen, amennyiben a külföldi vállalkozás székhely szerinti állama és a Magyar Köztársaság közötti nemzetközi szerződés ezt biztosítja.

A 4. §-hoz

A GET hatályos szabályai lehetővé teszik, hogy az új infrastruktúrát - határkeresztező szállítóvezetéket vagy tárolót - létrehozó földgázipari vállalkozás meghatározott feltételek fennállása esetén határozott időtartamra kérelmezzen a Magyar Energia Hivatalnál a földgázrendszerben alkalmazott díjmegállapítási szabályok, valamint az infrastruktúrához való szabad hozzáférést biztosító kötelezettségek alól részbeni vagy teljes mentességet. Ez a szabályozás csak a földgázipari vállalkozások - vagyis földgázipari működési engedéllyel rendelkező vállalkozások - számára teszi lehetővé a mentességi kérelem benyújtását. Szükséges ezért e rendelkezést módosítani annak érdekében, hogy a mentesség iránti kérelmet külföldi, illetve belföldi gazdálkodó szervezetek is benyújthassák.

Az 5. §-hoz

A vezeték megépítésének finanszírozásához szükséges biztosítani azt, hogy az egyablakos kiszolgálású nemzetközi szállítóvezeték tulajdonosa a magyarországi vezetékszakasz kapacitását a miniszteri felmentésben foglaltak szerint értékesítse, valamint azt, hogy az árszabályozási és hálózathozzáférési szabályok alkalmazása alól meghatározott időre mentesüljön. Az árszabályozási és a hálózathozzáférési szabályok alkalmazásával kapcsolatos felmentéseket a GET 20/A. § (4) bekezdése alapján a miniszter adja meg, ugyanakkor a GET 4. § (1) bekezdése alapján az engedélyezési eljárás a Hivatal feladata, ezért szükséges a két engedélyezési eljárás jogszabályi összehangolása.

-----STARTING---POINT---VEGE---

A 6. §-hoz

A szakasz hatályba léptető rendelkezést tartalmaz.