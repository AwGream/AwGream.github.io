1999. évi LXXXI. törvény indokolása

a Magyar Köztársaság Kormánya és a Szlovén Köztársaság Kormánya között a jogellenesen tartózkodó személyeknek a közös államhatáron történő visszafogadásáról szóló, Ljubljanában, 1999. február 5-én aláírt Egyezmény kihirdetéséről

Indokolás

A Magyar Köztársaság Kormánya és a Szlovén Köztársaság Kormánya erre felhatalmazott miniszterei Ljubljanában, 1999. február 5-én aláírták a jogellenesen tartózkodó személyeknek a közös államhatáron történő visszafogadásáról szóló Egyezményt.

A Kormány a 2094/1997. (IV. 18.) Korm. határozatában egyetértett azzal, hogy az európai államok kormányaival már megkötött toloncegyezmények az Európai Unió normáinak megfelelően módosításra kerüljenek. Erre azért is szükség volt, mert az e tárgyban megkötött ún. “első generációs” egyezményeink nem vagy nem megfelelően tartalmazták az azok keretében átadott személyes adatok védelmére vonatkozó szabályokat.

A módosításra irányuló tárgyalásokon - a módosítani kívánt rendelkezések nagy számára (kb. 80%) tekintettel - a tárgyaló felek megállapodtak abban, hogy a Ljubljanában, 1992. október 20-án aláírt toloncegyezményt új Egyezménnyel váltják fel, amely immár megfelel az Európai Unió normáinak és a személyes adatok védelméről és a közérdekű adatok nyilvánosságáról szóló 1992. évi LXIII. törvény követelményeinek.

Az aláírt Egyezmény az állampolgárok alapvető jogait érinti, személyes szabadságukat korlátozza, ezért az alkotmányos szabályokra, valamint a jogalkotásról szóló 1987. évi XI. törvény 2. § c) pontjában, valamint a nemzetközi szerződésekkel kapcsolatos eljárásról szóló 1982. évi 27. tvr. 13. § (1) bekezdésében foglaltakra tekintettel, azt az Országgyűlés által történő megerősítés fenntartásával írták alá.

Az Egyezményt - hatályba lépését követően - törvénnyel kell kihirdetni.

Az Országgyűlés az 58/1999. (VI. 16.) OGY határozatával a nemzetközi szerződést megerősítette. Az Egyezmény, a 8. Cikk (1) bekezdése szerint az 1999. július 29-én hatályba lépett, így a fentieknek megfelelően gondoskodni kell annak törvénnyel történő kihirdetéséről.