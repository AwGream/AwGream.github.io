2004. évi LXXXVII. törvény indokolása

a polgári szolgálatról szóló 1997. évi XXI. törvény módosításáról

-----STARTING---POINT---ALTALANOS--- 

A honvédelemről szóló 1993. évi CX. törvény 100. §-ának (2) bekezdése felhatalmazza a honvédelmi minisztert, hogy a besorozottak sorkatonai szolgálatra való behívásának időpontját megállapítsa. A 2004. évi sorállomány váltás végrehajtásának rendjéről szóló 16/2004. (VI. 29.) HM rendelet csupán a sorállomány leszerelésének időpontját határozza meg, és nem rendelkezik a sorkatonai szolgálatra történő behívás időpontjáról. Ezzel a jogi megoldással kerülhet sor arra, hogy ez év őszétől - a sorkatonai szolgálatot teljesítők leszerelését követően - várhatóan nem kerül sor sorkatonai szolgálat teljesítése céljából újabb behívásra.

A sorkatonai és a polgári szolgálat teljesítése összefügg, továbbá a két szolgálat a honvédelmi kötelezettség teljesítésének egyenrangú formája. Ezért indokolt, hogy a sorkatonai szolgálatot teljesítők leszerelésének utolsó időpontjától polgári szolgálat teljesítésére se kerüljön sor. A polgári szolgálatról szóló 1997. évi XXI. törvény a polgári szolgálatot érintő hasonló intézkedés megtételére nem ad lehetőséget a foglalkoztatáspolitikai és munkaügyi miniszter számára. A módosítás olyan szabállyal egészíti ki a törvényt, amely a foglalkoztatáspolitikai és munkaügyi minisztert hasonló intézkedés megtételére hatalmazza fel.

-----STARTING---POINT---RESZLETES---

Az 1. §-hoz

A honvédelemről szóló 1993. évi CX. törvény 100. §-ának (2) bekezdése felhatalmazása alapján kiadott, a 2004. évi sorállomány váltás végrehajtásának rendjéről szóló 16/2004. (VI. 29.) HM rendelet csupán a sorállomány leszerelésének időpontját határozza meg, és nem rendelkezik a sorkatonai szolgálatra történő behívás időpontjáról. Ez azt jelenti, hogy ez év novemberétől várhatóan nem kerül sor sorkatonai szolgálatra történő behívásra.

A foglalkoztatáspolitikai és munkaügyi minisztert hasonló intézkedés megtételére, a polgári szolgálattal összefüggésben, a polgári szolgálatról szóló 1997. évi XXI. törvény nem hatalmazza fel. Figyelemmel arra, hogy a két szolgálati forma a honvédelmi kötelezettség teljesítésének egyenrangú formája, továbbá teljesítésük egymással összefügg, a módosítás a polgári szolgálatról szóló 1997. évi XXI. törvényt olyan szabállyal egészíti ki, amely felhatalmazza a foglalkoztatáspolitikai és munkaügyi minisztert arra, hogy meghatározza a polgári szolgálatra történő felhívás időpontját, valamint valamennyi polgári szolgálatot teljesítő személy tekintetében rendelkezzen a polgári szolgálat teljesítésének szüneteltetéséről.

-----STARTING---POINT---VEGE---

A 2. §-hoz

Egyes munkajogi szabályok a sorkatonai szolgálathoz hasonlóan a polgári szolgálatot teljesítő vagy azt teljesített munkavállalók számára jogosultságokat határoznak meg.

A Munka Törvénykönyvéről szóló 1992. évi XXII. törvény (a továbbiakban: Mt.) 84. §-a szerint a munkavállaló személyi alapbérét többek között a polgári szolgálat teljesítését követően a munkáltatónál az azonos munkakörrel és gyakorlattal rendelkező munkavállalók részére időközben megvalósított átlagos éves bérfejlesztésnek megfelelően módosítani kell.

Az Mt. 90. §-a (1) bekezdésének f) pontja szerint a munkáltató nem szüntetheti meg a munkaviszonyt rendes felmondással a polgári szolgálatnak a teljesítésre történő felhívás kézhezvételétől számított időtartama alatt. Az Mt. 90. §-ának (2) bekezdése szerint a munkaviszonynak a felmondási védelem megszűnését követően, rendes felmondással történő megszüntetése esetén a felmondási idő - a felmondási védelem időtartamától függően - a védelem megszűnését követő tizenöt, illetőleg harminc napon belül kezdődhet csak el.

Az Mt. 156. §-a szerint a polgári szolgálat teljesítését követően harminc napon belül munkaviszonyt létesítő, vagy fennálló munkaviszonyában tizennégy napon belül tovább foglalkoztatott munkavállaló részére két hétre járó személyi alapbérét - kérésére - előre ki kell fizetni.

A törvény annak érdekében, hogy a munkavállalót - munkajogi szempontból - a polgári szolgálat szünetelése miatt ne érje hátrány előírja, hogy a polgári szolgálat teljesítésének szünetelését az Mt.-ben a munkavállalót megillető jogok tekintetében úgy kell tekinteni, mintha a polgári szolgálatot teljesítette volna.

Az egyértelmű jogi szabályozás érdekében a törvény rendelkezik arról is, hogy a munkaviszonynak a polgári szolgálat megszűnését követő felmondása esetén az Mt. 90. §-a (2) bekezdésében meghatározott időtartamot mely időponttól kell számítani.

Az igazságügyi alkalmazottak szolgálati jogviszonyáról szóló 1997. LXVIII. törvény 22. §-a (2) bekezdésének d) pontja szerint nem szüntethető meg a szolgálati jogviszony felmentéssel többek között a polgári szolgálat teljesítésének a teljesítésre vonatkozó felhívás kézhezvételétől számított ideje, valamint az azt követő 30 nap alatt. A törvény szerint a polgári szolgálat szünetelése esetén a 30 napos időtartamot a szünetelés kezdőidőpontjától kell számítani.

A törvény a hatálybalépése időpontját a kihirdetését követő 8. napban határozza meg.