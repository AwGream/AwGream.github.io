2008. évi LXX. törvény indokolása

a villamos energiával összefüggő egyes kérdésekről

-----STARTING---POINT---ALTALANOS--- 

Az Európai Bizottság (Bizottság) 2005. november 9-én az EK Szerződés 88. cikk (2) bekezdése alapján hivatalos vizsgálati eljárást indított a magyarországi hosszú távú villamos energia és kapacitás-lekötési megállapodások (HTM) esetleges tiltott állami támogatás jellege miatt. A Bizottság 2008. június 4-én meghozta az eljárást lezáró határozatát, amelyben elrendeli valamennyi HTM megszüntetését, és a tiltott állami támogatások visszafizettetését az érintett erőművekkel.

A visszatérítendő támogatás pontos összegét nem tartalmazza a határozat, hanem egy módszertant (szimulált piac), ami alapján a magyar hatóságoknak kell azt erőművenként kiszámolniuk, és a végeredményt a Bizottságnak is jóvá kell hagynia. A visszafizetendő támogatás az egyes erőműveknél a tényleges bevétel és a feltételezett (egyetlen HTM sincs hatályban, és minden egyéb tényező hasonlóan alakul) piaci áron való értékesítés bevételének különbsége Magyarország EU csatlakozása (2004. május 1.) és a HTM megszűnésének ideje közötti időszak alatt, kamatos kamatokkal növelt összegben.

Neelie Kroes versenyjogi biztos asszony 2008. július 19-ei levele alapján látszik elvi lehetőség a visszafizetendő támogatás összegének csökkentésére, amennyiben az adott erőmű rendelkezik meg nem térült beruházással, annak összegével csökkenthető a visszafizetendő támogatás összege. A meg nem térült beruházás kiszámítási módszertanát, és az egyes erőművekre vonatkozó meg nem térült beruházási értékeket a magyar hatóságoknak szintén jóvá kell hagyatniuk a Bizottsággal.

A határozat végrehajtása érdekében szükséges törvényt alkotni.

A törvény hatálya kiterjed a Magyar Villamos Művek Rt., valamint a Budapesti Erőmű Rt., a Dunamenti Erőmű Rt., a Mátrai Erőmű Rt., a Tiszai Erőmű Rt., a Csepeli Erőmű Rt, a Paksi Atomerőmű Rt. és a Pécsi Erőmű Rt. között létrejött, hosszú távú villamos energia és kapacitás-lekötési megállapodásokra és e megállapodások keretében ugyanezen társaságok, illetve ezek jogutódai között kötött egyéb, villamos energia és kapacitás-lekötésre vonatkozó szerződésekre, azok megszűnésére, a HTM-ből származó tiltott állami támogatás visszafizetésére és ennek az átállási költséggel való csökkentésére.

Célja egyrészről, hogy 2008. december 31-ével, az addig egyéb úton meg nem szüntetett HTM-ek is megszűnjenek, másrészről a tiltott állami támogatások a Bizottság által előírt időn belül visszafizetésre kerülhessenek, azzal, hogy az erőművek az átállási költség összegével csökkenthessék a visszatérítendő támogatásukat.

Az Európai Bizottság határozatának megfelelően a HTM-ket a határozat időpontjához képest hat hónapon belül, 2008. december 5-éig kell megszüntetni. Tekintettel arra azonban, hogy a 2008. évi kapacitásokat az erőművek már 2007. őszén lekötötték, célszerű a megszüntetés határidejét 2008. december 31-ében maghatározni. Ehhez az Európai Bizottság végrehajtásért felelős egységének vezetője - a magyar hatóságok kérésének megfelelően - levélben hozzájárulását adta.

A szerződések megszűnése: A szerződéseknek legkésőbb 2008. december 31-ig meg kell szűnniük. Lehetőség van arra is, hogy a szerződést a felek közös megegyezéssel, vagy bármely fél egyoldalú felmondásával szüntessék meg, amelyről kötelesek tájékoztatni a Magyar Energia Hivatalt (Hivatal) a vonatkozó dokumentumok megküldésével. Mivel a HTM-ek hatása 2009. január 1-jétől egyáltalán nem érvényesülhet, a HTM-ek alapján 2009-re semmilyen értékesítési kötelezettség nem vállalható az erőművek részéről, bármilyen erre vonatkozó szerződés 2008. december 31-én szintén megszűnik.

A törvényben a szerződési szabadságba való beavatkozás, a szerződések megszűnésének, végső soron a törvény általi megszüntetésének indoka a piac megfelelő működésének biztosítása, illetve az Alkotmány 2/A. §-a szerinti európai uniós kötelezettségeinknek való megfelelés. Az Európai Közösségről szóló Szerződés 87. és 88. cikke alapján az Európai Bizottság által hozott határozat szerint a hosszú távú villamos energia és kapacitási-lekötési megállapodások kereskedelemkorlátozó és versenytorzító hatása sérti az egységes belső piac megfelelő működését, ezért tiltott állami támogatásnak minősül. Az Európai Bizottság határozata alapján a Magyar Állam lényeges jogos érdekeit sérti a szerződések fenntartása, és társadalmi méretű igény fűződik megszüntetésükhöz. Összgazdasági, továbbá nemzetgazdasági szempontok a szerződési szabadság közérdekű korlátozását, a szerződések megszüntetését teszik szükségessé.

Visszafizettetés: Visszafizetendő összeg alatt a törvény a külön jogszabályban meghatározott módszertan szerint számított, az eladó által 2004. május 1-je óta a szerződés megszűnéséig elért, a szerződésből fakadó olyan árbevételt ért, amely a szerződés hiányában nem keletkezett volna, vagy nem állt volna fenn. A visszafizetendő állami támogatást továbbá az eladó által teljesített, így különösen a társasági adó, helyi iparűzési adó és a különadó kötelezettség figyelembe vételével kell kiszámítani.

A visszafizettetés részletes módszertanát nem a törvény szabályozza, csupán annak alapelveit. (A HTM szerint értékesített villamos energia kapacitások, villamos energia mennyiség, és az ezekkel elért árbevétel összehasonlítása azzal a villamos energia kapacitással, villamos energia mennyiséggel és az azokhoz kapcsolódó bevétellel, melyet az adott eladó a HTM hiányában egy hosszú távú szerződések nélkül működő vélelmezett villamos energia piacon értékesíthetett, illetve elérhetett volna.) A visszafizettetés részletes módszertanára vonatkozóan a törvény felhatalmazást ad a Kormány számára, hogy azt rendeletben - a Bizottság által jóváhagyott módszernek megfelelően - szabályozza. A törvény lehetővé teszi továbbá, hogy az erőművek az átállási költség összegével csökkenthessék a visszatérítendő támogatásukat. Az átállási költség számításának részleteiről szintén kormányrendelet fog rendelkezni a Bizottság által hivatalos határozatban jóváhagyott módszernek megfelelően.

Az eladó által visszafizetendő állami támogatás összege csökken az átállási költség előzetesen számított összegével. Az átállási költség számított összegét a Hivatal külön jogszabályban meghatározottak szerint, a ténylegesen elért árbevétel alapján felülvizsgálja. A Hivatal a felülvizsgálat eredménye alapján a külön jogszabályban meghatározott jogkövetkezményeket alkalmazza.

Az eladó által visszafizetendő állami támogatás összege csökken az átállási költség előzetesen számított összegével.

Átállási költség: Az átállási költség elvi maximuma külön jogszabályban meghatározott módszer szerint számítandó. Az átállási költségre vonatkozó módszertant, és erőművenkénti összegét - törvényi felhatalmazás alapján - kormányrendelet határozza meg.

Az átállási költség számított összegét a Hivatal külön jogszabályban meghatározott módszertan szerint és időszakonként, a ténylegesen elért árbevétel alapján felülvizsgálja. Az előzetesen számított átállási költség felülvizsgálatára - az időszakonkénti felülvizsgálattól függetlenül - abban az esetben is sor kerül, ha az erőmű a termelő tevékenységét indokolatlanul visszatartja, az engedélyének szüneteltetését kéri, vagy az engedélyt visszavonják.

Az előzetes politikai egyeztetés alapján az erőművek arra jogosultak, hogy az átállási költség összegével csökkenthessék a visszatérítendő támogatásukat, azonban a tiltott támogatás mértékét meghaladó meg nem térült beruházásokra kompenzáció nem adható.

Az Európai Unió 1996-ban határozta meg a villamosenergia-piac liberalizációjának alapelveit a villamosenergia belső piacának közös szabályairól szóló 1996/92/EK parlamenti és tanácsi irányelv elfogadásával (amelyet 2004 júliusától felváltott a 2003/54/EK irányelv). A közösségi liberalizációt megelőzően, a még zárt piacon a tagállamok hosszú távon rögzítették az árakat, ami garantálta a villamosenergia termelésében és szolgáltatásában érdekelt vállalkozások hosszú távú nyereségességét. A hosszú távú stabilitás perspektívájában a vállalkozások különböző hosszú távú felvásárlási és eladási szerződéseket kötöttek, valamint nagyberuházásokba fektettek be.

A liberalizáció következtében a fogyasztói árak jelentősen csökkentek, és ennek eredményeképpen - az ún. átállási költségek kialakulásával - az érintett vállalkozások életképessége veszélybe került. Fennállt annak a veszélye, hogy a vállalkozások egyfelől képtelenek a közszolgálati kötelezettségek biztosítására, másfelől az átállási költségeket a közüzemi fogyasztókra hárítják. A Bizottság ezért úgy vélekedett, hogy az átállási költségek kompenzálására nyújtott állami támogatásra a közérdek szempontjából - bizonyos feltételek mellett - szükség lehet. A támogatás csak abban az esetben egyeztethető össze az irányelvvel, tehát a villamosenergiára vonatkozó közösségi szabályokkal, amennyiben az csak és kizárólag az átállási költségek kompenzálására irányul.

Az Európai Bizottság 2001. július 7-i közleménye tartalmazza az átállási költségek ellentételezésére nyújtandó állami támogatások elbírálásának elveit és meghatározza azokat a feltételeket, amelyek alapján valamely költség átállási költségnek minősül (olyan visszavonhatatlan hosszú távú garanciák, kötelezettségvállalások, illetve beruházások, amelyek a normál üzletmeneten kívül esnek, és amelyeknek való megfelelés egyértelműen az irányelv elfogadása nyomán lehetetlenné válhat, és az adott vállalkozás életképességét - bizonyíthatóan - jelentősen veszélyezteti). A Bizottság kedvezően áll a csökkenő mértékű támogatáshoz és az elbírálásnál figyelembe veszi, hogy a támogatás finanszírozását a tagállam ne olyan módszerrel oldja meg, amely a villamosenergia-piac torzításához vezethet (pl. a tagállamok közötti tranzit villamos energiára kivetett adóval).

Eljárási kérdések: A tiltott támogatás, valamint a beszámítható meg nem térült beruházások mértékéről, a visszafizettetésről a Hivatal hoz határozatot legkésőbb 2009. március 5-ig a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) alapján. Figyelembe véve az eljárás specialitását a törvény bizonyos kivételeket (szűkebb jogorvoslat, szorosabb határidő stb.) állapít meg. Amennyiben a határozatban foglalt önkéntes teljesítésre nyitva álló 30 napos határidő eredménytelenül telik el, a Hivatal megkeresi az Adó- és Pénzügyi Ellenőrzési Hivatalt a határozat végrehajtása érdekében. A határozat ellen nincs helye fellebbezésnek, újrafelvételi eljárásnak és méltányossági eljárásnak. A határozat végrehajtásának felfüggesztését sem a Hivatal, sem hazai bíróság nem rendelheti el, azonban a Hivatal határozata hazai bíróság előtt megtámadható. A végrehajtás során fizetési kedvezmény nem engedélyezhető. A Hivatal felügyeleti szerve nem változtathatja meg és nem semmisítheti meg a Hivatal határozatát.

Pénzügyi rendelkezések: A törvény meghatározza, hogy mely számlára kell a tiltott támogatásokat és a jogosulatlanul igénybe vett átállási költséget visszafizetni, valamint rendelkezik a visszafizetendő támogatások felhasználásáról.

-----STARTING---POINT---RESZLETES---

Az 1-2. §-hoz

Az Európai Bizottság 2008. június 4-én meghozta eljárást lezáró határozatát (Határozat) a C-41/2005. sz. ügyben. A Határozat címzettje Magyarország, a Határozat a tagállam valamennyi szervére, többek között a bíróságokra nézve is kötelező. A Határozat az itt felsorolt erőművek szerződéseit érinti, a végrehajtás e szerződésekhez kapcsolódik.

Az értelmező rendelkezések tartalma a Határozat végrehajtásából fakad, és az előterjesztő azon szándékából, hogy éljen a közösségi szabályozás adta beszámítási lehetőséggel a visszafizetendő támogatások csökkentése érdekében. Az „átállási költség” fogalom az ex ante maximum (bruttó) összeget jelenti, amely beszámításra kerülhet a visszafizetendő támogatási összegbe.

A „visszafizetendő állami támogatás” fogalma nem azonos az egyes erőművek (eladók) által ténylegesen megfizetendő összeggel, tekintettel a fentiekben említett beszámítási, csökkentési lehetőségre.

A 3. §-hoz

A Határozat kötelezően betartandó határidőt határoz meg a szerződések és azok hatásainak megszüntetésére. Ez a határidő 2008. december 5. Az Európai Bizottság végrehajtásért felelős egységének vezetője azonban - a magyar hatóságok kérésének megfelelően - levélben engedélyezte a szerződések 2008. december 31-ével történő megszüntetését, tekintettel arra, hogy a 2008. évi kapacitásokat az érintett erőművek már a tavalyi év során a teljes idei évre vonatkozóan, így 2008. december 31-éig lekötötték.

A felek saját szándékuk szerint is megszüntethetik szerződésüket, ám ennek ellenére e törvény rendelkezései vonatkoznak rájuk. Így kötelesek a tiltott állami támogatás visszafizetésére és - a számítások eredményeitől függően - ők is részesülhetnek beszámításban.

A 3. § (1) bekezdése azt jelenti, hogy a felek által 2008. december 31-i hatállyal meg nem szüntetett Megállapodás a törvény erejénél fogva megszűnik. Ez egyidejűleg azt is jelenti, hogy a megszüntető megállapodásba esetlegesen beiktatott bontó feltétel későbbi beállása sem jelenti a HTM „feléledését”, mert a rendelkezés első mondata szerint ez esetben a törvény erejénél fogva történő megszűnés áll be.

Az általános polgári jogi szabályokra figyelemmel a törvény - élve a Ptk. 329. § második mondatában foglalt lehetőséggel - egyértelműen rendelkezik arról, hogy a Megállapodásnak a törvény erejénél fogva történő megszűnésétől eltérő megszűnése esetén érvénytelen a feleknek a Megállapodás feltételei szerinti, 2008. december 31-jét követő teljesítésre vonatkozó megegyezése. E megegyezés érvénytelensége nem eredményezi a Megállapodás megszüntetésére vonatkozó szerződés érvénytelenségét akkor sem, ha a felek e rész nélkül azt nem kötötték volna meg.

Amennyiben a megszüntető okirat nem érkezik meg 2008. december 31-éig a Hivatalba, a törvény szerint a megszüntetésre vonatkozó rendelkezések kivételével a megegyezés semmis. A szabályozás célja, hogy a felek Megállapodások megszüntetésére vonatkozó akaratát a törvény ne írja felül.

Az Alkotmánybíróság elé számos olyan jogszabály került, amelyekkel kapcsolatban az Alkotmányból levezethető szerződési szabadság elvének sérelme merült fel. A Ptk. 226. § (2) bekezdése alapján jogszabály a hatályba lépése előtt megkötött szerződések tartalmát csak kivételesen változtathatja meg. A Ptk. 226. § (2) bekezdése szerint, ha a szerződés megváltozott tartalma bármelyik fél lényeges jogos érdekeit sérti, a fél kérheti a bíróságtól a szerződés módosítását, vagy - ha jogszabály másként nem rendelkezik - a szerződéstől elállhat. A szerződési szabadság jogszabály általi korlátozására az Alkotmánybíróság elé került ügyekben eddig jellemzően a piacgazdaság megteremtése, illetve a már létrejött piac megfelelő működése érdekében került sor.

Az Alkotmánybíróság a 7/2006. (II. 22.) AB határozatában összefoglalta, és megerősítette a szerződési szabadsággal kapcsolatos gyakorlatát, és a következőket mondta ki: „az alkotmánybírósági gyakorlatban a szerződési szabadság az Alkotmány 9. § (1) bekezdésében biztosított piacgazdaság lényegi elemének és önálló alkotmányos jognak (de nem alapvető jognak) minősül [13/1990. (VI. 18.) AB határozat, ABH 1990, 54, 55.; 32/1991. (VI. 6.) AB határozat, ABH 1991, 146, 153.]. A gazdasági verseny szabadságáról rendelkező alkotmányos szabály [Alkotmány 9. § (2) bekezdés] is a szerződési szabadság biztosítását követeli meg [61/1993. (XI. 29.) AB határozat, ABH 1993, 358, 360.]. Az Alkotmányból ily módon levezetett szerződési szabadság korlátozása akkor nem alkotmánysértő, ha a korlátozásnak ésszerű indoka van [16/1995. (III. 13.) AB határozat, ABH 1995, 466.; 66/1995. (XI. 24.) AB határozat, ABH 1995, 333.].”

A fenti alkotmánybírósági határozat hivatkozik az Alkotmánybíróság 32/1991. (VI. 6.) AB határozatára is, amelyben a testület a fennálló, tartós szerződések jogszabállyal történő megváltoztatásának alkotmányosságát vizsgálta. Elvi éllel mutatott rá, hogy „a szerződési szabadság tehát a piacgazdaság egyik lényegi eleme, amely azonban alkotmányos alapjognak nem tekinthető. (...) A szerződési szabadság - a fent kifejtettek szerint - alkotmányosan még lényegi tartalmat illetően is korlátozható, amennyiben a korlátozás végső eszközének fennállnak az alkotmányos indokai.” Ebben a döntésében a testület megállapította azt is, hogy „összgazdasági, továbbá nemzetgazdasági szempontok a szerződési szabadság közérdekű korlátozását esetenként szükségessé teszik”. Ilyen korlátozási terület az Alkotmánybíróság szerint „a versenykorlátozások joga, a kartelljog, a gazdasági erőfölénnyel való visszaélés, a szervezeti egyesülések ellenőrzése, az árszabályozás, a szabványszerződések, a környezetvédelem, a fogyasztóvédelem”. A hosszú évekig fennálló szerződési jogviszonyok esetén is ésszerűen indokolható a szerződési szabadságba történő állami beavatkozás „ugyanis a jelentős gazdasági - esetleg politikai -, pénzügyi és egyéb társadalmi változások nyilvánvalóan hatást gyakorolnak” a hosszú távú szerződésekre.

Az Alkotmánybíróság megállapította, hogy ezekben a kivételes esetekben „az állami beavatkozásra, a szerződési kötelezettségek átértékelésére, megváltoztatására, esetlegesen a szerződések megszüntetésére kifejezetten szükség van”.

Az Alkotmánybíróság álláspontja szerint a kivételességet - amelynek fennállása esetén a meglevő jogviszonyok tartalma jogszabály útján módosítható - éppúgy esetenként, jogszabályonként kell vizsgálni, mint a bírósági szerződésmódosítás alkalmazhatóságát az egyedi jogviszonyokban. Jogszabályonként külön-külön eldöntendő kérdés tehát az, hogy mikor felel meg a fennálló szerződési kapcsolatokba való állami beavatkozás az Alkotmánynak, illetőleg az előbbi szempontoknak.

A törvényben a szerződési szabadságba való beavatkozás, a szerződések megszűnésének, végső soron a törvény általi megszüntetésének indoka a piac megfelelő működésének biztosítása, illetve az Alkotmány 2/A. §-a szerinti európai uniós kötelezettségeinknek való megfelelés. Az Európai Közösségről szóló Szerződés 87. és 88. cikke alapján az Európai Bizottság által hozott határozat szerint a hosszú távú villamos energia és kapacitási-lekötési megállapodások kereskedelemkorlátozó és versenytorzító hatása sérti az egységes belső piac megfelelő működését, ezért tiltott állami támogatásnak minősül. Az Európai Bizottság határozata alapján a Magyar Állam lényeges jogos érdekeit sérti a szerződések fenntartása, és társadalmi méretű igény fűződik megszüntetésükhöz. Összgazdasági, továbbá nemzetgazdasági szempontok a szerződési szabadság közérdekű korlátozását, a szerződések megszüntetését teszik szükségessé.

A 4. §-hoz

A Határozat visszafizetendő támogatás alatt az eladó által 2004. május 1-je óta a szerződés megszűnéséig elért, a szerződésből fakadó olyan bevételt ért, amely a szerződés hiányában nem keletkezett volna, vagy nem állt volna fenn, módosítva azt - a külön jogszabályban meghatározottak szerint - a megfizetett adóval, így különösen a teljesített társasági adó, különadó és helyi iparűzési adó mértékével.

A visszafizettetés részletes módszertanát nem a törvény szabályozza, csupán annak alapelveit. Az alapelv a következő: a HTM szerint értékesített villamos energia kapacitások, villamos energia mennyiség, és az ezekkel elért bevétel összehasonlítása azzal a villamos energia kapacitással, villamos energia mennyiséggel és az azokhoz kapcsolódó bevétellel, melyet az adott eladó a HTM hiányában egy hosszú távú szerződések nélkül működő vélelmezett villamos energia piacon értékesíthetett, illetve elérhetett volna.

A törvény lehetővé teszi továbbá, hogy az erőművek az átállási költség összegével csökkenthessék a visszatérítendő támogatásukat annak érdekében, hogy az Európai Bizottság Határozata ne jelentsen számukra a mai piaci viszonyok között aránytalan terhet, szélsőséges esetben ne vezessen az erőmű működőképességének veszélyeztetéséhez, a villamosenergia-kínálat szűkösségével terhelt európai piaci helyzetben.

A 4. § (5) bekezdésében található vélelem nem dönthető meg. A szabályozás célja, hogy magánjogi szerződések Megállapodások megszüntetésére vonatkozó részét nem érintve, arról rendelkezzen, hogy a visszatérítendő támogatások számítása során a törvény rendelkezéseit kelljen alkalmazni.

Az 5. §-hoz

Neelie Kroes biztos asszony 2008. július 19-ei levele alapján lehetőség van a visszafizetendő támogatás összegének csökkentésére, amennyiben az adott erőmű rendelkezik meg nem térült beruházással, annak összegével csökkenthető a visszafizetendő támogatás mértéke. Az előterjesztők e lehetőséggel a törvény szerint élni kívánnak. A meg nem térült beruházás kiszámítási módszertanát, és az egyes erőművekre vonatkozó meg nem térült beruházási értékeket a magyar hatóságoknak az ősz folyamán jóvá kell hagyatniuk a Bizottsággal, így ezek kormányrendeletben kerülnek szabályozásra, e törvény csupán a felhatalmazást adja meg, és az alapelveket rögzíti.

Az előzetes politikai egyeztetés alapján az erőművek arra jogosultak, hogy az átállási költség összegével csökkenthessék a visszatérítendő támogatásukat, azonban a tiltott támogatás mértékét meghaladó meg nem térült beruházásokra kompenzáció nem adható.

A 6-8. §-hoz

Tekintettel arra, hogy a Határozatban meghatározott tiltott állami támogatás tekintetében konkrét támogatást nyújtó szerv nem határozható meg, a feladat jellegéből adódóan a végrehajtható közigazgatási határozat meghozatalára a törvény a Hivatalt jelöli ki. A kormányhivatal határozatot hoz a tiltott támogatás, valamint a beszámítható meg nem térült beruházások mértékéről, a visszafizettetésről a Határozatban meghatározott határidőn belül, lehetővé téve az érintett erőművek számára az önkéntes végrehajtást.

Az átállási költség összegét a Hivatal külön jogszabályban meghatározottak szerint, a ténylegesen elért árbevétel alapján felülvizsgálja. A Hivatal a felülvizsgálat eredménye alapján a külön jogszabályban meghatározott jogkövetkezményeket alkalmazza.

Figyelembe véve az eljárás specialitását, indokolt, hogy jelen törvény a Ket. rendelkezéseihez képest bizonyos kivételeket (szűkebb jogorvoslat, szorosabb határidő, felügyeleti jog korlátozása, azonnali végrehajthatóság stb.) állapítson meg.

Amennyiben a határozatban foglalt önkéntes teljesítésre nyitva álló 30 napos határidő eredménytelenül telik el, a Hivatal megkeresi az Adó- és Pénzügyi Ellenőrzési Hivatalt a határozat végrehajtása érdekében. A határozat ellen nincs helye fellebbezésnek, újrafelvételi eljárásnak és méltányossági eljárásnak. A határozat végrehajtásának felfüggesztését sem a Hivatal, sem hazai bíróság nem rendelheti el, azonban a határozat hazai bíróság előtt megtámadható. A felügyeleti szerv nem változtathatja meg és nem semmisítheti meg a Hivatal határozatát.

A 9-10. §-hoz

A letéti számla forgalmát az Áht. 12/A. §-ának (4) bekezdése alapján nem lehet költségvetési hiányt módosító költségvetési bevételként, illetve költségvetési kiadásként elszámolni. Tekintettel arra, hogy a bevételek és a kiadások nagysága és időbeli ütemezése előre nem ismert, így - amennyiben ezeket a mindenkori költségvetés keretében számolnánk el - alakulásuk jelentősen befolyásolhatná a költségvetés adott évi egyenlegét. A pénzforgalom letéti számlára való terelésével a műveletnek a büdzsé egyenlegére gyakorolt hatása minimalizálható.

Az erőművek által visszafizetett, a letéti számlán megmaradó összeget az átviteli rendszerirányítási díj csökkentésére kell felhasználni, tekintettel arra, hogy a tiltott támogatásnak minősített összeg eredendően a fogyasztóktól származik. A rendszerirányítási díjak mértékére a villamos energiáról szóló 2007. évi LXXXVI. törvény rendelkezései értelmében a Hivatal tesz javaslatot. A Hivatal a díjak mértékét a hatékonyan működő engedélyes vállalkozások indokolt működési és tőkeköltsége, valamint összehasonlító elemzések alapján állapítja meg. A Hivatal a számítások eredményeként adódó átviteli rendszerirányítási díjtételt a letéti számlán megmaradó összegre való tekintettel megfelelően csökkenti, úgy hogy egyidejűleg az átviteli rendszerirányító igényelheti az ily módon kieső bevételnek a letéti számláról történő megtérítését. Tekintettel arra, hogy átviteli rendszerirányítási díjat valamennyi rendszerhasználó fizet, így annak csökkentése révén a letéti számlán maradó összegnek megfelelő pénzmennyiség fogyasztással arányos módon eljut a villamosenergia-felhasználókhoz.

-----STARTING---POINT---VEGE---

A 11-12. §-hoz

A törvény hatálybalépése a Határozatban foglalt határidők figyelembe vételével került meghatározásra.

A visszafizettetés részletes módszertanáról, az átállási költségek számításának módjáról és összegéről, illetve felülvizsgálatáról azért szükséges kormányrendeletben rendelkezni, mert a számításokat és a konkrét összegeket az Európai Bizottság részére be kell jelenteni és azokat előzetesen jóvá kell vele hagyatni. Ez az eljárás több hónapig is eltarthat, azonban a szerződéseket időközben meg kell szüntetni, azaz a törvényt hatályba kell léptetni.

A 12. § (2) bekezdés rendelkezését az indokolja, hogy kizárólag egy ilyen értelmű rendelkezéssel érhető el, hogy a HTM-ből kikerülő erőművek már az iparág gyakorlatának megfelelően 2008 őszén megkezdjék kapacitásaik 2009-re történő értékesítését, és egy esetleges december 31-ig történő „kivárással” ne okozzanak jelentős árfelhajtó hatást és energiahiányt a piacon.