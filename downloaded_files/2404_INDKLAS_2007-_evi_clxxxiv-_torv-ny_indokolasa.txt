2007. évi CLXXXIV. törvény indokolása

a bejegyzett élettársi kapcsolatról

-----STARTING---POINT---ALTALANOS--- 

Az elmúlt évtizedekben Európa szinte valamennyi államában és más földrészeken is szembesülni kellett azzal a társadalmi ténnyel, hogy azt a házasságon alapuló családmodellt, amelyre a családjogi rendszer épül, egyre kevesebben választják követendő példaként. A Központi Statisztikai Hivatal 2001. évi adataiból kitűnik, hogy Magyarországon az 1970-es évek elején az élettársi kapcsolatok aránya az összes család százalékához viszonyítva 2,1% volt, a 2001. évi adatok szerint ez az arány 9,5%-ra, 2005-re pedig 12,2%-ra emelkedett. Az ezer lakosra jutó házasságkötések száma az 1980. évi 7,5-ről 2000-re 4,7-re, 2006-ra pedig 4,4-re csökkent és ma már minden harmadik új kapcsolat élettársi kapcsolatnak tekinthető. Az élettársi kapcsolatok növekedése a házasság rovására olyan társadalmi tendencia, amelyre az érintett országok jogalkotásának tekintettel kell lennie. Másrészről Magyarországon sem lehet figyelmen kívül hagyni az azonos neműek partnerkapcsolatának jogi rendezettség iránti igényét, ugyanis a jogilag rendezett következményekkel járó házasság intézménye az európai országok többségéhez hasonlóan csak különneműek számára nyitva álló lehetőség.

Ez a két összekapcsolódó motívum több országban maga után vonta speciális partnerkapcsolati formák kialakítását. Míg a különneműek számára az ilyen többletjogokat garantáló élettársi kapcsolat a házasság alternatívája, addig az azonos neműek a legtöbb országban nem köthetnek házasságot. Ebből következően az azonos nemű partnerek kapcsolatuk minél teljesebb körű elismerését kívánják. A megoldásokat illetően a jogrendszerek rendkívüli tarkaságot mutatnak mind az elismert élettársi kapcsolat létrejöttének formája, mind a jogviszony tartalma tekintetében. A több országban ismert és elismert regisztrált élettársi kapcsolat szinte a házastársakéval egyenlő jogokban részesíti az élettársakat (van, ahol a regisztráció lehetősége csak az azonos nemű élettársak részére van fenntartva, például Dániában, Németországban, másutt bejegyzett partnerkapcsolat azonos nemű és különnemű személyek között is létrejöhet, például Hollandiában, Franciaországban), ugyanakkor a bejegyzés nélküli, informális együttélésekhez szinte semmilyen jogkövetkezmény nem fűződik.

A törvényben szabályozott új jogintézmény lehetővé teszi, hogy nemétől függetlenül minden nagykorú személy élettársi kapcsolata nyilvántartására tarthasson igényt. A bejegyzett élettársi kapcsolatra általánosan a házasságról, a családról és a gyámságról szóló 1952. évi IV. törvény (a továbbiakban: Csjt.) rendelkezései alkalmazandók.

Ezzel a törvény tulajdonképpen elismeri a bejegyzett élettársi kapcsolatot családjogi jogintézményként, és csak a házasságtól eltérő szabályokra utal (örökbefogadás, megszüntetés).

Ennek megfelelően a bejegyzett élettársi kapcsolat a házassághoz hasonlóan anyakönyvvezető előtti akaratnyilvánítással jön létre azzal, hogy bejegyzett élettársi kapcsolatot csak tizennyolcadik életévét betöltött személy létesíthet.

A jogintézmény a házassággal azonos vagyonjogi, öröklési jogi joghatásokkal jár. A regisztrálás a bejegyzett élettársi kapcsolatban élők között is vagyonközösséget keletkeztet, azzal, hogy természetesen az élettársak is megállapodhatnak a törvényes vagyonjogi rendszertől eltérően.

Az élettársi kapcsolat megszűnése esetén a házasságra vonatkozó szabályok (Csjt. 31/A-31/E. §) irányadók a bejegyzett élettársak lakáshasználatának rendezésére és az élettársak egymással szemben fennálló tartási kötelezettségére (Csjt. 32. §).

A bejegyzett élettársi kapcsolat megszüntetésére a házasság felbontására irányadó szabályokat kell alkalmazni, de a törvény a felek egyező akaratnyilvánítása (közös megegyezés) esetén és kiskorú vagy tartásra jogosult gyermek hiányában a bírósági eljárásnál rugalmasabb és gyorsabb közjegyzői eljárásban is lehetőséget ad a megszüntetésre, ha a felek a meghatározott kérdéseket megegyezéssel rendezik. Ennek a speciális közjegyzői nemperes eljárásnak a szabályait rögzíti a törvény.

A törvény meghatározza a közjegyzői eljárás lefolytatásának feltételeit: arra akkor van lehetőség, ha a felek a bejegyzett élettársi kapcsolat megszüntetését közösen kérik, nincs közös kiskorú vagy tartásra jogosult gyermekük és a jogszabályon alapuló tartás, a közös lakás használata, valamint - az ingatlanon fennálló közös tulajdon megszüntetése kivételével - az élettársi közös vagyon megosztása kérdésében megegyeztek.

A törvény a bejegyzett élettársi kapcsolatban élőknek nem teszi lehetővé gyermek közös örökbefogadását. A bejegyzett élettársak együttesen nem fogadhatnak örökbe és arra sincs lehetőségük, hogy az egyik bejegyzett élettárs partnerének gyermekét örökbe fogadja.

A törvény szerint bevezetendő új jogintézmény nem érinti azoknak az élettársaknak a jogait, akik kapcsolatuk hivatalossá tétele nélkül kívánnak továbbra is élni. Rájuk azok a jogok és kötelezettségek vonatkoznak, amit az élettársak számára ma is biztosítanak a különböző jogszabályok. Így a különböző neműek párkapcsolatának jogi elismerése háromféle jogi kategóriába lesz sorolható: házasság, bejegyzett élettársi kapcsolat, élettársi kapcsolat. Az azonos neműek számára pedig kétféle alternatíva kínálkozik: választhatják a bejegyzett élettársi kapcsolatot vagy élhetnek - a kevesebb kötöttséggel és joggal járó - élettársi kapcsolatban.

-----STARTING---POINT---RESZLETES---
Az 1. §-hoz

A törvény a házassághoz hasonlóan a jogviszony létrejöttére utalással határozza mag a bejegyzett élettársi kapcsolat fogalmát, azzal a két eltéréssel, hogy a bejegyzést nemétől függetlenül bárki kérheti, de csak tizennyolcadik életévének betöltése után. Tehát - a házasságtól eltérően - a tizenhat és tizennyolc év közötti személyek kapcsolatának regisztrálása még gyámhatósági engedéllyel sem érvényes. A bejegyzett élettársi kapcsolat létrejöttének feltételei egyebekben a házassággal azonosak: Bejegyzett élettársi kapcsolat két személy egybehangzó, személyes és együttes akarat kijelentésével jön létre.

A 2. §-hoz

A bejegyzett élettársi kapcsolatra a törvény által nem szabályozott kérdésekben a Csjt. házasságra vonatkozó szabályai alkalmazandók. Ezzel a törvény tulajdonképpen családjogi jogintézményként ismeri el a bejegyzett élettársi kapcsolatot, és csak a házasságtól eltérő - örökbefogadási és megszüntetési - szabályokra utal külön.

A közös gyermekké fogadásnak a Csjt. alapján két esete van: amikor házastársak fogadnak - akár együttesen, akár külön-külön (például eltérő időpontban) örökbe, illetve amikor az egyik házastárs a másik gyermekét fogadja örökbe. A törvény a bejegyzett élettársak számára - függetlenül attól, hogy azonos vagy különneműek - a közös örökbe fogadási jogot egyik említett esetben sem teszi lehetővé.

A törvény általánosan egyértelművé teszi, hogy ahol jogszabály a házastársakra, házaspárra vagy a házasságra vonatkozóan állapít meg jogokat vagy kötelezettségeket, azokat a szabályokat a bejegyzett élettársakra, illetve a bejegyzett élettársi kapcsolatra is megfelelően érteni kell.

Így a bejegyzett élettársakat mindazok az adójogi, munkajogi, szociális, bevándorlási, honosítási stb. kedvezmények megilletnék, mint a házasságban élőket, illetve ugyanazok az eljárási szabályok is vonatkoznának rájuk, mint a házastársakra (pl.: tanúvallomás megtagadásának joga, összeférhetetlenségi szabályok). Kiemelhető még e körben, hogy a bejegyzett élettársak törvényes öröklési státusza is a házastársakéval azonos lesz.

A 3. §-hoz

A bejegyzett élettársi kapcsolat - természeténél fogva, egyezően a házasság megszűnésével - az élettársak bármelyikének halálával megszűnik; megszűnik akkor is, ha az élettársak egymással házasságot kötnek. Megszünteti továbbá a bejegyzett élettársi kapcsolatot az erre hatáskörrel rendelkező hatóság határozata. A megszüntetéssel egyidejűleg rendezendő kérdések kapcsán figyelemmel kell lenni a feleket terhelő kötelezettségek teljesítésére, a jogok és kötelezettségek érvényesítésére, szükség esetén kikényszeríthetőségére. Oly módon kell ezért a megszüntetésről rendelkezni, hogy az azzal egyidejűleg megállapított kötelezettségek hatósági úton kikényszeríthetőek legyenek mind belföldön, mind pedig külföldön. Erre egyértelműen a polgári kapcsolatokat elbíráló hatóságok döntései alkalmasak, ezért a törvény a megszüntetést a bírói polgári peres (törvény 3. §-a) és a közjegyzői nemperes eljárás (törvény 4-12. §-a) lefolytatásával teszi lehetővé.

A 4-5. §-hoz

A bejegyzett élettársi kapcsolat megszüntetésére a házasság felbontására irányadó szabályokat kell alkalmazni, de a törvény a felek egyező akaratnyilvánítása (közös megegyezés) esetén és kiskorú vagy tartásra szoruló gyermek hiányában a bírósági eljárásnál rugalmasabb és gyorsabb közjegyzői eljárásban is lehetőséget ad a megszüntetésre, ha a felek a törvényben meghatározott kérdéseket megegyezéssel rendezik. Ennek a speciális közjegyzői nemperes eljárásnak a szabályait rögzíti a törvény részben a polgári perrendtartásról szóló 1952. évi III. törvényre (a továbbiakban: Pp.) történő utalással, részben pedig az attól eltérő szabályok meghatározásával.

A törvény rögzíti a közjegyzői eljárás lefolytatásának feltételeit: arra akkor van lehetőség, ha a felek a bejegyzett élettársi kapcsolat megszüntetését közösen kérik, nincs közös kiskorú vagy tartásra jogosult gyermekük és a jogszabályon alapuló tartás, a közös lakás használata, valamint - az ingatlanon fennálló közös tulajdon megszüntetése kivételével - az élettársi közös vagyon megosztása kérdésében megegyeztek. A jogintézmény célja lehetőséget adni az élettársi kapcsolat gyors megszüntetésére, ezért az eljárásban bizonyításnak nincs helye, s ugyancsak nem alkalmazhatók a Pp. felfüggesztésre, szünetelésre vonatkozó rendelkezései sem (hiszen nem merülnek fel a felek által vitatott tények, bizonyítandó körülmények). A félbeszakadásra vonatkozó szabályok alkalmazásának tilalma azért mellőzhető, mert a kapcsolat természete folytán a jogutódlás kizárt, a felek valamelyikének halála esetén pedig az eljárást meg kell szüntetni.

A 6. §-hoz

A törvény meghatározza az eljárást lefolytató közjegyző illetékességét megalapozó körülményeket: ez a felek utolsó közös lakóhelye, vagy egyikük lakóhelye; a felek igénye szerint. Az eljárásra illetékes közjegyző megállapításánál a kérelem beadásának időpontja lesz az irányadó a Pp. 42. §-ában foglaltak megfelelő alkalmazásával.

A 7. §-hoz

A kérelem elintézésének első lépése annak megállapítása, hogy a kérelem alapján közjegyzői eljárásnak van-e helye, illetve az alapján a kérelem teljesíthető-e. Ennek érdekében a törvény meghatározza a kérelem - Pp.-ben foglaltakhoz képest speciális, a döntéshez szükséges - kötelező tartalmi elemeit. A kérelemhez csatolni kell a felek ún. járulékos kérdésekben kötött megállapodását, ez azonban - ugyancsak az eljárás gyorsítása és egyszerűsítése érdekében - mellőzhető az ingó vagyontárgyak megosztása tekintetében, ha a megosztás már megtörtént, ez esetben elég erről nyilatkozni.

A 8. §-hoz

A Pp. 124. §-a (1) bekezdésének értelmében a bíróságnak 30 napon belül kell a keresetlevelet megvizsgálnia, a törvény azonban erre szoros - 8 munkanapos - határidőt állapít meg annak érdekében, hogy az érdemi vagy egyéb szükséges közbenső intézkedésre (áttétel, hiánypótlás) is mielőbb sor kerülhessen. Ha már a kérelemből megállapítható, hogy nincs helye a bejegyzett élettársi kapcsolat közjegyzői eljárásban történő megszüntetésének (pl. közös kérelem hiánya vagy van a feleknek közös gyermekük stb.), úgy hiánypótlást nem kell kiadni, a kérelmet el kell utasítani.

A 9. §-hoz

A polgári nemperes eljárás egyik fontos - nélkülözhetetlen - garanciális eleme az, hogy az eljárást lefolytató minden kétséget kizáróan meggyőződhessen arról, hogy fennáll a feleknek a megszüntetésre irányuló, befolyásmentes akarata, erre pedig a felek személyes meghallgatása szolgál, melynek - szükség esetén a további adatok szolgáltatását követően - 30 napon belül kell megtörténnie. Fontos érdek fűződik az eljárás gyors lefolytatásához, de emellett is lehetőséget kell adni egyszeri halasztásra annak érdekében, hogy a felek - adott esetben betegség, külföldi tartózkodás, egyéb akadályoztatás - esetében sem essenek el a gyorsított eljárás lehetőségétől, vagy ha megállapodásuk nem hagyható jóvá egyezségként, de mód van arra, hogy a felek annak tartalmát alakítsák, erre megfelelő időt biztosítson a jogalkotó. Ha viszont a felek nem jelennek meg a meghallgatáson és nem is kérik annak elhalasztását, úgy nem vélelmezhető a megállapodás módosítására, vagy a kapcsolat megszüntetésére irányuló akaratuk, ezért erre az esetre a törvény az eljárás megszüntetését írja elő.

A 10-12. §-hoz

Az érdemi döntés meghozatala hasonló a házasság közös megegyezés mellett történő felbontásához: a közjegyzőnek rendelkeznie kell a felek járulékos kérdésekben kötött egyezségének jóváhagyásáról, ezt követően pedig a kapcsolat megszüntetéséről. Eltér ugyanakkor a törvény - az eljárás gyorsítása érdekében - a házasság felbontásától abban a tekintetben, hogy az egyezséget jóváhagyó végzés ellen nem biztosít lehetőséget fellebbezésre. Nem kell ezért a fellebbezési jog lemondásáról sem tájékozatni a feleket, illetve ilyen nyilatkozatukat felvenni, fellebbezés esetén pedig a végzés jogerőre emelkedését bevárni. Nincs lehetőség továbbá arra sem, hogy a végzés ellen a felek felülvizsgálati kérelmet nyújtsanak be.

Abban az esetben ugyanakkor, ha a felek között nem jön létre legkésőbb a második meghallgatáson jóváhagyható egyezség, úgy nincs további eljárásnak helye, hiszen a közjegyző csak megegyezés alapján jogosult az élettársi kapcsolat megszüntetésére: a kérelmet ez esetben el kell utasítani. A törvény nem rendelkezik külön az élettársi kapcsolat megszűnésének napjáról, mivel a megszüntetésre a házasság felbontására vonatkozó rendelkezéseket kell megfelelően alkalmazni, mely alapján a végzés jogerőre emelkedésének napjával megszűnik a bejegyzett élettársi kapcsolat. A végzés kihirdetésére, és annak a felekkel történő közlésére a Pp. szabályai az irányadóak, ennek értelmében a közjegyzőnek lehetősége van arra is, hogy a végzés írásba foglalását legfeljebb nyolc napra elhalassza.

A törvény célja az, hogy a felek egyezsége hosszabb távon is garantálja a jogaik érvényesülését, ennek érdekében biztosítani kell, hogy az abból eredő kötelezettségek elmulasztása esetén a jogosult külön bírósági eljárás kezdeményezése nélkül kérhesse az egyezségben foglaltak kikényszeríthetőségét. A törvény ezért úgy rendelkezik, hogy a közjegyző által jóváhagyott egyezség a bírósági egyezséggel azonos hatályú, ennél fogva a bírósági végrehajtásról szóló 1994. évi LIII. törvény 16. §-a alapján a jogosult bírósági végrehajtást kezdeményezhet az elmulasztott kötelezettségek teljesítésére.

A bírósági eljárásért illetéket, a közjegyző eljárásért pedig díjat és költségtérítést kell fizetni. A felek rendelkezési joga az eljárás költségeinek megosztására is kiterjed, ezért csak ennek hiányában érvényesül a törvény egyenlő arányú költségviselésre vonatkozó rendelkezés. Másrészről az eljárás jellegéből adódóan a közjegyzői díjazáson kívül tipikusan nem merülnek fel további költségek, hiszen bizonyításra nem kerül sor. A törvény ezért úgy rendelkezik, hogy ilyen egyéb költségekről csak a felek indítványára kell dönteni az eljárás befejezésekor.

A közjegyző, ha a felek kérelmét teljesíti, hivatalból intézkedik a megszüntetés anyakönyvi bejegyzése iránt.

A 13. §-hoz

A bejegyzett élettársi kapcsolat intézményének bevezetése szükségessé teszi a Csjt. bizonyos rendelkezéseinek módosítását.

A Csjt. 3. § (2) bekezdése szerint a házasságot a szándék bejelentését követő harminc nap elteltével tűzheti ki az anyakönyvvezető. Indokolatlan ezt a szabályt fenntartani abban az esetben, ha a házasságkötést a házasuló felek között bejegyzett élettársi kapcsolat előzte meg.

A Csjt.-nek a házasság, illetve a bejegyzett élettársi kapcsolat érvénytelenségre vonatkozó szabályait ki kell egészíteni.

Kiemelt jelentősége van annak, hogy a Csjt. családi jogállásra vonatkozó, apasági vélelemnél irányadó rendelkezései csak különnemű élettársaknál alkalmazhatók, azzal, hogy a házastárs mellett a bejegyzett férfi élettársat is apának kell tekinteni és a házassághoz hasonló vélelmet eredményez a bejegyzett élettársi jogviszony is.

A 14-15. §-hoz

A bejegyzett élettársi kapcsolat intézményének bevezetése szükségessé teszi az anyakönyvi jogszabályok módosítását, kiegészítését is.

A jogalkalmazás megkönnyítése érdekében az élettársi kapcsolat bejegyzésére irányuló eljárás részletes szabályai új fejezetet alkotnak. A törvény meghatározza a bejegyzést megelőzően az anyakönyvvezető által lefolytatott előzetes eljárás szabályait, amely a bejegyzés törvényes előfeltételeinek meglétét vizsgálja. A törvény megállapítja azokat az eseteket is, amikor az eljáró anyakönyvvezetőnek meg kell tagadnia a bejegyzést.

A házasságkötéshez hasonlóan szabályozza a törvény, hogyan létesíthetnek bejegyzett élettársi kapcsolatot Magyarországon külföldi felek, valamint azt is, hogyan kell eljárni, ha magyar állampolgár külföldön kívánja bejegyeztetni élettársi kapcsolatát.

Szükségessé válik a jelenleg használatban lévő három fajta (születési, házassági, halotti) anyakönyv mellett a „Bejegyzett élettársi kapcsolatok anyakönyve” rendszeresítése is. Ennek adattartalma, ha minimális mértékben is, de eltér a házassági anyakönyvtől. Ennek következtében egy új típusú anyakönyvi kivonat is bevezetésre kerül, mellyel a felek a bejegyzett élettársi kapcsolat fennállását vagy megszűnését közhitelesen igazolni tudják.

-----STARTING---POINT---VEGE---

A 16. §-hoz

A törvény alkalmazására való felkészülés (pl.: anyakönyvi dokumentumok elkészítése, jogalkotói, jogalkalmazói feladatok teljesítése) érdekében a törvény 2009. január 1-jén lép hatályba.

A 17. §-hoz

A törvény néhány kifejezés, szövegrész cseréjével módosítja a Csjt. és az 1982. évi 12. törvényerejű rendelet szövegét annak érdekében, hogy a módosított törvények fogalomhasználatát egységesítse és a változásokat átvezesse. Ez a kodifikációs technika lehetővé teszi azt, hogy több rendelkezésben előforduló, ugyanazon változtatást nagy mennyiségű módosító szöveg nélkül átláthatóan, egyértelműen és pontosan lehessen megfogalmazni.

A 18. §-hoz

Hatályát vesztő rendelkezések.