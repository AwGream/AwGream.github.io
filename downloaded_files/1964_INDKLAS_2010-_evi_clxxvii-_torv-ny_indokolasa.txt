2010. évi CLXXVII. törvény indokolása

a társasházakról szóló 2003. évi CXXXIII. törvény módosításáról

-----STARTING---POINT---ALTALANOS--- 

A társasházakról szóló - a 2009. szeptember 30-án hatályba lépett 2009. évi LXXXIX. törvénnyel módosított - 2003. évi CXXXIII. törvénynek (a továbbiakban: Tt.) jelenlegi módosítását elsődlegesen a „könyvvizsgálatról és a gazdasági ellenőrzési feladatot ellátó személyről” alcímmel beiktatott 51/A. § jogbizonytalanságot előidéző tartalma indokolja. Ez olyan súlyos gyakorlati jogalkalmazási problémákat vetett fel, melyek átmeneti áthidalására 2009 decemberében - a Magyar Könyvvizsgálói Kamarával és társasházkezelői szakmai szervezettel (Magyar Társasházkezelők Országos Szakmai Szövetsége) közösen kialakított - javaslatot kellett közzétenni az 51/A. §-nak a 2009. évi elszámolásokra vonatkozó alkalmazásához.

A törvény megszünteti az 51/A. § alapján keletkezett ellentmondást a Tt. és a számvitelről szóló 2000. évi C. törvény (a továbbiakban: Szt.) rendelkezéseinek könyvviteli szolgáltatási és könyvvizsgálói feladatkörök ellátása tekintetében. A számviteli törvény szerinti egyes egyéb szervezetek beszámoló-készítési és könyvvezetési kötelezettségének sajátosságairól szóló 224/2000. (XII. 19.) Korm. rendelet (a továbbiakban: kormányrendelet) 20. §-ának (7) bekezdése alapján a társasháznak a mérleg fordulónapját követő 150 napon belül el kell készítenie beszámolóját és azt a jóváhagyásra jogosult testülettel el kell fogadtatnia. A törvény egyértelművé teszi, hogy a gazdasági ellenőrzést segítő személy - mérlegképes könyvelői, vagy okleveles könyvvizsgálói képesítéssel rendelkező és a számvitelről szóló 2000. évi C. törvény 151. §-ának (3)-(5) bekezdése szerinti nyilvántartásban szereplő (a továbbiakban: regisztrált) személy - igénybe vételéről szóló törvényi kötelezés az éves közgyűlések elé terjesztendő előző évi beszámoló alapján elkészített elszámolás és következő évi költségvetés vizsgálatára vonatkozik.

A jelenlegi jogbizonytalanság megszüntetésén kívül, az újonnan beiktatott 51/A. § és 51/B. § változtatást tartalmaz abban is, hogy kifejezetten csak a megfelelő belső (a tisztségviselők, vagy a közösség és az Szt. szerinti szakképesítéssel rendelkező személy között a számvizsgáló bizottsági feladatok ellátására létrejött szerződéssel megbízott személy által végzett) szakmai kontroll vagy ilyen felkészültség birtokában történő előkészítés hiánya esetében írja elő a társasházi közösségek számára a gazdasági ellenőrzést segítő személy kötelező igénybe vételét.

A törvény a korábbi tízmilliós éves pénzforgalmi értékhatárt - az ötvenet meghaladó albetét szám megtartása mellett - húszmillióra emeli, mert ez önmagában jelenti a tízmillió forintos bevételt (közös költség, saját hasznosítás, támogatás, hitel), ami az adott évben nagyrészt felhasználásra kerül. A kötelező gazdasági kontrollnak pedig hangsúlyosan a felhasználásra (a kitűzött célnak és a meghatározott feltételeknek való megfelelésére) kell irányulnia, mely az ötmilliós kiadás esetében még nem indokolható.

A törvény a gyakorlati tapasztalatok és egyes - bírósági eljárásokban is előfordult - eltérő jogértelmezések kiküszöbölése érdekében segíti a vállalkozások működését is. A társasház közgyűlése a lakóépület rendeltetésének megfelelően megtilthatja a nem lakás céljára szolgáló helyiség használatát és hasznosítását vagy meghatározhatja használatának és hasznosításának szabályait, ha az ilyen helyiségben a szerencsejáték szervezéséről szóló törvény hatálya alá tartozó, illetőleg szexuális vagy erotikus szolgáltatásra irányuló tevékenységet kívánnak folytatni, valamint, ha szexuális terméket és segédeszközt kívánnak árusítani vagy forgalmazni.

Ugyanígy a közgyűlés a nem lakás céljára szolgáló helyiség megváltoztatott használatához a lakhatás nyugalma - így különösen: a zaj- és rezgésvédelem, illetőleg a lakókörnyezetet veszélyeztető más tevékenység megelőzése - érdekében az erre vonatkozó külön jogszabályok előírásainak figyelembevételével kikötött feltételt tartalmazó hozzájáruló határozatot is hozhat, amelynek azonban tartalmaznia kell a lakhatás nyugalmát tartalmazó magatartások részletezését és indokolását.

Új szabályozási elem, hogy a törvény felhatalmazást ad a települési (Budapesten a kerületi) önkormányzatnak, hogy városképi vagy kereskedelmi szempontok alapján rendeletben meghatározza a nem lakás céljára szolgáló helyiség használatának, hasznosításának, illetve ezek megváltoztatásának módját, feltételeit.

A törvény emellett a társasház tulajdonosok fizetési fegyelmének erősítése érdekében a közös képviselőnek, illetve az intézőbizottság elnökének lehetőséget ad a nem fizető tulajdonostársakkal kapcsolatosan hatékonyabb és gyorsabb fellépésre.

-----STARTING---POINT---RESZLETES---

Az 1-2. §-hoz

A törvény a Tt.-nek a lakóépületben lévő nem lakás céljára szolgáló helyiségek használatával, hasznosítási módjának megváltoztatásával kapcsolatos rendelkezéseit módosítja (17-18. §).

Főszabály szerint a használat módjának megváltoztatásához nem szükséges a társasház hozzájáruló nyilatkozata. Ugyanakkor a társasház a lakóépület rendeltetésének megfelelően megtilthatja a nem lakás céljára szolgáló helyiség használatát és hasznosítását vagy meghatározhatja használatának és hasznosításának szabályait, ha az ilyen helyiségben a szerencsejáték szervezéséről szóló törvény hatálya alá tartozó, illetőleg szexuális vagy erotikus szolgáltatásra irányuló tevékenységet kívánnak folytatni, valamint, ha szexuális terméket és segédeszközt kívánnak árusítani vagy forgalmazni. A közgyűlés a nem lakás céljára szolgáló helyiség megváltoztatott használatához a lakhatás nyugalma - így különösen: a zaj- és rezgésvédelem, illetőleg a lakókörnyezetet veszélyeztető más tevékenység megelőzése - érdekében az erre vonatkozó külön jogszabályok előírásainak figyelembevételével kikötött feltételt tartalmazó hozzájáruló, vagy tiltó határozatot is hozhat, amelynek azonban tartalmaznia kell a lakhatás nyugalmát tartalmazó magatartások részletezését és indokolását.

Mindezekhez kapcsolódóan a törvény feljogosítja az önkormányzatot, hogy városképi vagy kereskedelmi szempontok alapján meghatározza a nem lakás céljára szolgáló helyiség használatának, hasznosításának, illetőleg ezek megváltoztatásának módját, feltételeit.

A 3-4. §-hoz

Annak érdekében, hogy a közös költség-tartozások minél gyorsabban megtérüljenek, a módosított rendelkezések a korábbi hat hónapnak megfelelő hátralék helyett már a három hónapnak megfelelő hátralék esetén lehetővé teszi az adós ingatlan-tulajdonára történő jelzálogjog bejegyzést és ennek ismétlését.

Az 5. §-hoz

A törvény szerint a közgyűlést, ha a tulajdonostársak annak összehívását kezdeményezik, a törvényben meghatározott határidőn belüli időpontra össze kell hívni, tehát nem elegendő a meghívó határidőn belüli kiküldése. Ellenkező esetben a kiküldött meghívó akár több hónappal későbbi közgyűlési időpontot jelölhet meg (melyre volt gyakorlati példa), így időmúlás miatt lehetetlenül a tulajdonostársak kérésének teljesítése és számottevő vagyoni károk keletkezhetnek. A szövegpontosítás feltétlenül szükséges azért is, mert a bíróságok a korábbi megfogalmazást nem egységesen értelmezik.

A közgyűlés összehívására vonatkozó 15 és 8 napos határidők - közös képviselők és számvizsgáló bizottságok kifejezett kérésére - 30 és 15 napra módosulnak, elfogadva, hogy a 100 vagy ennél is több lakásos társasházak esetében, az előterjesztések írásos elkészítésének kötelezettségére is figyelemmel, lehetetlen a közgyűlés ennél rövidebb időn belüli megtartása.

A 6. §-hoz

Felesleges adminisztráció a jegyzőkönyvben felsorolni a közgyűlésen (tehát annak kezdeti időpontjában) megjelent tulajdonostársakat és tulajdoni hányadukat akkor, amikor a jegyzőkönyv részét képező mellékletnek mindezt tartalmaznia kell (különösen nehézkes ezt a rendelkezést megtartani az 50-100 vagy ennél is több lakásos társasházaknál). A rendelkezésnek nincs értelme azért sem, mert a törvény 36. § (2) bekezdése értelmében a határozatképességet a közgyűlés megnyitása után, továbbá minden egyes napirendi pontról történő szavazást megelőzően meg kell állapítani és kifejezetten a határozatképtelenné válás esetén szükséges a 37. § szerinti megismételt közgyűlés szabályait alkalmazni. Így, ha a megjelentekhez képest a soron következő bármely napirendi pontokról történő szavazás előtt - egyes tulajdonosok eltávozása ellenére - a jegyzőkönyv szerint fennmaradt a szavazóképesség, akkor megismételt közgyűlés nélkül, érvényes határozatok hozhatók.

A 7-8. §-hoz

A Tt. 40. § (3) bekezdésében a jogorvoslati lehetőség biztonságos gyakorlása érdekében módosul az írásbeli szavazásról való „tájékoztatás” szóhasználat a „közlés” kötelezettségére, mert itt is - azonosan a szervezeti-működési szabályzatról, és a helyiségben végzett tevékenység megváltoztatásáról történő írásbeli szavazás eseteivel - a határozat bíróság előtti megtámadásának joga csak a szavazás eredményének a tulajdonostársakkal való közlésétől kezdődően gyakorolható, míg a tájékoztatáshoz nem fűződik jogkövetkezmény.

A törvény emellett a társasház tulajdonosok fizetési fegyelmének erősítése érdekében a közös képviselőnek, illetve az intézőbizottság elnökének lehetőséget ad a nem fizető tulajdonostársakkal kapcsolatosan hatékonyabb és gyorsabb fellépésre a Tt. 24. § (2) bekezdés b) pontja szerint meghatározott szolgáltatási díjhátralékok esetében is.

A 9-11. §-hoz

A Tt. 43. § (2) bekezdése - a gyakorlatban tapasztalt hiányos szerződésekre figyelemmel - arról rendelkezik, hogy amennyiben a közös képviselő társasház-kezelői tevékenység ellátására is megbízást kap, a szerződésnek az erre vonatkozó feladatkörét és a díjazás kérdésében történő megállapodást tartalmaznia kell. A törvény szándékoltan nem nevesíti a konkrét díjban való megállapodás kötelezettségét, csupán utal arra, hogy ebben a kérdésben is meg kell állapodni, mert a tevékenység végzése lehet ellenérték nélküli, vagy csak a működési költségeket - de nyereséget nem - felszámító, vagy nyereséget tartalmazó díj egyaránt. Ez összhangban van a Tt. 55. § (2) bekezdésével, mely szerint a közös képviselő (az intézőbizottság elnöke) a társasház-kezelési tevékenységet nem üzletszerűen is elláthatja. A gyakorlatban ez általában egyetlen társasház részére - a közös képviseleti feladatok mellett - vállalt társasház-kezelési tevékenység esetében valósul meg.

A jelenlegi szabályozás szerint az építésügyi hatósági eljárásokban egy-egy társasházat szomszédként kell értesíteni, ez bizonyos esetekben 50-60, de akár 100 lakástulajdonost is jelenthet. Ez a kérelmezőket aránytalanul hátrányos helyzetbe hozza, a folyamat hosszú időt ölel fel, mivel egy eljáráson belül akár többször meg kell ismételni, ami ellentétes az eljárások egyszerűsítésének, és gyorsításának követelményével és sok címzett esetén ellehetetlenítheti az építésügyi hatóság határozatának jogerőre emelkedését.

A hatóságokra is súlyos terhet ró a jelenlegi szabályozás, az akár több száz albetét tulajdoni lapjának lekérdezése, illetve az iratokhoz csatolása jelentős költségvonzattal jár, mely csak részben hárítható át az ügyfélre. Fentiekre tekintettel a határozatok csak több hónapos késéssel tudnak jogerőre emelkedni, és azonnali végrehajtás elrendelése esetén sem válhatnak előbb végrehajthatóvá.

A módosítás a fentiek megszüntetését teszi lehetővé.

Szövegpontosítás miatt szükséges a Tt. 51. § (1) bekezdésének b) pontja szerinti előírás. A módosított szöveg összhangban van az újonnan beiktatott 51/A. és 51/B. §-okban előírt feladatokkal.

A 12. §-hoz

A „számvizsgáló bizottság” alcím alatti új rendelkezés - a társasházi közösségektől, közös képviselőktől, társasház-kezelőktől, szakmai szervezetektől kapott javaslatok elfogadásával - lehetővé teszi, hogy a szervezeti-működési szabályzatban a számvizsgáló bizottsági feladatok ellátására a számviteli törvény szerinti szakképesítéssel rendelkező (regisztrált könyvviteli szolgáltató: mérlegképes könyvelő vagy okleveles könyvvizsgáló) szakértőnek adjanak megbízást. Erre azonban csak akkor kerülhet sor, ha a társasházban nincs számvizsgáló bizottság vagy legalább egy tulajdonostárs, aki ellássa a havi számlák és a közös képviselő ügyintézése ellenőrzését, valamint a további bizottsági hatáskörbe tartozó feladatokat. Ebben az esetben nem a törvény új 51/A. §-a szerinti - éves egyszeri - a közgyűlés elé terjesztett, számviteli szabályok szerinti könyvvezetés és beszámoló alapján elkészített éves elszámolás és a következő évi költségvetési javaslat vizsgálatáról és véleményezéséről van szó, hanem kifejezetten a szervezeti-működési szabályzat felhatalmazása alapján a számvizsgáló bizottsági feladatok külső szakértő által történő ellátásáról.

A szervezeti-működési szabályzatnak tartalmaznia kell a számviteli törvény szerinti szakképesítéssel rendelkező és regisztrált személlyel történő megállapodás lehetőségét annak érdekében, hogy a most megnyíló teljesen új lehetőséggel - a tulajdonostársak közül választható számvizsgáló bizottság helyett, e feladatokra külső szakértő megbízásával - a tulajdonostársaknak legalább az összes tulajdoni hányad szerinti több mint a fele egyetértsen.

A törvény általános szabályai szerint a szabályzat a konkrét megállapodás megkötését a közös képviselő hatáskörébe utalhatja, vagy fenntarthatja a jogot a leendő szakértőnek közgyűlési döntéssel történő kiválasztására [13. § (2) bekezdés d)-e) pontok, 28. § (1) bekezdés h) pont].

A 13-14. §-hoz

A törvény új III/A. Fejezetben és „A GAZDASÁGI ELLENŐRZÉS SEGÍTÉSE” cím alatt tartalmazza a módosított szabályokat, mivel - a korábbi 51/A. §-nak és alcímének a III. Fejezet „A TÁRSASHÁZ SZERVEZETE” cím alatt történt elhelyezéséből az következhet, hogy a gazdasági ellenőrzést segítő személy is a társasház szervezetének kereteibe tartozik. A törvény a további áttekinthetőség céljából az új 51/A. §-t megelőző önálló alcímen a gazdasági ellenőrzést segítő személy igénybe vételével, és az 51/B. §-t megelőző önálló alcímen az e személy jogaival és kötelezettségeivel kapcsolatos rendelkezéseket tartalmazza.

A módosított 51/A. § (1) bekezdés - megtartva, hogy a törvény a számvizsgáló bizottság részére való segítségnyújtásra irányul - a számviteli szabályok szerinti könyvvezetés és beszámoló alapján elkészített éves elszámolás és a következő évi költségvetési javaslat előzetes vizsgálatát és véleményezését kifejezetten a gazdasági ellenőrzést segítő személy feladataként állapítja meg, megjelölve az ilyen feladatra igénybe vehető külső szakértők szakképesítését. Az itt nevesített, a számviteli jogszabályok szerinti könyvviteli szolgáltató vagy okleveles könyvvizsgáló, regisztrált személy alkalmas a társasházi törvény által elérni kívánt cél megvalósítására, mivel az éves közgyűlés elé terjesztendő elszámolás és költségvetési terv megfelelő elkészítésének kontrollja az említett személyek által, szakszerűen elvégezhető.

A Tt. korábbi 51/A. §-a és a számviteli törvény vonatkozó rendelkezései közötti koherenciazavart éppen az idézte elő, hogy már a címszóban, továbbá a (3) és a (6) bekezdésben keveredik a számviteli törvény szerinti könyvviteli szolgáltatási és a könyvvizsgálati feladatkör, amely önmagában is ellentétes az (1) bekezdés rendelkezéseivel. A társasházi törvény tehát nem „írhatja felül” a számviteli törvény rendelkezéseit és nem tartalmazhat félreérthető szabályokat. Igaz ez különösen annak figyelembe vételével, hogy a társasházaknak egyébként a számviteli törvény és a kapcsolódó kormányrendelet szerint kell a számviteli, könyvviteli feladataikat teljesíteniük.

A társasházaknak a számviteli törvény rendelkezései szerint kell a számviteli, könyvviteli feladataikat teljesíteniük. A törvény szerinti 51/A. § (1) bekezdése a korábbi tízmillió forintos éves pénzforgalmi értékhatárt - az ötvenet meghaladó albetét szám megtartása mellett - húszmillió forintra emeli, mert ez önmagában jelenti a tízmillió forintos bevételt (közös költség, saját hasznosítás, támogatás, hitel), amely az adott évben nagyrészt felhasználásra is kerül. A kötelező gazdasági kontrollnak pedig hangsúlyosan a felhasználásra (a kitűzött célnak és a meghatározott feltételeknek való megfelelésére) kell irányulnia. Ezért, és a gyakorlati élet tapasztalatai alapján az éves tízmilliós kiadás fölött szükséges és indokolt a külső szakértő - a gazdasági ellenőrzést végző személy - igénybe vétele, figyelemmel a hitelből, támogatásból szerzett bevételek felhasználására is.

A törvény szerint módosuló 51/A. § (2) bekezdésének a)-c) pontjai - a felesleges többletköltségek kényszerű vállalásának megszüntetése érdekében - meghatározzák, hogy a gazdasági ellenőrzést segítő személy éves egyszeri igénybevételének kötelezettsége mely esetekben mellőzhető. Ezek olyan esetek, amikor a társasházi közösségnek szerződése van a számviteli törvény szerinti külső szakértővel vagy a számvizsgáló bizottság elnöke, tagja vagy a közös képviselő rendelkezik e szakképesítések valamelyikével, illetve közös képviselő esetén az 52-55. §-ban meghatározott társasház-kezelői, ingatlankezelői szakképesítéssel.

A módosuló rendelkezés felvezető mondatából [51/A. § (2) bekezdés] ugyanakkor egyértelműen következik, hogy ahol nem kötelező a külső szakértő igénybe vétele, ott a közösség önszántából, bármikor egyszerű szavazattöbbséggel közgyűlési döntést hozhat a könyvviteli szolgáltatás végzésére jogosult szolgáltató (mérlegképes könyvelő) vagy okleveles könyvvizsgálói képesítéssel rendelkező személy - akár egyszeri, akár folyamatos - megbízásáról, az ehhez szükséges költségek vállalásáról.

Az 51/A. § (3) bekezdésében, összhangban a Ptk. rendelkezéseivel, a „cég” szóhasználat a „gazdálkodó szervezet”-re változik.

A törvény szerinti új 51/B. § megszünteti azt az ellentmondást, mely szerint a korábbi 51/A. § (6) bekezdés második mondata alapján a könyvvizsgáló írásbeli véleményéről a közgyűlést tájékoztatni kellett és melynek hiánya esetén a kérdéses napirendi pontról érvényes közgyűlési határozatot hozni nem lehetett. Ugyanezen bekezdés első mondata azonban nem a könyvvizsgáló, hanem a gazdasági ellenőrzést segítő személy (így akár a könyvelő) közgyűlésre történő meghívásának kötelezettségéről szólt, melyen e személyt tanácskozási jog illette meg.

Az új 51/B. § rendelkezései számviteli ellenőrzési feladatkörbe tartozó jogokat és kötelezettségeket állapítanak meg a gazdasági ellenőrzést segítő személy részére. Az 51/B. § (3) bekezdés rendelkezése alapján megszűnik az a korábbi 51/A. § (7) bekezdés szerinti bizonytalan jogi helyzet is, miszerint a gazdasági ellenőrzést segítő személy kötelező feladataként - a közösség vagyonának csökkenése illetve a tisztségviselők felelősségére utaló tények esetére - meghatározott kérése ellenére, a közgyűlés összehívását a közös képviselő következmények nélkül elmulaszthatta.

A 15. §-hoz

A Tt. 56. § új 6. és 7. pontjai az üzletszerűen végzett társasház-kezelői/ingatlankezelői tevékenységekre és az éves pénzforgalomra - a pénzügyi tárgyú jogszabályokkal összhangban - e törvény alkalmazásában fogalom-meghatározást adnak, amely a jogviták megelőzését szolgálja.

A 16-21. §-hoz

A törvény szabályozza, hogy az új 51/A. § és 51/B. § rendelkezéseit az előkészítés alatt lévő 2011. éves közgyűlés esetén, a 2010. éves elszámolás és a 2011. évi költségvetési javaslat előzetes vizsgálatára és véleményezésére is alkalmazni kell. Az előző éves elszámolás és a következő évi költségvetési javaslat együttes tárgyalásának kötelezettségét a törvény 34. § (2) bekezdése egyértelműen kimondja. Ezért arról külön rendelkezni, hogy mi a megoldás a két napirendi pont megtárgyalásának - egyes társasházaknál felmerült - különválasztásakor, nem szükséges, mert a két napirendi pont eltérő időpontokban való megtárgyalása törvénysértő (amelyről vita esetén a bíróság dönt).

Ezen kívül, a következő évi költségvetés tervezete a számviteli rendelkezések alapján minden esetben az előző éves elszámoláson alapul, ezért a szakmai szempontból megalapozott és együttes vizsgálatnak mindkét előterjesztés-tervezetre ki kell terjednie.

Az új 64/A. § rendelkezése megoldja a korábbi 51/A. § alkalmazása során felmerült bizonytalan jogértelmezéseket is, amelyekre a normatív szabályozás elmaradása miatt került sor. E rendelkezés hatályon kívül helyezésére 2011. szeptember 30. napján kerül sor, mert az éves közgyűlések megtartására a számviteli rendelkezésekkel összhangban megállapított minden év május 30-i határidő tekintetében, a gyakorlatban nem csak az ennél korábbi, hanem a késedelmesen megtartott éves közgyűlésekre is számtalan példa van. A szeptember 30-i határidő ahhoz igazodik, amely szerint az egy teljes évre szóló költségvetés elfogadására legkésőbb a harmadik negyedév végéig sor kell, hogy kerüljön, ha másképp nem, a közgyűlésnek a számvizsgáló bizottság kötelező feladataként (51. § (1) bekezdés d) pont) - ennek hiányában vagy mulasztása esetén a legalább 1/10-ed tulajdoni hányaddal rendelkező tulajdonostársak által - történő összehívásával (35. § (2) bekezdés).

A Tt. 67. § - a 17. § (3) bekezdésével összhangban - tartalmazza az önkormányzati rendelet megalkotására történő felhatalmazó rendelkezést.
A törvény a gyakorlati tapasztalatok alapján kiegészíti az ingatlan-nyilvántartásról szóló 1997. évi CXLI. törvényt (a továbbiakban: Inytv.) egy új 34/A. §-sal annak érdekében, hogy a jelzálogjog bejegyzése iránti kérelem - ha a benyújtott okirat nem tartalmazza a személyi azonosítót - hivatalból pótolható és ez által a kérelem teljesíthető legyen. Az ehhez kapcsolódóan megállapított Inytv. 91. § (3) bekezdés értelmében a jelzett új rendelkezést a törvény hatálybalépésekor folyamatban lévő ügyekben is alkalmazni kell.

-----STARTING---POINT---VEGE---

A törvény a hatályba léptető és hatályon kívül helyező rendelkezéseken túlmenően meghatározza a nem lakás céljára szolgáló helyiségek használatára és hasznosítására vonatkozó új törvényi rendelkezések érvényesítésének szabályait. Ennek megfelelően a Szervezeti és Működési Szabályzatnak a törvénnyel ellentétes rendelkezése hatályát veszti és helyébe az új törvényi rendelkezések lépnek, a megfelelő kijavítást pedig a Szervezeti és Működési Szabályzat egyéb okból első ízben történő módosítása során kell elvégezni.