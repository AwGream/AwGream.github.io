2016. évi CLIII. törvény indokolása

a Magyarország Kormánya és az Egyiptomi Arab Köztársaság Kormánya közötti légiközlekedési megállapodás kihirdetéséről

Általános indokolás

A törvény célja a Magyarország Kormánya és az Egyiptomi Arab Köztársaság Kormánya közötti légiközlekedési megállapodás (a továbbiakban: Megállapodás) törvénnyel történő kihirdetése.

A Megállapodás létrehozásáról a légügyi hatóságok között a tárgyalások a 41/2011. (V. 18.) ME határozatban foglalt felhatalmazás alapján kezdődtek meg. A Megállapodás légügyi főigazgatók általi parafálására 2014. november 18-án került sor.

Új megállapodás kötése azért vált szükségessé, mert a jelenleg hatályos, még 1958. március 20-án Kairóban aláírt egyezmény a modern üzemelési feltételeknek már nem felel meg, továbbá Magyarországnak az európai uniós követelményekkel is összhangba kellett hoznia légügyi kapcsolatait.

A Megállapodást 2016. június 1-én írták alá.

Az új, európai uniós joggal összhangot biztosító megállapodás elvárásaink szerint hozzájárul majd kapcsolataink további bővüléséhez. A magyar-egyiptomi légiközlekedési kapcsolatok ma is rendezettek, az Egyptair-nek jelenleg is heti 7 járat üzemeltetésére van engedélye a nyári menetrendi időszakban, amelyből pillanatnyilag 4-et használ ki. Magyar oldalról a WizzAir kijelölt légitársaság a korlátozást nem tartalmazó, Budapest-Hurghada útvonalon, és nyári menetrendi időszakban tervezi heti 1 járatsűrűséggel menetrend szerinti járatát elindítani.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés b) és c) pontjai alapján az Országgyűlés ad felhatalmazást a Megállapodás kötelező hatályának elismerésére. Jelen § - az Alaptörvény 1. cikk (2) bekezdés d) pontjával, illetve az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. § (1) bekezdés]. Mivel a Megállapodás tárgyából kifolyólag az Országgyűlés a cselekvő belső jogi síkon, a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően tartalmazza a belső jogba transzformált Megállapodás hiteles angol nyelvű szövegét és annak hivatalos magyar nyelvű fordítását.

A 4. §-hoz

E szakasz rendelkezik a Megállapodás belső jogi hatálybalépésének napjáról (amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával). A hatálybalépés naptári napját a külgazdasági és külügyminiszter annak ismertté válását követően a Magyar Közlönyben haladéktalanul közzétett közleményével állapítja meg. A hatálybalépés naptári napját megállapító határozatot hivatalból, a szaktárca külön közbenjárása nélkül adja ki a külgazdasági és külügyminiszter.