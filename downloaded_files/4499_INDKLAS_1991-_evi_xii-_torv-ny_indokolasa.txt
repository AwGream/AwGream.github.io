1991. évi XII. törvény indokolása

egyes nyugdíjak felülvizsgálatáról, illetőleg egyes nyugdíjkiegészítések megszüntetéséről

-----STARTING---POINT---ALTALANOS--- 

Az egységes nyugdíjrendszerbe nem illeszthetők be a társadalom igazságérzetét sértő kiemelt nyugdíjak és nyugdíjkiegészítések. Ezek összegének alapjául nem a járulékfizetés szolgált, hanem egyes funkciók betöltése, illetőleg egyes olyan kitüntetések elnyerése, amelyek ellentétesek a mai politikai értékítélettel.

Alakuló új politikai rendszerünkben az állam csak úgy tehet hiteles tanúbizonyságot a demokratikus értékek melletti végleges elkötelezettségéről, ha minden ezzel ellentétes privilégiumot lebont és törekszik az egypártrendszer által megbolygatott társadalmi igazságosságot helyreállítani, továbbá azonosul a demokratikusan megválasztott Parlament által hozott első törvény szellemével is, kimondva, hogy nem részesülhet politikai indokú kedvezményben az, aki az 1956-os forradalom és szabadságharc leverése érdekében fejtett ki tevékenységet.

-----STARTING---POINT---RESZLETES---

Az 1. §-hoz

Az állami vezetők munkaviszonyával összefüggő kérdésekről szóló 54/1988. (VII. 12.) MT rendelet egyes állami vezetőkre nézve a nyugdíjjogszabályok rendelkezéseitől eltérő, a nyugdíjak rendeltetésével nem magyarázható, illetőleg a nyugdíjak keresetpótló funkcióját megkérdőjelező nyugdíjszámítást vezetett be. A Javaslat az (1) és (2) bekezdésben megjelölt nyugdíjakat a törvény hatálybalépését követő hónap utolsó napján megszünteti és az általános szabályok (1975. évi II. tv.) szerint megállapítandó nyugdíjak folyósítását rendeli el, ideértve az ilyen alapon megállapított hozzátartozói nyugellátásokat is. Azoknál, akik 1988. július 12-én már nyugdíjasok voltak, a nyugdíjat olyan összegre kell visszaállítani, mint amennyi az 54/1988. (VII. 12.) MT rendelet közbejötte nélkül megilletné őket, kiegészítve az időközben esedékes emelésekkel.

A 2. §-hoz

A Javaslat megszüntetni rendeli a 30/1985. (VI. 22.) MT rendelet alapján, illetve az 1045/1980. (XI. 18.) MT határozatban meghatározott nyugdíjkiegészítéseket, továbbá a 31/1985. (VI. 22.) MT rendeletben meghatározott összegű nemzeti gondozási díj folyósítását. Ennek indoka, hogy e körben szintén nem alapozza meg járulékfizetés a nyugdíjkiegészítéseket.

Ennek az elvnek a következetes érvényre juttatása ugyanakkor azokat a személyeket is sújtja, akik művészeti, sport stb. tevékenységük eredményeként részesültek és részesülnek ma is a kitüntetés tényéhez kapcsolódó nyugdíjkiegészítésben. A Javaslat - az általános elvet következetesen érvényre juttatva - valamennyi kitüntetett személy nyugdíjkiegészítését megszünteti, ugyanakkor rendelkezik arról, hogy a „Magyar Népköztársaság Kiváló Művésze” és a „Magyar Köztársaság Kiváló Művésze”, a „Magyar Népköztársaság Érdemes Művésze” és a „Magyar Köztársaság Érdemes Művésze”, a „Népművészet Mestere”, a „Miniszterelnöki elismerés a nemzeti ellenállási mozgalomban és németellenes szabadságharcban szerzett érdemekért” kitüntetettek, a Nemzetgyűlés által az 1946. évi VIII. törvénnyel alapított „Magyar Szabadság Érdemrend” 1948. december 31-e előtti kitüntetettjei, továbbá a 28/1966. (XII. 18.) Korm. rendelet 1. § b) pontja alapján nemzeti gondozásba vett személyek, valamint az olimpiai játékokon aranyérmet szerzett és a fegyveres harcokban partizánként részt vett személyek a költségvetésből a nyugdíjkiegészítéssel azonos összegű pótlást kapjanak. Azokban az esetekben, ahol a kitüntetés elnevezéséből nem nyilvánvaló, hogy azt a fent említett tevékenységek valamelyikének folytatásáért kapták az érintettek, a kitüntetést adományozó szerv jogutódja hivatalból, határozattal állapítja meg ezt. A Javaslat a nyugdíjkiegészítés megszűnését megállapító határozat ellen a miniszterelnökhöz, illetve a köztársasági elnökhöz jogorvoslati lehetőséget biztosít. Kedvező döntés esetén a nyugdíjkiegészítés összegét pótlék címén legfeljebb a döntéstől számított hat hónapra visszamenőleg lehet folyósítani.

A 3. §-hoz

A Javaslat - teljeskörűvé téve a kivételes eljárásokon alapuló, az általánosnál kedvezőbb „szabályok” szerint megállapított nyugdíjak felülvizsgálatát - 1991. június 30. napjával megszüntetni rendeli a belső kormányhatározatokon alapuló, illetve a volt MSZMP szervei által megállapított nyugdíjak folyósítását is. A Javaslat melléklete ugyanakkor felsorolja azokat a kormányhatározatokat, amelyek alapján megállapított és folyósított nyugdíjak felülvizsgálata nem indokolt, mivel azok nem politikai jellegű kedvezményeket adtak. A 3. §-sal érintett nyugdíjakat a nyugdíjbavonuláskori hatályos jogszabályok szerint kell kiszámítani és az esedékes emelésekkel együtt kell majd folyósítani.

A 4. §-hoz

A Javaslat szintén az általános szabályokat juttatja érvényre, amikor a sajátjogú és az özvegyi nyugdíj együttes folyósításának kedvezőbb számítási módját megszünteti és a jövőre nézve a társadalombiztosítási jogszabályokon alapuló együttfolyósítási határösszeg érvényesülését rendeli el.

Az 5. §-hoz

A Javaslat szerint azoknak a személyeknek, akik a nyugdíjkiegészítéssel azonos összegű pótlékra jogosultak, e pótlékot a költségvetés biztosítja úgy, hogy azt a továbbiakban is a nyugdíjfolyósító szervek folyósítják, de a pénzügyminiszter és a Társadalombiztosítási Alap kezelője közti megállapodás szerint ezt az összeget évenként a költségvetés megtéríti a Társadalombiztosítási Alapnak.

A 6. §-hoz

A Javaslat szerint a törvény alapján megállapított nyugdíjakkal kapcsolatosan is lehetőség van az általános - társadalombiztosítási jogszabályokon alapuló - jogorvoslat igénybevételére.

-----STARTING---POINT---VEGE---

A 7. §-hoz

A Javaslat szerint a törvény hatálybalépését követően a társadalombiztosítási szervek hivatalból intézkednek az átszámított nyugdíjak folyósításai iránt.

A Javaslat értelmében a törvény rendelkezéseit nem kell alkalmazni azoknak a személyeknek a nyugdíjmegállapítására, akik 70. életévüket betöltötték és nyugellátásuk a 8500 Ft-ot nem éri el, vagy özvegyi nyugellátásuk a 7500 Ft-ot nem haladja meg, továbbá - korhatártól függetlenül is -, akiknek a kedvezményekkel növelt nyugdíjösszege nem haladja meg a 6000 Ft-ot. A törvényjavaslat hatálybalépésével egyidejűleg a 30/1985. (VI. 22.) MT rendeletben meghatározott nyugdíjkiegészítések a hatályukat vesztik, de a nyugdíjkiegészítések címén feltüntetett összegek a jövőre nézve irányadóak az egyes kitüntetéseken alapuló, költségvetésből finanszírozott pótlékok tekintetében. A nyugdíjkiegészítésekkel azonos összegű pótlék megállapítása abban a körben, amelyben azt e törvény előírja, azokra a személyekre is vonatkozik, akiknek a nyugdíját a törvény hatálybalépését követően fogják megállapítani.