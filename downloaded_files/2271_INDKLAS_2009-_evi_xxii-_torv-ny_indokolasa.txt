2009. évi XXII. törvény indokolása

a központi vámkezeléssel kapcsolatban a hagyományos saját forrásoknak az uniós költségvetés számára történő rendelkezésre bocsátásakor visszatartott nemzeti beszedési költségek megosztásáról szóló Egyezmény kötelező hatályának elismeréséről és kihirdetéséről

Általános indokolás

A közvetlen hatállyal alkalmazandó közösségi vámjogban 2009. január 1-jétől bevezetésre került, és várhatóan az év második felétől gyakorlatban is alkalmazható lesz a szabad forgalomba bocsátásra vonatkozóan a több tagállamra kiterjedően egy engedélyben engedélyezett helyi vámeljárás intézménye a Közösségi Vámkódex létrehozásáról szóló 2913/92/EGK tanácsi rendelet végrehajtására vonatkozó rendelkezések megállapításáról szóló 2454/93/EGK bizottsági rendeletnek a 1192/2008/EK bizottsági rendelettel történt módosításával.

Ugyanezen jogintézmény központi vámkezelés néven része lesz az 1992 óta hatályban lévő közösségi vámjogi szabályozást felváltó, legkésőbb 2013-ig hatályba lépő, újrakodifikált Modernizált Vámkódexnek.

A több tagállamra kiterjedő helyi vámeljárás, illetve a központi vámkezelés lényege, hogy a gazdálkodó a letelepedési helye szerint illetékes vámhivatalhoz (engedélyező vámhivatal) nyújthatja be a vámáru-nyilatkozatát és a kísérő okmányokat. Itt keletkezik a vámtartozás, e vámhivatal végzi a nyilatkozat ellenőrzésével, a vámtartozás beszedésével, továbbá az áruk kiadásával kapcsolatos alakiságokat, függetlenül attól, hogy az áruk fizikailag hol találhatóak a Közösség vámterületén a vámáru-nyilatkozat benyújtásakor. Azon vámhivatal, ahol az árukat fizikailag vám elé állítják (közreműködő vámhivatal), a letelepedés helye szerinti vámhivataltól kapott információk alapján végzi el szükség esetén az áruk vizsgálatát.

Főszabály szerint a vámbevételek tagállamokat megillető 25%-os része az engedélyező tagállamnál marad, tekintettel arra, hogy a vámjog szerint a vámáru-nyilatkozat benyújtási helye szerinti vámhivatalnál keletkezik a vámtartozás. Az érdemi munka jelentős része viszont a közreműködő tagállamra hárul, ezért a vámbevételből visszatartott teljes nemzeti résznek az engedélyező tagállamnál hagyása nem lenne méltányos. Ezért az új egyszerűsítés engedélyezéséhez hozzá tartozik az, hogy az engedélyező tagállam a nála végzett helyi vámeljárásban történő vámkezelésekhez, illetve a majdani MVK terminológiája szerint központi vámkezeléshez kapcsolódóan beszedett vámbevételek nemzeti részének 50%-át átutalja a közreműködő tagállam részére. Mivel a tagállamokat illető nemzeti beszedési költségek nem jelentenek a vámunió hatálya alá tartozó közösségi bevételt, a bevételmegosztás közösségi jogszabály keretében történő rendezése nem lehetséges, ezért a tagállamok közötti többoldalú megállapodás megkötésére van szükség.

Az Egyezmény a központi vámkezeléssel kapcsolatban a hagyományos saját forrásoknak az uniós költségvetés számára történő rendelkezésre bocsátásakor visszatartott nemzeti beszedési költségek megosztásáról szól. Emellett az Egyezmény rendezi a megosztással kapcsolatos adminisztratív kérdéseket is, mint például az átutalást szolgáló eljárás részleteit, az érintett tagállamok közötti adatszolgáltatást, az átutalás határidejét, az esetleges vámvisszatérítés, illetve a késedelmes fizetés esetén követendő eljárást. Ezzel elősegíti a vámhatóságok a költségmegosztással kapcsolatos feladatainak végzését.

Részletes indokolás

Az 1. §-hoz

Az Nszetv. rendelkezései értelmében az Egyezmény kiemelkedő fontosságú nemzetközi szerződésnek minősül, ezért a kötelező hatályának elismeréséhez szükséges felhatalmazás megadására az Országgyűlés jogosult.

A 2. §-hoz

Az Nszetv. rendelkezései értelmében az Egyezmény kiemelkedő fontosságú nemzetközi szerződésnek minősül, ezért kihirdetése az Országgyűlés hatáskörébe tartozik.

A 3. §-hoz

Az 5. § tartalmazza az Egyezmény hiteles szövegét és annak hivatalos magyar nyelvű fordítását.

A 4-5. §-hoz

Az Egyezmény 7. cikkének (3) bekezdése értelmében bármely tagállam nyilatkozhat úgy, hogy előzetesen alkalmazza az Egyezményt az ugyanilyen nyilatkozatot tett tagállamokkal való kapcsolataiban.

A törvény 4. és 5. §-a lehetőséget biztosít az előzetes alkalmazásra, valamint megteremti annak jogi és eljárási kereteit.

A törvény végrehajtásáról feladatköréből következően az adópolitikáért felelős miniszter, tehát a pénzügyminiszter gondoskodik.