2001. évi CXVII. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A termőföldről szóló 1994. évi LV. törvény, továbbá a kárpótlási, szövetkezeti, valamint a földkiadásra vonatkozó törvények átalakították a termőföldek tulajdoni viszonyait.

A földprivatizáció - ami lényegében befejezettnek tekinthető - eltérő gazdasági, társadalmi helyzetű és teljesítő képességű, erősen megosztott népességcsoportokat jutatott földtulajdonhoz. A fő választóvonal a mezőgazdaságban dolgozó, másfelől az azon kívüli földtulajdonosok között húzódik. Az utóbbi tulajdonosok nem rendelkeznek termelési tényezőkkel, a földet termelőeszközként nem képesek hasznosítani, ezért csupán a haszonbérlettel elérhető jövedelemszerzésre, illetőleg telekspekulációkra törekednek.

A termőföldtulajdon szerzését korlátozó rendelkezések kijátszására irányuló szerződések felszámolásának, valamint a semmis szerződések megállapításának hatékonyabb megvalósítása érdekében szükséges a termőföldről szóló törvény módosítása.

Az ésszerű földhasznosítás szempontjain túl a szabályozásnak az is célja, hogy elsődlegesen az agrártermelők földszükségleteit elégítse ki, továbbá megszilárdítsa a családi munkaerőn alapuló magángazdálkodást, mindezt úgy, hogy a szabályozás ne legyen ellentétes a piac szabadságával, és diszkriminatív módon ne szűkítsék le a potenciális földtulajdonosok körét.

Ebből a helyzetből kiindulva a termőföldről szóló törvény módosítása a jelzett problémák megoldásának eszközeként szolgál.

-----STARTING---POINT---RESZLETES---

Az 1. §-hoz

A törvény az ingatlan-nyilvántartással összhangban a termőföld fogalmi meghatározását pontosítja, illetve kiegészíti a gyep helyett a legelő és a rét, továbbá a fásított terület művelési ágakkal.

A tanya fogalmát a jelenlegi törvényi szabályozás tágan határozza meg, így nemcsak a lakó- és gazdasági épület együttese, hanem esetleg csupán a gazdasági épület (pl. présház) a hozzá tartozó földdel is tanyának minősülhetett. A tanyafogalom meghatározásának a tulajdonszerzés szempontjából kiemelkedő jelentősége van, így a tanya kizárólag a lakó és gazdasági épület, épületcsoport komplexumaként fogadható el. Ezért a törvény a lakó és a gazdasági épület együttes meglétét határozza meg az egyéb feltételek mellett a tanya fogalmánál.

A törvény kiegészül a családi mezőgazdasági vállalkozásokkal kapcsolatos alapfogalmakkal, meghatározza a családi gazdaság, a családi gazdálkodó, a gazdálkodó család tagjai, a mezőgazdasági tevékenység és a kiegészítő tevékenység fogalmát. Így a családi mezőgazdasági vállalkozások támogatásával kapcsolatos jogszabályok, a termőföldről szóló törvényben rögzített fogalmakra épülhetnek. Kiegészül továbbá a törvény értelmező rendelkezéseinek köre a helybenlakó, valamint a helybenlakó szomszéd fogalmával. A helybenlakó fogalmát a törvény alternatív módon határozza meg annak érdekében, hogy a szabályozás alkalmazkodjék az ország településszerkezeti sajátosságaihoz.

A 2. §-hoz

Az erdőbirtokossági társulatok eddig kivételt jelentettek a jogi személy földtulajdonszerzésének tilalma alól. Ez a szabály gyakran a szerzési tilalom kijátszásához vezetett, ezért a törvény megszünteti az erdőbirtokossági társulat privilegizált helyzetét. Eredetileg sem volt indokolt az erdőbirtokossági társulat tulajdonszerzésének lehetővé tétele, hiszen a többi, kivételezett jogi személy (állam, önkormányzat, stb.) számára közfeladataikra való tekintettel tette lehetővé a törvény a tulajdonszerzést, az erdőbirtokossági társulat viszont kifejezetten magáncélú jogi személy.

A 3. §-hoz

Tekintettel arra, hogy földhivatali eljárásban széles körű bizonyítás felvételére nincs lehetőség, a földhivatal elsősorban az iratok alapján dönt, így alapvető szabály, hogy a bejegyzés alapjául szolgáló okirat érvénytelensége miatt a kérelem elutasítására a földhivatal által csak akkor kerülhet sor, ha az okirat nyilvánvalóan érvénytelen. A jelenlegi nyilvántartás alapján azonban teljes körűen nem követhető nyomon, hogy a szerző fél által megszerzett termőföld területnagysága vagy AK értéke a törvényi korlátot meghaladja-e, így a tulajdonjog bejegyzés iránti kérelemben nyilatkozattételi kötelezettség terheli a szerző felet arra vonatkozóan, hogy a tulajdonszerzése nem ütközik szerzési korlátokba. A földhivatal a nyilatkozat valóságtartalmát ellenőrizheti, ami a törvény 9. § (1) és (2) bekezdéséből következik.

A termőföld tulajdonjogára vonatkozó szerződési kikötés semmissége esetén az egész szerződés érvénytelen. Ezt a szabályt kell alkalmazni akkor is, ha a felek az említett szerződéssel vagy szerződési kikötéssel a tulajdonjog megszerzésének hatályát kötötték valamely feltétel, illetve jövőbeli időpont bekövetkezéséhez, vagy egyikük, illetve harmadik személy jognyilatkozatához.

A 4. §-hoz

A családi gazdálkodás zavartalanságának, akadálytalanságának, valamint a helybenlakó agrártermelők földszükségleteinek kielégítése, továbbá az egészséges birtokszerkezetek kialakításának elősegítése érdekében a termőföldet érintő elővásárlási jog módosítása szükséges. A működő földpiacnak minimális feltételei közé tartozik a tulajdonjog gyakorlásának, a tulajdonnal való rendelkezésnek minimális korlátozása a közérdekkel összhangban, valamint a jogügyletek átláthatóságának megteremtése.

Első helyen a családi gazdálkodót és a gazdálkodó család tagjait illeti meg elővásárlási jog, ha az eladásra kerülő termőföld vagy tanya a családi gazdasághoz tartozó termőfölddel, vagy tanyával közvetlenül szomszédos. Ezt követik a közös háztartásban élő családtagok, majd a helybenlakó szomszéd. Ha több helybenlakó szomszéd van, akkor az eladót illeti meg a döntés joga, hogy melyik szomszéd élhet az elővásárlási jogával. A helybenlakó szomszédot követi az egyéb helybenlakó, majd a magyar államot illeti meg az elővásárlási jog a Nemzeti Földalapról szóló törvényben foglaltak szerint. Az állam részére biztosított elővásárlási jog célja a birtoktagoltság felszámolása, és a birtokösszevonás elősegítése. A haszonbérlőt, felesbérlőt és részesművelőt illeti meg ezt követően az elővásárlási jog. Ezt követi az ÁPV Rt. hozzárendelt vagyonából kivett, a dolgozók részére már magánosított, vagy magánosításra kerülő mezőgazdasági társaságok közvetlen, vagy közvetett magánszemély tulajdonosait azon földterületek vonatkozásában, amelyeket az eladás időpontjában a mezőgazdasági társaság jogszerűen használ. Az előbb ismertetett sorrend az elővásárlásra jogosultak között egymással szemben is érvényes.

Az 5. §-hoz

A Polgári Törvénykönyv tiltó rendelkezése hiányára hivatkozó bírói gyakorlat alapján nincs akadálya annak, hogy termőföldre vonatkozóan szerződés alapján jogi személy, vagy jogi személyiséggel nem rendelkező más szervezet alapítson haszonélvezeti, vagy használati jogot. A jogviszonyra a Ptk. szabályai az irányadók, így magánszemélyek esetében nincs korlátozás a mezőgazdasági rendeltetésű föld területének nagyságára vonatkozóan. A Ptk. törvényi rendelkezéseire figyelemmel - nevezetesen, hogy a haszonélvezet és a használat természetes személyhez kötődő olyan személyes szolgalom, amely mindig csak korlátozott időre szól és legfeljebb a jogosult élete végéig állhat fenn -, továbbá a haszonélvezet és a használat jogi rendeltetésére tekintettel, a törvény korlátozó rendelkezései kijátszásának megakadályozása érdekében a törvény szerint a haszonélvezet és használat jogának szerződéssel való alapítására a tulajdonszerzést korlátozó rendelkezéseket kell alkalmazni.

A 6. §-hoz

A törvény lehetővé teszi, hogy a Nemzeti Földalapból huzamosabb időre lehessen termőföldet haszonbérelni. Az ilyen haszonbérleti szerződés leghosszabb időtartama 50 év lehet.

A 7. §-hoz

A törvény az előhaszonbérleti jogra jogosultak sorrendjét az elővásárlási jogra jogosultak sorrendjétől eltérően állapítja meg.

A törvény szerint előhaszonbérleti jog illeti meg az MNFA Kht. által kijelölt személyt is.

A 8. §-hoz

Szövegpontosítás mellett a haszonbérelhető termőföld terület nagyságába nem számít be az MNFA Kht-től haszonbérelt termőföld sem.

A 9-11. §-hoz

A termőföldtulajdon szerzését korlátozó rendelkezések kijátszására irányuló szerződések feltárása, felszámolása tekintetében jelentős a földhasználati nyilvántartási rendszer szerepe, ezért a földhasználati nyilvántartásnak egységesen, területi határ nélkül valamennyi termőföldre ki kell terjednie, valamint naprakésznek és a földhivatal számára teljes körűnek kell lennie. A törvény kiterjeszti a haszonbérlet időtartamára és a haszonbérelhető terület nagyságára vonatkozó törvényi előírásokba ütköző szerződés, vagy szerződési kikötés esetén az ügyész perindítási jogát, és a 9. § (4) bekezdése szerinti érvénytelenségi szabályt. A törvény a használati szerződés bejelentésének elmulasztása esetére a bírságon kívül további szankcióként a szerződés érvénytelenségét határozza meg.

A 12-14. §-hoz

A törvény módosítja a termőföld más célú hasznosításait is. Az egységes gyakorlat kialakítása érdekében az 1 hektárnál nagyobb területű termőföld tekintetében kezdeményezett eljárásra különös illetékességi szabályt állapít meg.

A törvény szerint, ha a termőföld más célú hasznosításának kezdeményezése során a beruházó személye elválik a termőföld tulajdonosától, a földhivatali engedélyhez, valamint az engedély nélküli más célú hasznosítás esetén az eredeti állapot helyreállításának kötelezettsége alóli felmentés megadásához a tulajdonos hozzájárulása szükséges, ugyanis a tulajdonosnak a termőföld tulajdonával kapcsolatos rendelkezési joga ebben az esetben sem sérülhet.

A termőföld más célú hasznosítása esetén a törvényben meghatározott esetekben nem kell földvédelmi járulékot fizetni. A törvény a földvédelmi járulék alóli mentességet két esettel bővíti. Ha a termőföld-tulajdonos a törvény hatálya alá tartozó földön 400 négyzetmétert meg nem haladó területnagyságig beruházást végez, mentesül a földvédelmi járulék megfizetése alól. A lakásépítés támogatása érdekében szintén járulékmentes a saját célra történő lakásépítés, valamint az önkormányzati bérlakásépítési program megvalósítása céljából történő más célú hasznosítás.

A 15. §-hoz

A törvény felhatalmazza a Kormányt, hogy rendelettel állapítsa meg a termőföldre vonatkozó elővásárlási és előhaszonbérleti jog gyakorlásának részletes szabályait, és a termőföld tulajdonjogának átruházására irányuló szerződések alakszerűségének követelményeit. A törvény a családi gazdaságokkal kapcsolatos alapfogalmakat határozza csak meg, ezért szükséges, hogy a Kormány felhatalmazást kapjon a családi gazdaságok létrehozásának, nyilvántartásba vételének és működésének részletes szabályai megállapítására.

Kiegészül a földművelésügyi és vidékfejlesztési miniszter felhatalmazása is azzal, hogy a védőtávolságok mértékére és érvényesítésére vonatkozó szabályokat, és a földminősítés részletes szabályait rendelettel állapítsa meg.

A 16-17. §-hoz

Az Európai Unióhoz történő csatlakozást követően a termőföld tulajdonjogának megszerzésére és használatára vonatkozóan külön törvényt kell alkotni.

A földvédelmi járulék mértékének megállapítása kiegészül a termőföld fogalmi meghatározásába beépített legelő, rét és fásított területek művelési ágakra vonatkozóan.

-----STARTING---POINT---VEGE---

A 18. §-hoz

A törvény néhány kivételtől eltekintve 2002. január 1-jén hatályba lépett, az elővásárlási és előbérleti jogra vonatkozó rendelkezések 2002. február 22-én lépnek hatályba.