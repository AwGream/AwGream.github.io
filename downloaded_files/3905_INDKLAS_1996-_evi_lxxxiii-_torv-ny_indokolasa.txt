1996. évi LXXXIII. törvény indokolása

a személyi jövedelemadóról szóló 1995. évi CXVII. törvény módosításáról

-----STARTING---POINT---ALTALANOS--- 

A személyi jövedelemadó 1997. évi módosítására vonatkozó javaslatok kidolgozása során - a legfontosabb adópolitikai céloknak megfelelően - a lakossági jövedelmek adóterhelésének csökkentését, a keresők-eltartottak eltérő arányából eredő adóterhelésbeli különbségek enyhítését, valamint a tőke- és munkajövedelmek adóterhelésében meglévő aránytalanságok mérséklésének követelményét kellett szem előtt tartani. Az adópolitikával szembeni elvárások mellett természetesen figyelemmel kell lenni az egyensúlyi követelményekre is.

A korábbinál széthúzottabb sávozású progresszív adótáblát tartalmaz a Javaslat a 0-kulcsos sáv visszaállítása nélkül. A munkajövedelmek adóterhét adójóváírás mérsékli, amelyet a bér arányában határoz meg a Javaslat összegszerű felső korlát mellett. Olyan megoldás került a tervezetbe, amely a jogalkalmazók számára nem jelent túlzott adminisztrációs terhet.

Az egyéni alapú személyi jövedelemadózásról az együttes adózás bármely formájára való áttérés feltételei nem adottak. A Javaslat - méltányolva az eltartottak figyelembevételére vonatkozó érveket - szűk körben lehetővé teszi az eltartottakra tekintettel az adóból visszatartható kedvezmény igénybevételét.

A tőke- és munkajövedelmek adóterhelésének közelítése, az arányos közteherviselés, illetve a tőkejövedelmek adóterhelésének kiegyenlítése érdekében módosulnak az osztalék, az árfolyamnyereség, valamint az ingó- és ingatlanértékesítésből származó jövedelem adóztatásának szabályai.

Az említett céloknak megfelelően e jövedelmek után a jelenlegi 10 százalékkal szemben 20 százalék lenne az adó. Az osztalék esetében ez - a társaságot terhelő adót is figyelembe véve - az összadóteher csökkenését jelenti, mivel a társasági adóban a 23 százalékos kiegészítő adó megszűnne. Tekintettel arra, hogy 1994-ig a társasági adó mértéke lényegesen magasabb volt annál, mint amit a társasági adóról és az osztalékadóról szóló törvény tervezete 1997-re javasol, a személyi jövedelemadóban átmeneti szabály biztosítaná a halmozott adóterhelés elkerülését a korábbi évek eredményének terhére kifizetett osztalék esetében.

A Javaslat - szem előtt tartva a tőke- és munkajövedelmeket terhelő adó mértékének kiegyenlítésére vonatkozó elvárást - az osztaléknak a tőkebefektetéssel arányban nem álló részére az általános mértéknél magasabb (27%-os) adót állapít meg.

A Javaslat a tőkefelhalmozás ösztönzése, a vállalkozások adózási feltételeinek javítása, illetve adókörnyezetük semlegesebbé tétele érdekében az egyéni vállalkozásoknál a bevételek és a költségek számbavételére, a jövedelem kimutatására a pénzforgalmi szemléletben adózó társaságokkal harmonizáló megoldást ad. Az egyéni vállalkozóknak a vállalkozás adózott jövedelméből kivett jövedelmére a tőkejövedelmek adóztatási elvei érvényesülnek. A jelenleginél szélesebb körben nyújt lehetőséget a Javaslat arra, hogy a vállalkozás eredményéből az annak céljára fordított részt kedvező adózási feltételekkel tartalékolja a vállalkozó.

A jelenlegi átalányadó rendszer fennmaradása mellett, a lakossági fogyasztási szolgáltatás egyes területein a tételes átalányadózás bevezetése szerepel a Javaslatban.

A Javaslat további fontos eleme a mezőgazdasági őstermelő (ezen belül évi 3 millió forint bevételig: mezőgazdasági kistermelő) adóztatásának az átalakítása. A kidolgozott javaslatok arra épülnek, hogy a mezőgazdasági kistermelők jelenlegi adókedvezményét nem megvonni, hanem át kell alakítani olymódon, hogy e kedvezményeknek ne legyenek olyan további haszonélvezői, akik arra nem jogosultak, láthatóvá váljanak a jövedelemszerzés valós lehetőségei és korlátai. A mezőgazdasági kistermelők a tételes költségelszámolásra és az átalányadóra épülő adózási módszer között választhatnak. Minden mezőgazdasági őstermelő, aki nem alkalmaz átalányadózást, a tevékenységéből származó jövedelme utáni adót (legfeljebb azonban 100 ezer forintot) az összevont jövedelmének adójából kedvezményként levonhatja.

Az egyéni vállalkozóra, valamint a mezőgazdasági őstermelőre vonatkozó elgondolások új fogalomrendszer bevezetését indokolják, ezért szükséges a törvény szerkezetének kisebb módosítása, valamint új mellékletekkel való kiegészítése.

Fontos törvényhozási szempont, hogy a záró rendelkezések között két „2/3-os” törvény is - adózási vonatkozásban - módosításra kerül, ezek: a rendőrségről szóló 1994. évi XXXIV. törvény és a nemzetbiztonsági szolgálatokról szóló 1995. évi CXXV. törvény. A változás lényege a szükséges szövegpontosításon túlmenően az, hogy az említett szervezetekkel együttműködő magánszemély díjazása egységesen 20 százalékos forrásadó alá esne, jelenleg ugyanis a rendőrségről szóló törvény a legmagasabb Szja adókulcs alkalmazását írja elő.

-----STARTING---POINT---RESZLETES---

Az 1. §-hoz

A Javaslat a személyi jövedelemadóról szóló törvény (Szja tv.) hatályára vonatkozó rendelkezések között a nemzetközi egyezmények elsőbbségére vonatkozó szabályt módosítja, „egyezmény” helyett „szerződés”-re utal. A törvény valamennyi rendelkezésében, ahol a „nemzetközi egyezmény” kifejezés szerepel, annak helyébe „nemzetközi szerződés” kerül. A törvény 2. §-ának (5) bekezdését a Javaslat kiegészíti azzal, hogy a szerződésekben nem szabályozott kérdésekben a Szja törvényben foglaltakat kell alkalmazni.

A 2. §-hoz

A Javaslat az értelmező rendelkezéseket több ponton módosítja és új rendelkezésekkel egészíti ki. Ezek a következők.

Az adózás rendjéről szóló törvényre (Art.) való hivatkozás átalakul olymódon, hogy ez csak a kifizetőnél kerül nevesítetten említésre, utalva a személyi jövedelemadó sajátosságaira is. Más fogalomnál a hivatkozás azért felesleges, mert e nélkül is - eltérő rendelkezés hiányában - az Art. fogalom-meghatározása az irányadó.

Az adótörvények közötti összhangra törekvés indokolja a szokásos piaci érték fogalmának pontosítását olymódon, hogy meghatározására a személyi jövedelemadóról szóló törvényben is a társasági adóról és az osztalékadóról szóló törvény rendelkezéseit kell alkalmazni. A fogalom arra is utal, hogy az általános forgalmi adóval növelten kell figyelembe venni a szokásos piaci értéket.

A családi pótlékról szóló törvény módosítása teszi szükségessé azt, hogy a családi pótlékon kívül a gyermekgondozási segélyt és az anyasági támogatást is szabályozó, a családi pótlékról és a családok támogatásáról szóló 1995. évi XLVIII. törvénnyel módosított 1990. évi XXV. törvény alapján folyósított ellátásokkal kiegészüljön a társadalombiztosítási ellátás fogalma.

A társasági adóról és az osztalékadóról szóló törvénnyel történő összehangolás és a vállalkozók új típusú adóztatásának bevezetése indokolja az egyéni vállalkozó fogalmának pontosítását és kiegészítését. A Javaslat az érintettek egyértelmű körülhatárolásával határozza meg a fogalmat. Változás, hogy a tevékenységét nem munkaviszony vagy nem társas vállalkozás tagjaként végző magánállatorvos is egyéni vállalkozónak számít. A szabadalmi ügyvivőkről szóló 1995. évi XXXII. törvény rendelkezése alapján a szabadalmi ügyvivő 1996. január 1-jétől egyéni vállalkozónak minősül ugyan, azonban a rendelkezések pontosítása céljából a Javaslat beilleszti a személyi jövedelemadó fogalom-meghatározásába is.

A Javaslat egységes rendszerbe foglalja a mezőgazdasági őstermelői tevékenységet folytatók adóztatását. Ennek érdekében jeleníti meg új fogalomként a mezőgazdasági őstermelő fogalmát, azaz azt a 16 évnél idősebb magánszemélyt, aki a saját gazdaságában a törvény 5. számú mellékletében felsorolt őstermelői tevékenységet úgynevezett őstermelői igazolvány birtokában végzi.

A fegyveres szervek hivatásos állományú tagjainak szolgálati viszonyáról szóló 1996. évi XLIII. törvény megszületése indokolja, hogy a nyugdíj fogalmának meghatározása kiegészüljön a hivatkozott törvény 182-192. §-ai alapján folyósított nyugellátással is.

Az ösztöndíj fogalma kiegészül a szakképző iskola tanulójának a tanulószerződés alapján, valamint a szakképző iskolával tanulószerződés nélkül létesített tanulói jogviszony esetén a szakmai gyakorlat idejére folyósított kötelező pénzbeli juttatással.

A Javaslat az adókedvezmény igénybevételéhez kapcsolódóan pontosítja a súlyosan fogyatékosnak tekintett magánszemélyek körét. Eszerint a kedvezmény igénybevételére azok jogosultak, akiknek a károsodása a súlyos egészségkárosodással összefüggő jogosultságokról szóló jogszabályokban említett állapotok, betegségek közé tartozik. Ezen kívül még azok is, akik rokkantsági járadékban részesülnek. A súlyos fogyatékosság különböző eseteit jelenleg a 164/1995. (XII. 27.) Korm. rendelet, a 6/1971. (XII. 30.) egészségügyi miniszteri rendelet, a 15/1990. (IV. 23.), a 15/1994. (IV. 23.) szociális és egészségügyi miniszteri rendelet minősíti.

A vagyoni értékű jogok felsorolását - a jogalkalmazói tapasztalatokra tekintettel - a Javaslat kiegészíti a helyiség bérleti jogával.

A társasági adótörvény 1996. évre vonatkozó rendelkezése szerint az egyéni vállalkozónak 1997-től át kell jelentkeznie a személyi jövedelemadóról szóló törvény hatálya alá. Ez az indoka annak, hogy a Javaslat kiveszi a társas vállalkozás fogalmából a társasági adóról szóló törvény hatálya alá tartozó egyéni vállalkozót.

A Javaslat kizárólag technikai szempontból, az értelmező rendelkezések külön pontjaként határozza meg a „korábban munkanélküli magánszemély” fogalmát. A változás indoka az, hogy az említett személy foglalkoztatásához kapcsolódó bevétel-csökkentő kedvezmény két törvényhelyen is szerepel (az egyéni vállalkozón kívül, 1997-től a tételes költségelszámolást alkalmazó mezőgazdasági őstermelő is érvényesítheti).

A társasági adóról és az osztalékadóról szóló törvénnyel való összhang megteremtését célozza a Javaslat azzal, hogy a munkanélküli személy foglalkoztatásához kapcsolódó bevétel-csökkentő kedvezmény feltételrendszerében szereplő „azonos munkakör” fogalmát - hasonlóan, mint a társas vállalkozások esetében - a FEOR szerint kell értelmezni.

A személygépkocsi fogalmát korábban a cégautó adóról szóló rendelkezés tartalmazta, de csak erre a tételes adóra vonatkozóan. Az egyéni vállalkozók egészét érintően változik azonban 1997-től a személygépkocsi használatához kapcsolódó költségelszámolás és cégautó-adó fizetés (a személygépkocsi után valamennyi egyéni vállalkozó elszámolhat értékcsökkenési leírást, ha a cégautó-adót megfizeti). Emiatt a Javaslat a Szja törvény egészére kiterjedő érvénnyel - hasonlóan a társasági adóról szóló törvényhez és összhangban az általános forgalmi adó rendszerével - általános jellegű, leíró módszerrel határozza meg a személygépkocsi fogalmát.

A törvényben meghatározott mértékű végkielégítésre vonatkozó rendelkezéseket a fegyveres szervek hivatásos állományú tagjainak esetében is alkalmazni kell a szolgálati viszonyuk megszűnésével összefüggésben, a szolgálati viszonyról szóló törvény alapján folyósított végkielégítésre, leszerelési segélyre és továbbszolgálói jutalomra is. Jelenleg a törvény 26. §-ának (4) bekezdése szól erről, a szolgálati viszonyról szóló - időközben már hatályon kívül helyezett - törvényerejű rendeletre hivatkozva. A Szja törvény említett rendelkezése hatályon kívül kerül. A Javaslat szerint az értelmező rendelkezések új 46. pontjában mondja ki a törvény, hogy végkielégítésnek kell tekinteni az említett jogcímeken folyósított összeget is. Ennek az adóelőleg megállapítása és a végkielégítés évek közötti megosztására vonatkozó szabály alkalmazása miatt van jelentősége.

Új elem az értelmező rendelkezések között a lízing fogalma. A törvény kizárólag a módosítás hatályba lépése (1997. január 1.) előtt kötött lízingszerződésekre tartja meg a lízingdíj költségkénti elszámolásról szóló - egyébként nehézkesen alkalmazható - rendelkezéseket. A lízing fogalmának ezzel a tartalommal történő meghatározása azért szükséges, hogy a módosító törvény hatályba lépése előtt kötött lízingszerződések esetében továbbra is a korábbi feltételekkel legyen mód a lízingdíj elszámolására. A később kötött „lízing típusú” szerződések esetében a részletfizetés, illetve a bérlet szabályait kell alkalmazni, attól függően, hogy a szerződésben szerepel-e a tulajdonjog megszerzése.

A 3. §-hoz

A Javaslat a Szja törvény 4. §-át két új bekezdéssel egészíti ki. E rendelkezések szerint a magánszemélyek közös tulajdonában lévő vagyontárgy hasznosításából, átruházásából származó jövedelmet a tulajdoni hányaduk aránya szerint, a házassági vagyonközösség fennállása alatt pedig a közös vagyonhoz tartozó vagyontárgyak elidegenítéséből, hasznosításából származó jövedelmet - összhangban a polgári jogi rendelkezésekkel - egyenlő arányban kell figyelembe venni. Ez utóbbinál kivételt képez az az eset, amikor a házastársak a vagyoni viszonyaikról házassági szerződésben ettől eltérően rendelkeztek. Ekkor ennek megfelelő arányban kell az említett jövedelmet figyelembe venni.

A 4. §-hoz

A Magyar Nemzeti Bank nem teszi közzé hivatalosan a „valuta középárfolyamokat”, ezért a Javaslat a külföldi pénznemben keletkezett bevételek és elismert költségek árfolyamhoz kötött átszámítási szabályait olymódon pontosítja, hogy az MNB hivatalos deviza árfolyamlapján szereplő pénznemek esetében az átszámításnál ezt a devizaárfolyamot kell alkalmazni.

Új rendelkezés, hogy a külföldi kiküldetésre tekintettel külföldi pénznemben kapott „ellátmány” átszámítási szabályait is tartalmazza a Javaslat.

Az 5. §-hoz

A Javaslat módosítja azon jövedelmek felsorolását, amelyeket a magánszemélynek az adóbevallásában fel kell tüntetnie. A föld bérbeadásából származó jövedelmet a külön szabályok szerint kell bevallani.

A 6. §-hoz

A munkáltatói elszámolás minősítésére vonatkozó szövegrész módosítását (a „jogkövetkezmények” kifejezés elhagyását) az indokolja, hogy - eljárási kérdésről lévén szó - erről az adózás rendjéről szóló törvény rendelkezik.

A Javaslat az adóbevallási kötelezettség nyilatkozattal nem helyettesíthető eseteinek felsorolását - az 1997-től bevezetésre kerülő új rendelkezésekre tekintettel - módosítja és kiegészíti. Így adóbevallást kell adnia a magánszemélynek akkor is, ha mezőgazdasági őstermelő és az adóévben adóköteles jövedelme keletkezett, valamint, akkor is, ha az adóelőleg-levonásnál a kifizetőnek tett nyilatkozatai okán költség-különbözet vagy adóelőleg-különbözet címén meghatározott adót kell fizetnie.

A 7. §-hoz

A Javaslat az egyéni vállalkozóra vonatkozó új adózási szabályok változásával és a mezőgazdasági őstermelő fogalmának bevezetésével összefüggésben pontosítja az önálló tevékenységből származó jövedelem fogalmát. Annak érdekében, hogy az egyéni vállalkozók számára a társasági adótörvény szerint adózó vállalkozások adózásával azonos adózási feltételek biztosíthatók legyenek, az egyéni vállalkozói jövedelem adózására nem az önálló tevékenységből származó jövedelemre vonatkozó általános szabályokat kell alkalmazni. Ez is indokolja a (2) bekezdés kiegészítését a törvény eltérő rendelkezésére való utalással. Több jövedelemtípus (pl. föld bérbeadásából, kisösszegű kifizetésből származó jövedelem) esetében lehetőséget ad a törvény arra, hogy a magánszemély eldöntse, mely szabályok szerint kíván adózni utána. A Javaslat ezért kimondja, hogy - amennyiben az önálló tevékenység jövedelmére vonatkozó szabályokat választja a magánszemély - a megszerzett bevétel e §-ok hatálya alá tartozik.

A vállalkozások adózási feltételeinek összehangolására irányuló törekvés indokolja, hogy az egyéni vállalkozó esetében is elkülönüljön a személyes munka ellenértéke a vállalkozói adóalaptól és az osztalék jellegű vállalkozói jövedelemtől. Erre tekintettel a Javaslat bevezeti a személyesen végzett munka címén költségként elszámolt „vállalkozói kivét” fogalmát, amely költség vagy más levonás érvényesítésének lehetősége nélkül közvetlenül önálló tevékenységből származó jövedelemnek minősül.

A 8. §-hoz

A Javaslat szerint 1997-től a mezőgazdasági kistermelő is választhatja az átalányadózást, továbbá a fizetővendéglátó tevékenységből származó jövedelem után is - erről szóló kormányrendelet alapján - választható a tételes átalányadó. Ezzel és az önálló tevékenységből származó jövedelem fogalmának változásával összefüggésben módosul a rendelkezés olymódon, hogy az önálló tevékenységből származó jövedelem kiszámításánál az átalányadózás és a tételes átalányadózás alá tartozó bevételt nem kell figyelembe venni.

A 9. §-hoz

Ha a magánszemély az önálló tevékenységéből származó jövedelmét a 10 százalék költséghányad módszerével számítja ki, akkor tárgyi eszközeinek értékcsökkenési leírását arra az évre elszámoltnak kell tekinteni. Ha korábban, a tételes költségelszámolás időszakában veszteséget határolt el, akkor a 10 százalék költséghányad szerinti adózás éveiben e veszteségből évenként 20 százalékot kell elszámoltnak tekintenie. (Ez a rendelkezés a mezőgazdasági őstermelőre vonatkozik, hiszen a 17-23. §-ok hatálya alá tartozó önálló tevékenységet végzők közül egyedül neki van lehetősége értékcsökkenési leírást elszámolni és veszteséget elhatárolni.)

A 10. §-hoz

A Javaslat az önálló tevékenységhez kapott vissza nem térítendő támogatáshoz kapcsolódó szabály kisebb pontosítását tartalmazza azzal, hogy az államközi megállapodás mellett általánosan „jogszabály” alapján történő támogatásról rendelkezik.

Az önálló tevékenység végzéséhez jogszabály vagy államközi megállapodás alapján adott, adómentesnek vagy bevételnek nem számító összegnek minősülő vissza nem térítendő támogatás összegéig felmerült kiadásokat a Javaslat nem engedi költségként érvényesíteni.

A 11. §-hoz

Az erdőtulajdonosnak a faállomány értékesítéséből származó bevétel egy részét erdőfelújításra kell fordítania. Annak érdekében, hogy a bevétel keletkezése és a költségek felmerülésének ideje közötti eltérés adójogi következménye ne jelentsen aránytalan megterhelést az erdőtulajdonos számára, a Javaslat szerint ennek az összegnek a 30%-át nem kell a bevétel keletkezésének évében az adóköteles jövedelem megállapításakor figyelembe venni. Az erdőfelújítás céljára felhasznált és költségként elszámolt kiadások fedezeteként az első négy éven át ebből az elkülönített összegből visszakapott részt sem kell bevételnek tekinteni. A fel nem használt rész az ötödik évben minősül bevételnek.

A 12-13. §-hoz

A Javaslat szerint a mezőgazdasági őstermelő alapvetően az önálló tevékenységre vonatkozó szabályok szerint, de az egyéni vállalkozókat egyébként megillető - szakmunkástanuló, csökkent munkaképességű vagy korábban munkanélküli személy foglalkoztatásához kapcsolódó - bevétel-csökkentő kedvezményekkel és a veszteségelhatárolás lehetőségével állapíthatja meg jövedelmét.

A 14. §-hoz

A kis összegű éves bevételt elérő mezőgazdasági kistermelő ebből származó jövedelmének megadóztatása nem indokolt. A Javaslat lehetőséget ad arra, hogy az évi 100 ezer Ft-ot meg nem haladó kistermelői bevételt ne terhelje adó (azonban ha a bevétel ennél több, akkor a jövedelem meghatározásánál már ezt az összeget is figyelembe kell venni).

A 15. §-hoz

Az egységes jogalkalmazás céljából kiegészíti a Javaslat az üzemanyag-megtakarításhoz kapcsolódó rendelkezést. A módosítás értelmében a társas vállalkozás tevékenységében személyesen közreműködő tag által használt gépjármű esetében is alkalmazható ez a rendelkezés, közelítve a jogszabályt a gyakorlatban megfogalmazódott igényekhez.

A 16. §-hoz

A magánszemély nemcsak a munkáltatójától, hanem bármely más kifizetőtől juthat jövedelemhez olyan módon, hogy az átvállalja tőle tartozását, biztosítást köt részére, vagy önkéntes kölcsönös biztosító pénztárba támogatói adományt juttat részére. A Javaslat pontosító jelleggel egyértelműen rögzíti, hogy e jövedelmek is az egyéb jövedelmek közé tartoznak.

A 17. §-hoz

A Javaslat a 4. §-ában foglalt módosítással összhangban határozza meg az összevont adóalap részét képező külföldről származó és külföldi pénznemben megszerzett jövedelem átszámítási szabályát.

A 18. §-hoz

A javasolt adótábla megtartja a 20%-os induló adókulcsot, azzal, hogy a jövedelemsávok széthúzottak és a legfelső (42%-os) adókulcs csupán 1,1 millió forintnál kezdődik. A középső sávokban kialakított adókulcs mértékek lehetővé teszik az adócsökkenés egyenletes eloszlását. Az adótábla és az adójóváírás rendszere biztosítja azt, hogy a nettó jövedelem az adó-változásokkal összefüggésben egyetlen jövedelemsávban se csökkenjen. Összességében - elsősorban az adótáblának betudhatóan - átlagosan 6 százalékkal csökken az adó mértéke (az átlagos adóteher-csökkenés 1,5 százalékpont körüli).

A 19. §-hoz

A Javaslat a külföldön megfizetett adó beszámításának eseteire vonatkozó pontosítást, valamint a (több helyen előforduló) valuta árfolyamon történő átszámításról a devizaárfolyam alapulvételével történő átszámítási módra való áttérés miatti módosítást tartalmazza.

A 20. §-hoz

A Javaslat a bérjövedelemhez kapcsolódó adójóváírás új szabályát tartalmazza. Az 1996. évben hatályos szabály helyett a számított adót a bér 20%-a, de legfeljebb havi 3600 forint csökkentheti adójóváírás címén. Az adójóváírás azokra a hónapokra vehető igénybe, amely hónapokban a magánszemély bérnek minősülő jövedelemre jogosult. Így például a táppénzben, munkanélküli segélyben részesülő magánszemélyt is megilleti a kedvezmény.

A 21. §-hoz

A Javaslat a Szja törvény 34. §-ára vonatkozóan tartalmaz pontosító rendelkezéseket. Az új g) pont szerinti rendelkezés más törvényhelyről történő átrendezés eredménye, tartalmi változást nem jelent.

A 22. §-hoz

A Javaslat a tandíjfizetés terheinek mérséklése érdekében lehetőséget nyújt a felsőoktatásról szóló törvényben felsorolt felsőoktatási intézményben első alapképzésben résztvevő hallgató részére a tandíj vagy az azt helyettesítő költségtérítés címén egy tanévre befizetett összeg 30 százalékának, legfeljebb azonban évi 60 ezer forintnak adókedvezmény formájában való érvényesítésére. A módosítás szerint a tandíj címén levonható adókedvezményt a hallgató vagy közeli hozzátartozói közül a befizető magánszemély nevére kiállított igazolás alapján az igazoláson befizetőként szereplő magánszemély érvényesítheti.

A 23. §-hoz

A lakáscélú megtakarításokhoz fűződő adókedvezményi rendelkezéseket a Javaslat azzal pontosítja, hogy az értelmező rendelkezésekben foglaltakon (Szja tv. 3. § 27. pont) túlmenően lakáscélú felhasználásnak minősíti a pénzintézeteknél fennálló lakáshitel tartozás törlesztése mellett a betét lakástakarék-pénztárba történő elhelyezését is.

A 24. §-hoz

Az egységes jogalkalmazás érdekében a Javaslat a lakáscélú hiteltörlesztés kedvezményéhez kapcsolódó lakáscélú felhasználás fogalmát pontosítja. Mindig a hitelszerződés megkötésekor érvényes jogszabályok szerinti lakáscélú felhasználás esetén jár az adókedvezmény. A lakástakarék-pénztártól felvett hitel törlesztése okán nem illeti meg adókedvezmény a magánszemélyt, tekintettel a lakástakarék-pénztárakról szóló törvényben garantált állami támogatásra.

A 25. §-hoz

A személyi jövedelemadó tevékenységi kedvezményei 1997. évtől külön §-ba kerülnek. Emiatt módosítja a Javaslat a 39. § alcímét „Tevékenységi kedvezmények”-re. Változik a mezőgazdasági tevékenységhez kapcsolódó adókedvezmény mértéke is.

A mezőgazdasági kistermelőre vonatkozó személyi jövedelemadó szabályok átalakításával összefüggésben a Javaslat egyrészt megszünteti a mezőgazdasági kistermelésből származó bevétel évi 1 millió forintig terjedő adómentességét, másrészt a mezőgazdasági őstermelőnek (nem csak a kistermelőnek) az e tevékenységből származó jövedelme adójának összegéig, de legfeljebb 100 ezer forintig terjedő adókedvezményt biztosít. Ezt a kedvezményt a tételes költségelszámolást és a 10 százalékos vélelmezett költséghányad szerinti jövedelem-kimutatást alkalmazó őstermelő egyaránt igénybe veheti. Az e réteg számára újszerű bevallás-készítésre tekintettel adókedvezmény illeti meg a tételes költség-elszámolást alkalmazó őstermelőt a könyvelőnek fizetett díj után is (legfeljebb azonban a díj olyan hányada vonható le, amely megfelel az őstermelői jövedelem összevont adóalapban képviselt arányának). A két jogcímre együttesen vonatkozik a 100 ezer forintos kedvezményi korlát.

A szellemi tevékenységből származó jövedelemhez kapcsolódó adókedvezmény nem módosul, csupán formai változtatást tartalmaz a Javaslat.

A nappali tagozatos felsőoktatási hallgatók csökkenthetik az adóalapjukat, azzal az összeggel, amit az intézményben végzett munkájukért kapnak a meghatározott feltételek szerint.

A 26. §-hoz

A Javaslat „Személyi és családi kedvezmények”-re módosítja a Szja törvény 40. §-ának alcímét.

A fogyatékos emberek hátrányos társadalmi, gazdasági helyzetének oldását, esélyeik javítását célozza az a rendelkezés, amely szerint a súlyosan fogyatékos magánszemély az erről szóló igazolás alapján a fogyatékos állapot kezdő napjának hónapjától havi 1200 forintot (évi 14 400 forintot) vonhat le az adójából. A kedvezményre jogosító állapotot a törvény szerint az erre vonatkozó jogszabályok szerint kell minősíteni.

A 27. §-hoz

Az alapítványi közérdekű kötelezettségvállalási befizetésekre vonatkozó adókedvezmény feltételei és mértéke változatlan maradnak a Javaslat e §-a csupán a módosítás miatt szükséges szövegpontosítást tartalmazza. A nonprofit törvény későbbi elfogadásakor a kedvezmény feltételrendszere felülvizsgálandó az ismertté vált adóelkerülési technikák kivédése érdekében is.

A 28. §-hoz

Az önálló tevékenységet folytató magánszemély adóelőleg-fizetési (levonási) szabályai részben a mezőgazdasági őstermelőre vonatkozó előírások miatt, részben az eddigi gyakorlati tapasztalatokra tekintettel módosulnak.

Az adótábla sávhatárainak és az adómértékeknek a változása miatt vált szükségessé az önálló tevékenység jövedelméből levonandó általános jellegű adóelőleg mértékének megváltoztatása (40%-ról 39%-ra). Az adótábla szerinti adóelőleg mérték ún. göngyölítéses alkalmazására vonatkozó összeghatár pedig - hasonló indokok alapján - évi 380 ezer forintról évi 700 ezer forintra módosul.

A mezőgazdasági őstermelő adóelőleg-levonás alóli mentességét a Javaslat az őstermelői igazolvány meglétéhez és az értékesítés adatainak abba való bejegyzéséhez köti. Ha ilyen igazolvány bemutatása nélkül történik az értékesítés, akkor a kifizetőnek az e paragrafusban meghatározott mértékű adóelőleget kell levonnia (állatok, állati termékek értékesítésekor 4, egyébként pedig 12 százalékot).

Az önálló tevékenység ellenértékének kifizetésekor a kifizető a magánszemély költségnyilatkozata szerint állapítja meg a levonandó adóelőleg alapját. Ha az adóelőleg megállapításával összefüggésben a magánszemély tételes költségelszámolásról nyilatkozik, akkor az adóévi bevallásában már nem alkalmazhatja a 10 százalék igazolás nélküli költséghányad levonásának módszerét. Az adóelőleg évközi megállapításánál alkalmazott 10 százalékos költséghányad azonban nem zárja ki azt, hogy a magánszemély az adóbevallásában tételes költség-elszámolást alkalmazzon.

A költségvetés folyamatos finanszírozásának igénye indokolja, hogy beépül a Javaslatba az évközi valótlan költségnyilatkozat következménye is. Ha a magánszemélynek az önálló tevékenységéből származó bevételével szemben az adóelőleg alapjának megállapítása során figyelembe vett költsége az adóbevallásban elszámolt költséget - bizonyos határon túl - meghaladja, a különbség 12 százalékának megfelelő adót kell megfizetnie, amelyet az adóbevallásában is fel kell tüntetnie és az adó megfizetésére vonatkozó szabályok szerint kell rendeznie.

A 29. §-hoz

Az adójóváírás rendszerének változásával összhangban módosítja a Javaslat a munkáltatói adóelőleg-megállapítás hatályos rendelkezését. A várható adó összegét továbbra is az adójóváírás figyelembevételével kell kiszámítani, ez utóbbi azonban jelentősen egyszerűsödik.

A 30. §-hoz

A Javaslat a magánszemély és a kifizető adóelőleg megfizetésére vonatkozó szabályokat módosítja, valamint további három bekezdéssel egészíti ki.

Ezek közül a legfontosabbak a következők:

Az átalányadót nem választó mezőgazdasági őstermelőnek a Javaslat az önálló tevékenység általános szabályai szerinti negyedévenkénti - az elért jövedelem alapján számított - adóelőleg-fizetési kötelezettséget ír elő, azzal, hogy a fizetendő adóelőleg megállapítása során az éves 100 ezer forintos őstermelői kedvezményt - a jövedelem tételes költség-elszámolással történő megállapítása során pedig az amortizáció és az elhatárolt veszteség időarányos részét - figyelembe lehet venni.

Abban az esetben, amikor a belföldi illetőségű magánszemélytől a kifizető bármely ok miatt nem vonta le az egyébként szükséges adóelőleget, akkor ezen - összevont adóalapba beszámító - jövedelem után az általános jellegű negyedéves adóelőleg-fizetési szabály szerint kell az adóelőleget megfizetnie a magánszemélynek.

Az egyéni vállalkozói jövedelem utáni adózás átalakításával összefüggésben az egyéni vállalkozónak a vállalkozói kivét utáni adóelőlegét az év elejétől kivett összeg adótábla szerinti adójának és az év során már megfizetett adóelőlegnek a különbözeteként, az elszámolást követően a kifizetőre vonatkozó rendelkezések szerint kell megfizetnie.

A költségvetés bevételeinek folyamatossága érdekében az évközbeni adóelőleg-nyilatkozat következményét tartalmazza az a rendelkezés, amely szerint, ha a magánszemély valamely jövedelme utáni adóelőleg megállapítására a göngyölítéses módszer alkalmazását kérte, de az év során az összevont adóalapja az erre jogosító összeghatárt (700 ezer forintot) meghaladja, akkor az összeghatár túllépését követő 15 napon belül az adóhatósághoz be kell fizetnie azt az összeget, amennyivel az adóévben ezen időpontig kifizetett összegekből a kifizetők által a göngyölítéses módszer alkalmazásával levont adóelőlegek együttes összege kisebb, mint az e jövedelmekből egyébként levonandó 39 százalék. (Ha ugyanis nem a göngyölítéses módszert választja a magánszemély, akkor minden ilyen jövedelemből 39% adóelőleget kell a kifizetőnek levonnia az általános szabály szerint.) Amennyiben nem fizeti be ezt az adóelőleg-különbözetet az említett határidőig, akkor az adóelőleg-különbözet után az adóbevallásában kell az évközi adómegtakarításának összege után 12 százalék adót fizetnie.

A 31. §-hoz

A vállalkozások jövedelmének adónem-semleges adóztatására vonatkozó követelménynek megfelelően az egyéni vállalkozó adóalapjának meghatározása hasonló módon történik, mint a társasági adó szabályai szerint adózó, pénzforgalmi szemléletű számvitelt vezető vállalkozásoké. Tekintettel arra, hogy az egyéni vállalkozókra 1997. január 1-jétől a számviteli törvény hatálya nem terjedne ki, a rájuk vonatkozó bevétel- és költségelszámolási szabályokat a Szja törvény mellékletei részletezik.

Az egyéni vállalkozók 1997. évtől - meghatározott feltételek alapján - háromféle jövedelemadózási módszer között választhatnak. Valamennyi egyéni vállalkozó alkalmazhatja a társasági adó szabályozásához hasonló „kétlépcsős” adózást, ezt a Javaslat „vállalkozói személyi jövedelemadó” elnevezéssel tartalmazza. Ennél lényegesen szűkebb vállalkozói kör jogosult az átalányadó választására, itt azonban fontos új rendelkezés, hogy az átalányadó választási lehetősége kiterjed a mezőgazdasági kistermelőre is. A harmadik adómegállapítási módszer a tételes átalány, amelyet a bevezetés évében csupán a fodrász, kozmetikus, és a személyszállító (magántaxis) egyéni vállalkozó és a külön erről szóló kormányrendelet szerinti fizetővendéglátó tevékenységet folytató magánszemély alkalmazhat, azzal, hogy a tételes átalány két évre rögzített összege magában foglalja a személyi jövedelemadó mellett az általános forgalmi adót is.

A 32-33. §-hoz

Az egyéni vállalkozó adózásának szabályait az új 49/B. és 49/C. § tartalmazza. A társasági adóhoz hasonlító módszer a vállalkozások versenysemleges adózási környezetének kialakítását (is) hivatott elősegíteni. Ennek lényege a következő:

Az egyéni vállalkozó az üzleti nyereségét a társasági adóban foglalt szabályokhoz nagymértékben hasonló, de a személyi jövedelemadóban rögzített rendelkezések alapján állapítja meg. Ennek során a vállalkozói költségek között szerepel az egyéni vállalkozó személyes közreműködése címén elszámolt összeg is, mint vállalkozói kivét. (Ez utóbbi egyébként önálló tevékenységből származó jövedelemnek minősül és így része a magánszemély összevont adóalapjának.)

A vállalkozói személyi jövedelemadó mértéke 18 százalék.

A vállalkozói nyereség (jövedelem) kiszámításának a személyi jövedelemadóban korábban már meglévő szabályai többségében nem változnak, azonban új elemekkel egészülnek ki.

A jogszabály alapján nyújtott vissza nem térítendő támogatás bevételkénti elszámolási szabálya nem változik (azaz a költségkénti felhasználás arányában kell évente bevételként elszámolni, a folyósítást követő harmadik év végén pedig a fel nem használt támogatás összege is bevételnek minősül).

A támogatásokkal összefüggésben új eleme a Javaslatnak az a rendelkezés, amely szerint, ha jogszabály a támogatást adómentesnek vagy bevételnek nem számító tételnek minősít, akkor az ebből az összegből fizetett kiadásokat nem lehet költségként elszámolni.

A csökkent munkaképességű alkalmazott foglalkoztatásához továbbra is személyenkénti havi 3000 Ft bevétel-csökkentő kedvezmény kapcsolódik, míg a közvetlenül a tanulóval vagy iskolával kötött szerződés alapján nyújtott gyakorlati képzés esetén új kedvezményként havi 6000 Ft-tal csökkenthető a bevétel.

Változatlan a korábban munkanélküli személy foglalkoztatásához fűződő költségelszámolási kedvezmény.

A bevétel-csökkentő tételek között új elemként szerepel a kutatásra és kísérleti fejlesztésre az adóévben költségként elszámolt összeg 20 százaléka, feltéve, hogy az elszámolás nem támogatásból származó bevétellel szemben történt.

Az adóelőleg-fizetés korábbi szabályai sem változnak, tehát a negyedévente esedékes adóelőleg alapja az adóévben elért jövedelem, és az ez után fizetendő adóelőlegből levonandó az adott évben korábban befizetett adóelőleg összege. Az adóelőleg számításánál továbbra is érvényesíthető az értékcsökkenés és a veszteség-elszámolás időarányos részének figyelembevétele.

Az indokolatlanul magas készpénzforgalom csökkentését hivatott elősegíteni az a szabály, amely szerint, ha a vállalkozó a külön jogszabályban meghatározott összegnél nagyobb értékű számlát készpénzzel egyenlít ki, akkor az általános forgalmi adó nélküli számlaérték 20 százalékával meg kell növelnie a 18 százalékos adó alapját. (Az elképzelések szerint ügyletenként 1 millió forintnál nagyobb ellenérték esetén.)

Az egyéni vállalkozók veszteség-elhatárolásának szabályai a társasági adót fizető vállalkozásokra vonatkozó előírásoknak megfelelően alakulnak át. A Javaslat szerint a tevékenység első három évében keletkező veszteség korlátlan ideig elhatárolható, azonban az ezt követően keletkezett veszteség csak az adóhatóság engedélyével határolható el abban az esetben, ha a vállalkozó adóévi bevétele kevesebb, mint az elszámolt költségeinek a fele.

Új rendelkezés e körben, hogy az átalányadózást követően a vállalkozói jövedelem szerinti adózásra áttérő egyéni vállalkozó bevételét képezi az az összeg, amelyet az átalányadó, tételes átalányadó megkezdésekor az ezt megelőző év utolsó napján a tevékenység megszüntetésére vonatkozó szabályok szerint készlet címén megállapított és azt követően nyilvántartott.

Szintén új szabály, hogy a vállalkozói adóalap megállapításánál a közcélú adományra fordított összeg a jövedelem 20 százalékáig terjedően vonható le a jövedelemből.

A vállalkozói személyi jövedelemadó második eleme a vállalkozói osztalékalap utáni adófizetési kötelezettség.

A vállalkozói osztalékalapot az adózás utáni vállalkozói jövedelemből kiindulva, különböző módosító tételeket figyelembe véve kell meghatározni. A módosítások indoka az, hogy az egyéni vállalkozó az igazoltan a vállalkozásában tartott, illetőleg annak érdekében az adóévben felhasznált (elköltött) pénzeszköze után ebben a második „lépcsőben” ne adózzon. Ennek megfelelően az adózás utáni jövedelem csökkenthető az adóévben beszerzett, előállított tárgyi eszköz, nem anyagi javak után megkezdett értékcsökkenési leírás esetében a 18 százalékos vállalkozói adóalap megállapításakor az első évben el nem számolható (csak a későbbi évek során leírható) összeggel. Ezzel a rendelkezéssel is összhangban, ha az egyéni vállalkozó a tárgyi eszközt ellenszolgáltatás nélkül (ide nem értve az egyébként adóköteles természetbeni juttatást) három éven belül elidegeníti, vagy egyéni vállalkozói tevékenységét (három éven belül) megszünteti, akkor ezt - a korábban csökkentő tételként figyelembe vett - módosító tételt meghatározott módon adózás utáni vállalkozói jövedelmet növelő tételként kell az elidegenítés évében figyelembe vennie.

Az adózás utáni vállalkozói jövedelmet csökkenti az egyéni vállalkozói tevékenységgel összefüggésben az adóévben megfizetett bírság, késedelmi pótlék stb., amelyek a vállalkozói adóalapnál szintén nem számolhatók el költségként.

Az adózás utáni vállalkozói jövedelem legfontosabb módosító tétele az egyéni vállalkozó pénztartalék-állományának változása. Ha az előző évi átlagos állományhoz képest a pénztartalék-állomány nő, akkor az adózás utáni vállalkozói jövedelem ezen növekmény összegével csökkenthető, ha azonban a tartalékolt pénz átlagos állománya csökken, akkor az osztalékalapot a csökkenés összegével meg kell növelni.

A vállalkozás megszüntetésekor az osztalékalapot az akkor meglévő pénztartalék-állomány teljes összegével meg kell növelni. Érvényes ez az átalány és a tételes átalány szerint adózó egyéni vállalkozóra is, ha a tevékenységét megszünteti. Ez azt jelenti, hogy a törvény 49/C. §-a alapján megállapított összeg után neki is fizetnie kell az osztalékalap után járó adót.

Az adózás utáni vállalkozói jövedelem előzőek szerinti módosítása alapján kialakított vállalkozói osztalékalap után az osztalékjövedelmekre vonatkozó szabályok (66. §) szerint kell az adót megfizetni. Az osztalékalap azon része után, amely a személyes kivét összegének a jegybanki alapkamat kétszeresével számított részéig terjed, 20 százalék, az ezt meghaladó osztalékalap-rész után 27 százalék adót kell fizetni.

A 34-40. §-hoz

Az egyéni vállalkozói jövedelem utáni adózás egyszerűsítése céljából 1995. évtől bevezetett átalányadózás 1996. évben hatályos szabályait a Javaslat csak kis részben módosítja. A változások többsége az egyéni vállalkozók szempontjából pontosító jellegű.

Rendszerszerű változás azonban, hogy míg 1995. és 1996. évben csak az egyéni vállalkozók meghatározott köre választhatta az átalányadózást, addig a Javaslat szerint 1997-től a mezőgazdasági kistermelők is alkalmazhatják ezt.

A Javaslat a mezőgazdasági kistermelő átalányadózási lehetőségének bevezetésére tekintettel rendelkezik arról, hogy a mezőgazdasági kistermelő - ha őstermelői igazolvány birtokában e tevékenységből származó bevétele nem haladja meg az évi három millió forintot - jogosult az átalányadó alkalmazására. Ha a bevételhatárt évközben túllépi, akkor a teljes adóévi jövedelmét a tételes költségelszámolás vagy a 10 százalékos költséghányad alkalmazásával kell megállapítania.

A Javaslat szerint, ha az átalányadózó egyéni vállalkozó az egyéni vállalkozói tevékenységét megszünteti, akkor az átalányadózás megkezdésekor a megszűnés szabályai szerint megállapított és nyilvántartott készletérték összegét bevételként kell figyelembe kell vennie, továbbá az egyéni vállalkozói tevékenység megszüntetését követően szerzett bevételeket és esetlegesen felmerült költségeket az önálló tevékenységből származó jövedelmekre vonatkozó általános szabályok szerint kell elszámolnia. Az átalányadó választása esetén ugyanis az előző évi zárókészletet a megszűnés szabályai szerint kell bevételként nyilvántartani mindaddig, amíg az egyéni vállalkozó átalányadózást alkalmaz. Ez a bevétel azonban az átalányadózás évében (éveiben) nem növeli az átalányadózás szempontjából figyelembe veendő bevételt. Az átalányadózásra való áttéréskor a fennálló pénztartalékot is nyilvántartásba kell venni és az adóbevallásban fel kell tüntetni.

Az átalányadózás alkalmazásában a bevétel százalékában vélelmezett jövedelemhányadok az egyéni vállalkozóknál nem változnak. Ennek megfelelően továbbra is a bevétel 20-13-7 százalékát kell az átalányadó alapjának (vélelmezett jövedelemnek) tekinteni. A mezőgazdasági kistermelő esetében a Javaslat két jövedelemhányadot állapít meg. Az élő állat és állati termékek értékesítéséből származó ellenérték esetén a bevétel 8 százaléka a jövedelem, míg minden más őstermelői termék értékesítése esetében 20 százalékos jövedelemhányadot kell alapul venni.

Új rendelkezése a Javaslatnak az átalányadózónál (az egyéni vállalkozónál és a mezőgazdasági kistermelőnél is), hogy ha az adóhatósági ellenőrzés számla-, (nyugta)adási kötelezettség elmulasztását állapítja meg, akkor az adóév első napjára visszamenőleges hatállyal, annak valamennyi következményével elvész az átalányadó alkalmazására való jogosultság.

A 41-43. §-hoz

A vállalkozók szűk körére (fodrász, kozmetikus és személyszállító) és a fizetővendéglátást folytató magánszemélyekre kiterjedően a Javaslat 1997. évtől bevezeti a tételes átalányadót. Alkalmazásának feltétele, hogy az egyéni vállalkozó a tételes átalányadózás évében (éveiben) kizárólag az említett tevékenységek valamelyikét (vagy a fodrász-kozmetikusi tevékenységet egy személyben) egyedül folytatja, a magántaxis a tevékenységét saját tulajdonú vagy általa egyedül bérelt egyetlen személygépkocsival végzi. A fizetővendéglátó tevékenység folytatásának feltételeiről kormányrendelet készül.

A tételes átalányadó választása vagy az előző évi adóbevalláshoz csatolt nyilatkozattal lehetséges vagy a kezdő egyéni vállalkozó az adóhatósághoz történő bejelentkezésekor teheti meg ezt a nyilatkozatot (a székhely, telephely szerint illetékes kamarai igazolást is csatolni kell a tevékenység gyakorlásának körülményeiről).

A tételes átalányadóra való áttérés esetén az előző év végi készletre vonatkozó bevétel-nyilvántartási szabályokat ugyanúgy kell alkalmazni, mint az átalányadózásra való áttérés esetén.

Az egész évi tevékenység esetén a fodrásznál, kozmetikusnál (és a két tevékenységet együtt végző egyéni vállalkozónál) az adó éves összege 100 ezer forint, a magántaxisnál 120 ezer forint, a fizetővendéglátással foglalkozó magánszemély estében pedig szobánként 24 ezer forint. Törtév esetén (évközben kezdő vállalkozónál vagy a tevékenység megszüntetésekor) napi időarányosítást kell alkalmazni, kivéve a fizetővendéglátó tevékenység utáni tételes átalányadót.

A tételes átalányadózás esetén is - hasonlóan az átalányadóhoz - az adóév összes költségét elszámoltnak kell tekinteni, ideértve az időarányos értékcsökkenést is. A tételes átalányadózás előtt keletkezett veszteség összegéből a tételes átalányadó minden évében 20-20 százalékot kell elszámoltnak tekinteni.

A tételes átalányadóra vonatkozó alapvető szabályok megszegése adózási következményekkel jár. A Javaslat alapján az egyes szabályszegések esetén a tételes átalányadó összegét 10-10 százalékkal kell külön-külön növelni.

A tételes átalányadót negyedévente, egyenlő részletekben kell fizetni, illetőleg a tevékenység megszüntetését követő 15 napon belül kell a fennálló különbözetet rendezni.

A tételes átalányadót alkalmazó egyéni vállalkozót könyvvezetési kötelezettség nem terheli, de valamennyi bevételi és költségbizonylatát, továbbá más üzleti dokumentumait köteles az elévülési időn belül (5 évig) megőrizni. A tételes átalányadózás ténye nem ad felmentést a más jogszabályokban előírt bizonylat-kiállítási, adatszolgáltatási stb. kötelezettség alól.

A 44. §-hoz

Az adópolitikai célok között szerepel a tőkejövedelmek adóterhének a munkajövedelmek adóterhéhez való közelítése. A Javaslat erre tekintettel tartalmazza az ingóságok értékesítésének jövedelme - mint a tőkejövedelmekhez nagyon közeli jövedelemtípus - után fizetendő adó mértékének 20%-ra emelését. Az ingóságok nem üzletszerű értékesítéséből származó jövedelem utáni adó megfizetése alól - az eddigi 10 ezer forint helyett 20 ezer forintig, vagyis 100 ezer forint jövedelemig - továbbra is mentesülne a magánszemély. A Javaslat pontosítja az adó megfizetéséről szóló rendelkezést is. A § (1) bekezdése kiegészül az ajándékként kapott ingó dolog megszerzésére fordított összeg megállapítására vonatkozó rendelkezéssel.

A 45-48. §-hoz

Az ingatlan, vagyoni értékű jog (továbbiakban együtt: ingatlan) átruházásából származó jövedelem elkülönült adózási szabályai - az adó kulcsának változásán kívül - csupán kismértékben módosulnak.

Az ingatlanértékesítésből származó jövedelemre vonatkozó adó mértékének 10%-ról 20%-ra emelését tartalmazza a Javaslat, összhangban a tőkejövedelmek más formáinak adómértékére javasolt változtatással, továbbá pontosítja az adó megfizetéséről szóló rendelkezést.

Változás továbbá, hogy a helyi önkormányzattól a bérlő által megvásárolt lakás szerzési értékének a ténylegesen fizetett összeget (nem pedig az ennél magasabb forgalmi értéket) kell megszerzésre fordított összeg címén figyelembe venni, ha ezt a lakást a magánszemély a későbbiek folyamán elidegeníti.

A Javaslat egyértelművé teszi, hogy az ingatlanértékesítés jövedelmének lakáscélú felhasználásáról szóló igazolást az adóbevalláshoz nem kell csatolni, hanem külön kell bemutatni, kiegészíti továbbá az adóhatóság által elfogadható igazolások körét a fennmaradási engedéllyel. A lakásszerzési kedvezményre való jogosultság elveszítése esetén (vagyis, ha az így vásárolt lakást a tulajdonos a szerzéstől számított 5 éven belül elidegeníti) az igénybe vett kedvezmény alapjául szolgáló összeg az elidegenítés évében adóköteles. Az erről szóló rendelkezés (a számítás módszerének) pontosítása az adómérték megváltozása miatt vált szükségessé.

A 49. §-hoz

Sajátos módja a jövedelemszerzésnek, hogy az ingatlannal, vagyoni értékű joggal vagy értékes ingósággal rendelkező magánszemély életjáradék folyósítása ellenében idegeníti el a tulajdonában lévő vagyontárgyat, jellemzően ingatlant. Az ilyen formában megszerzett jövedelem adójogi megítélése nehézségekbe ütközik a hatályos szabályok alapján. A Javaslat ezért új 64/A. §-sal egészíti ki a törvényt, amely az említett jövedelem utáni adókötelezettséget részletezi. Ezek az új rendelkezések nem érintik a magánszeméllyel kötött tartási, életjáradéki és öröklési szerződésből származó jövedelmet, ez továbbra is adómentes marad.

Az adó mértéke - az ingó dolog, ingatlan, vagyoni értékű jog értékesítéséből származó jövedelemhez hasonlóan - 20 százalék.

Amennyiben a szerződés megállapítja az ellenértéket, akkor ezt kell bevételnek tekinteni, amely a Szja törvény 58-62. § rendelkezései szerinti költségekkel csökkenthető, és az így megállapított jövedelem után kell az adót megfizetni. Ha az ellenérték nem állapítható meg, akkor az elidegenített vagyoni érték megszerzésére a magánszemély által fordított összeg egyharmadát kell jövedelemként figyelembe venni, vagy az illetékhivatal által megállapított forgalmi érték számít bevételnek.

Az előzőek szerint megállapított jövedelem utáni adó a kifizetőt terheli. Amennyiben a szerződésben a kifizető és a magánszemély megállapodik arról, hogy az adót a magánszemély a kifizető rendelkezésére bocsátja az adóévet követő év március 20-áig, a kifizetőnek nem kell a jövedelem keletkezésekor (vagyis a szerződés megkötését, illetve a földhivatalba való benyújtását követően) megfizetnie az adót. Ebben az esetben azonban a kifizetőre hárul annak kockázata, hogy a magánszemély mégsem adja át az említett határidőig az adó fedezetéül szolgáló összeget. Ebben az esetben a kifizetőnek mindenképpen (akkor is, ha nem kapja meg a magánszemélytől az összeget) meg kell fizetnie az adót.

Előfordulhat, hogy az előbbiek szerint túlságosan bonyolult az adóalap megállapítása, vagy az adó egyösszegű megfizetését nem tudják vállalni a felek. A Javaslat ezért lehetőséget nyújt arra, hogy a rendszeresen folyósított pénzbeli járadékból - annak teljes összegét adóköteles jövedelemnek tekintve - a kifizetéskor vonja le a 20 százalékos adót a kifizető. Ebben az esetben a magánszemély adóbevallásában nem kell szerepeltetni a jövedelmet.

Amennyiben a magánszemély tartását ellenérték nélkül vállalja bármely kifizető, a tartás összege természetbeni juttatásnak minősül, és az arra vonatkozó szabályoknak megfelelően kell a 44 százalékos adót megfizetnie utána. Az ellenérték nélkül folyósított pénzbeli életjáradékból 27 százalék adót kell levonnia a kifizetőnek.

Az 50. §-hoz

A Szja törvény szerint kamatnak minősülő egyes jövedelmek 0 százalékos adómértékéhez kapcsolódó - jegybanki alapkamathoz kötött - korlátot módosítja a Javaslat e §-a, úgy, hogy az 1996. december 31. után kötött kölcsönszerződések, vásárolt értékpapírok esetében az ügylet létrejöttekor érvényes jegybanki alapkamatot kell figyelembe venni. Ez azt jelenti, hogy az alapkamat változását nem kell követni.

Az 51. §-hoz

Az osztalék fogalmának több elemét módosítja a Javaslat a következők szerint.

Az egyéni vállalkozók 1997. január 1-jétől már nem tartozhatnak a társasági adóról szóló törvény hatálya alá, ezért a rájuk vonatkozó korábbi szabály ebben a formában feleslegessé válik.

A gazdasági társaságokról szóló 1988. évi VI. törvény lehetővé teszi, hogy a társas vállalkozás adózott eredményét a vagyoni részesedéstől eltérő arányban osszák fel a tulajdonosok között. A Javaslat szerint ezért kikerül az osztalék fogalmából a vagyoni betét arányára utaló szövegrész. Ezzel függ össze a törvény 66. §-ának (2) bekezdése is, amely az osztalék utáni adó mértékére vonatkozik. Ennek lényege, hogy az osztalékot csak meghatározott mértékig terheli 20%-os adó, míg az azt meghaladó osztalékjövedelem 27%-kal adózik. Az osztalékra vonatkozó összes adóteher (a 18 százalék és a 20 százalék együttes hatása) a progresszív adótábla legmagasabb kulcsait nem éri el. A jegybanki alapkamat kétszereséhez kötött korlát is még viszonylag tág határok között teszi lehetővé az osztalék alacsonyabb adóteher melletti kifizetését.

Az osztalékelőlegre vonatkozó rendelkezés - a megbontott mértékű osztalékadóra tekintettel - a Javaslat szerint kiegészül az adómértékről és levonásának módjáról szóló szabállyal. Ennek értelmében az osztalékelőlegként kifizetett összegből a kifizetéskor 27% adót kell levonni, amely a később megállapítandó osztalék adójába adóelőlegként beszámítható.

Az ügyvédi iroda - mint sajátos vállalkozási forma - által fizetett osztalék esetében az adó alapját a Javaslat az ügyvédi iroda tagja részére a személyes közreműködése címén kifizetett összeghez viszonyítja.

Az egyéni vállalkozók közül az osztalékalap utáni adó fizetésére elsősorban a vállalkozói személyi jövedelemadót fizetők kötelezettek. Az egyéni vállalkozó osztalékalapjának az a része adózik 20%-kal, amely a progresszív adó alá tartozó vállalkozói kivétnek a jegybanki alapkamat kétszeresével számított részénél nem több. Az osztalékalap ezt meghaladó része után 27%-os adót kell fizetni. Így a vállalkozásból kivett jövedelem - bármelyik „csatornán” keresztül vonja is ki a magánszemély - minden esetben hasonló adóterhet visel.

A külföldön is adóztatható osztalék esetében a kiszámított adót csökkenti a külföldön már megfizetett adó. Nemzetközi egyezmény hiányában 5 százalék adót minden esetben meg kell fizetni (akkor is, ha külföldön szintén adóköteles az osztalék).

Az 52. §-hoz

A személyi jövedelemadóztatás bevezetésétől kezdve az értékpapírok adásvétele eredményének csupán az egyik oldalát - az árfolyamnyereséget - ismerte el az adótörvény. Kezdettől fogva a teljes árfolyamnyereség adóköteles volt. A nemzetközi gyakorlatban ez nagyon szigorú szabálynak minősül, hiszen sok országban lehetőség van az árfolyamveszteség meghatározott feltételek melletti figyelembevételére. A Javaslat szerint erre nálunk is mód nyílik korlátozott (ellenőrizhető) körben, a belföldi részvénytársaságok nyilvánosan forgalmazott részvényei esetében, ha az adásvétel értékpapír-forgalmazási tevékenység folytatására jogosult társaság közreműködésével történik. Ennek értelmében ezen értékesített részvények nettó - árfolyamveszteségekkel csökkentett - árfolyamnyeresége után kell adót fizetni. A kifizető forrásadó-levonási kötelezettsége megmarad, a magánszemély év végén igényelheti vissza az árfolyamveszteség miatti esetleges adókülönbözetet.

Az árfolyamnyereség utáni adó mértéke a Javaslat szerint 20%.

A tőkeszámlán vezetett értékpapírok árfolyamnyeresége után továbbra sem kell adózni.

Az 53. §-hoz

A származékos tőzsdei ügyletek jövedelmének adózására vonatkozó szabályokat a Javaslat külön §-ba rendezi, áttekinthetőbbé téve azokat. A származékos tőzsdei ügyletekről a törvény új 67/A. §-a szól. Az eddig érvényes szabályokat egyértelművé teszi a Javaslat azzal, hogy kimondja: az ügylet bevételének az ügylet megkötéséhez szükséges járulékos költségek levonásával csökkentett részét kell adóalapnak tekinteni. Új fogalommal, az összetett tőzsdei ügylet (pl. csere-, spread, kosár ügylet) fogalmával egészül ki a rendelkezés. Az összetett tőzsdei ügyletet alkotó részügyletek eredményét nem egymástól függetlenül kell nézni, hanem szembe kell állítani őket egymással. A származékos tőzsdei ügyletből származó jövedelem utáni adó mértéke 20 százalék.

Az 54. §-hoz

Több ponton is szükségessé vált a természetbeni juttatás fogalmának pontosítása, kiegészítése.

Így a Javaslat szerint számla hiányában a termék, szolgáltatás szerzési értékének kifizető általi igazolására egyéb dokumentum (számlát helyettesítő okmány) is elfogadható.

A gyakorlatban gondot okozott a használt termék juttatásakor az adóalap meghatározása. Eddig ugyanis a számla szerinti szerzési értéket kellett figyelembe venni, amely azonban a használat során jelentősen változhat (csökkenhet). A javaslat szerint ilyen esetben a szokásos piaci értékből kell kiindulni.

A természetbeni juttatásként kapott vagyoni érték eladásakor a megszerzésre fordított értékként figyelembe veendő összeg meghatározását is pontosítja a Javaslat oly módon, hogy a szerzési érték ilyen esetben a megszerzésre fordított vételár és a természetbeni juttatás címén megfizetett 44%-os adó alapjául szolgáló érték együttes összege.

Szintén a gyakorlatban felmerült kérdés a kifizető által kötött olyan biztosítás - mint jövedelem - besorolása, amely esetében a biztosított magánszemélyek név szerint előre nem ismertek. A Javaslat az ilyen típusú biztosítás díját a természetbeni juttatások közé sorolja.

Az 55. §-hoz

Az egyéni vállalkozók adózási feltételeinek a társasági adóról szóló törvény hatálya alá tartozó társas vállalkozások adózási körülményeihez való közelítése indokolja, hogy valamennyi vállalkozási formára kiterjedjen az ún. cégautó-adó is.

A Javaslat szerint az ún. cégautó utáni tételes adó az 1997-től üzembeállított személygépkocsikra ötmillió forintos beszerzési ár felett változatlan. Az ennél nagyobb értékű személygépkocsik utáni adó havi összege egységesen 14 ezer, illetve 7 ezer forint. Az utóbb beszerzett tartozékok címén a beszerzési ár nem módosítható. Az 1997. január 1-je előtt beszerzett személygépkocsik utáni adó mértéke megegyezik az 1996-ban érvényes mértékkel. A Javaslat szerint az adó alapjául szolgáló beszerzési ár később ezek esetében sem növelhető.

A taxi rendszerű személyszállítással, valamint az üzletszerű gyakorlati gépjárművezető-oktatással foglalkozók közül a társas vállalkozások mentesülnek a cégautó-adó alól. Az ilyen tevékenységet folytató egyéni vállalkozókra a cégautó-adó egyéni vállalkozásokra vonatkozó általános szabályai érvényesek. Bővül a mentes kör az Állami Népegészségügyi és Tisztiorvosi Szolgálat intézetei törvény által előírt feladatainak ellátásához szükséges személyautók használatával. Mivel az egyéni vállalkozók 1997-től kötelezően a személyi jövedelemadóról szóló törvény hatálya alá tartoznak, a részükre bérbeadott autó a jövőben ezen a címen nem mentesül az adó alól.

A Javaslat szerint az egyéni vállalkozó az adó alól mentesülhet arra az időszakra, amikor nem számol el költségként a személygépkocsira értékcsökkenési leírást, lízing vagy bérleti díjat. Egyáltalán nem kell cégautó-adót fizetnie az átalányadót, valamint a tételes átalányadót választó egyéni vállalkozónak.

Az 56. §-hoz

A kedvező kamatozású hitelek révén megszerzett, adókötelezettséget jelentő vagyoni előnyt a Javaslat szerint a kölcsönnyújtás időpontjában érvényes jegybanki alapkamathoz kell viszonyítani a jelenleg érvényes fix mérték (20%) helyett. A jegybanki alapkamat információt nyújt a piaci kamatok változásáról, ezért célszerű az adó alapját is ehhez igazodva meghatározni.

A települési önkormányzatok által kedvezményes kamattal vagy kamat nélkül a 106/1988. (XII. 16.) MT rendelet alapján nyújtott lakáscélú hitelek kamatkedvezményére vonatkozóan a Javaslat rendelkezik az adó alóli mentességről.

Az 57. §-hoz

Az adóalap csökkentő érdekképviseleti tagdíjból finanszírozott adómentes szociális segély kombinációval megvalósuló adókikerülésre (és annak esetlegesen „továbbfejlesztett” változataira) tekintettel került rögzítésre az a rendelkezés, miszerint, ha az érdekképviseletek (ideértve az alapítványokat is) meghatározott esetekben és mértékben adómentes jogcímen juttatnak vagyoni értéket a magánszemélynek, akkor a meghatározott mértéken felüli juttatás után 44%-os adót kell megfizetniük.

Az 58. §-hoz

A földjáradék és a külterületi termőföld bérbeadásából származó jövedelem adózási szabályai egységessé válnak oly módon, hogy a magánszemély a bevétel egészét jövedelemnek tekintve korlátozás nélkül 20%-os forrásadó levonásával adózik.

Az 59. §-hoz

A statisztikai besorolási rend irányadó időpontjának változása miatt vált szükségessé az erre vonatkozó rendelkezés módosítása.

A 60. §-hoz

Felhatalmazást kap a Kormány arra, hogy a mezőgazdasági őstermelői igazolvánnyal kapcsolatos szabályokról rendelkezzék, továbbá, hogy rendeletben határozza meg a fizetővendéglátói tevékenységre vonatkozó eljárási szabályokat.

A 61. §-hoz

Az APEH eddig is meglévő közzétételi kötelezettségét a Javaslat pontosítja. Eszerint az APEH a költségelszámolásnál figyelembe vehető üzemanyag-árakat és az MNB által nem jegyzett pénznemek USA dollárban meghatározott árfolyamát a Magyar Köztársaság hivatalos lapjában, a Magyar Közlönyben adja közre.

A 62. §-hoz

A költségvetési vagy önkormányzati forrásból finanszírozott külföldi kiküldetésekre tekintettel folyósított összeg adóköteles részére vonatkozó átmeneti rendelkezés módosítását tartalmazza a Javaslat e §-a.

A 63. §-hoz

Az átmeneti rendelkezések több szabályozási területet érintenek. Az egyik a lakáscélú megtakarítás utáni adókedvezmény igénybevételének a korlátját tartalmazza, arra figyelemmel, hogy azt a megtakarítási formát a lakástakarék-pénztárakba történő betételhelyezés lehetősége váltja fel.

Itt kerül továbbá rendezésre az üzleti hitel utáni kamat fizetéséhez kapcsolódó adókedvezmény megszűnésével összefüggő átmeneti szabály.

A rendelkezések egy csoportja az egyéni vállalkozókkal függ össze, nevezetesen az 1996. év végéig a társasági adó hatálya alá tartozókkal, akik 1997-től kötelezően a személyi jövedelemadó hatókörébe kerülnek. Az egyszeres és a kettős könyvvitel szerinti elszámolásról az e törvény szerinti elszámolásra való áttérés részletes szabályai e §-ban kerültek megfogalmazásra.

A rendelkezések másik csoportja az új társasági adószabályokhoz, különösen a kiegészítő adó megszűnéséhez kapcsolódik. Lényege, hogy a korábban felhalmozott eredménytartalékból fizetett osztalék adójára 1997-98-ban átmeneti könnyítést enged meg.

-----STARTING---POINT---VEGE---

A 64. §-hoz

A Javaslat rendelkezései az 1997. január 1-jétől megszerzett jövedelmekre és keletkezett adókötelezettségekre vonatkoznak.

A Javaslat 1997. január elsejétől több rendelkezést hatályon kívül helyez, ezek közül a fontosabbak a következők:

- a munkáltató által kötött biztosítás adóköteles díjának és az önkéntes kölcsönös biztosító pénztári munkáltatói hozzájárulásnak az adóelőleg-szabályát;

- a hatályos törvény 1996. évre vonatkozó egyes - egyébként eredetileg is csak 1996. évre vonatkozó - átmeneti rendelkezéseit (ezek: a külföldi alkalmazott munkabérének speciális jövedelemszámítása; a szövetkezeti üzletrész vásárlásához kapcsolódó adókedvezmény, és a külterületi termőföld bérbeadásából származó jövedelem utáni forrásadó szabályok);

- a kistermelői átalányt alkalmazó mezőgazdasági kistermelő évi 1 millió forint bevételig terjedő adómentességét.

A záró rendelkezések két különleges, a parlamenti szavazáshoz 2/3-os minősített többséget igénylő törvényt is módosítanak (a rendőrségről szóló 1994. évi XXXIV. törvény 95. §-ának (2) bekezdését, valamint a nemzetbiztonsági szolgálatokról szóló 1995. évi CXXV. törvény 63. §-ának (3) bekezdését - mindkettő adózással kapcsolatos rendelkezés).

Az 1. számú melléklethez

A Javaslat 1. számú melléklete a Szja tv. adómentességeket tartalmazó Szja 1. számú mellékletét módosítja.

A jelentősebb változások a következők:

A mozgáskorlátozottak jogszabály alapján nyújtott közlekedési támogatásával bővül az adómentes bevételek köre.

A Javaslat kiegészíti a lakáshoz kapcsolódó adómentességek körét a lakástakarék-pénztárakról szóló törvény szerint nyújtott állami támogatással.

A Javaslat szerint 1997-től az önkormányzat által folyósított bevonulási segély is adómentes.

A kitüntetésekhez kapcsolódó adómentes pénzjutalomról szóló rendelkezés pontosítását tartalmazza a módosítás, amely szerint ezen meghatározás alatt azt az összeget kell érteni, amelyet a kitüntetés tulajdonosának állami elismerésként adnak át.

A Javaslat a mezőgazdasági kistermelőre vonatkozó adószabályokkal összhangban megszünteti az évi egymillió forintos bevételhatárhoz kapcsolt adómentességet.

A valuta- (deviza-) árfolyamnyereség adómentességéről szóló szabály kiegészül azzal a megszorítással, hogy csak akkor mentes ez a jövedelem, ha az átváltást nem üzletszerűen végzi a magánszemély.

Az adómentes oktatási szolgáltatások körét a közoktatásról szóló törvény fogalomhasználatához igazodva módosítja a Javaslat.

A Javaslat a közoktatási ellátáshoz kapcsolódó adómentesség kisebb pontosítását tartalmazza, amely szerint az iskolai teljesítmény alapján adott könyvjutalom is adómentes.

A melléklet néhány, az egyéb jogszabályi változások miatt szükségessé váló módosítást is tartalmaz.

A 2. számú melléklethez

A Javaslat 2. számú melléklete a Szja tv. 2. számú mellékletét módosítja azzal, hogy e melléklet az önálló tevékenységet végző magánszemély bevételének részletes elszámolási szabályait tartalmazza.

A 3. számú melléklethez

A Javaslat 3. számú melléklete a Szja tv. 3. számú mellékletét módosítja oly módon, hogy az önálló tevékenységet végző magánszemély költség-elszámolási szabályait tartalmazza. Külön kiemelést érdemel, hogy az önálló tevékenységet folytatók közül kizárólag az őstermelői tevékenységből származó bevétel költségeinek elszámolása keretében lehetséges - az egyéni vállalkozókra vonatkozó szabályok szerinti - az értékcsökkenési leírási szabályok alkalmazása.

A 4. számú melléklethez

A Javaslat 4. számú melléklete a Szja tv. adónyilvántartásokra vonatkozó 5. számú mellékletét módosítja. A korrekció a jelenlegi könyvvezetési rendszert alapjában nem módosítja, azonban a Szja tv-ben a Javaslat szerinti jövedelemképzési változásokat figyelembe veszi, továbbá a szövegezés és a fogalmak módosulásával összhangban van. Fontos kiemelni, hogy a mezőgazdasági őstermelő nyilvántartási kötelezettségét választhatóan - a legegyszerűbb módszer lehetőségét megadva - szabályozza a Javaslat.

Az 5. számú melléklethez

A Javaslat 5. számú melléklete a Szja tv. mezőgazdasági kistermelői tevékenységről szóló 6. számú melléklete helyébe új - az őstermelői tevékenység meghatározását tartalmazó - mellékletet illeszt. Az őstermelői tevékenység körét a Javaslat szűkíti, ily módon nem tartozik e körbe a saját termelésű alapanyag felhasználásával történő egyes termékek (szárított dohány, borféleségek) előállítása.

A 6. számú melléklethez

A Javaslat 6. számú melléklete az egyéni vállalkozó bevételének elszámolására vonatkozó szabályokat (a Szja tv. új 10. számú mellékletét) tartalmazza. Az önálló tevékenység bevételi szabályaitól való elhatárolást alapvetően az egyéni vállalkozói tevékenység sajátos jellege indokolja.

A 7. számú melléklethez

A Javaslat 7. számú melléklete az egyéni vállalkozók költségelszámolási szabályait a Szja tv. új 11. számú mellékletében részletezi. Kiemelést érdemel, hogy a vállalkozások „adósemleges” helyzetének biztosítása érdekében az értékcsökkenésre vonatkozó rendelkezések azonosak a társasági adóalanyokra vonatkozó hasonló rendelkezésekkel.

A 8. számú melléklethez

A vállalkozói osztalékalap legfontosabb módosító tétele a tartalékolás, amelynek szabályozását a Javaslat 8. számú mellékletével kiegészített Szja tv. 12. számú, új melléklete tartalmazza. A pénztartalék számlára vonatkozó hatályos szabályokat a Javaslat két alapvető vonatkozásban enyhíti. Az egyik változás az, hogy a Kincstárnál történő számlavezetés lehetősége mellett pénzintézeti tartalékszámlán is lehet azonos feltételekkel tartalékolni a pénzt. A másik érdemi változás az, hogy kimaradnak azok a szigorító szabályok, amelyek a bevallott éves adóköteles jövedelem nagyságához kapcsolják a pénztartalék-számla rendeltetésszerű működését.

A 9. számú melléklethez

A Javaslat 9. számú melléklete az egyéni vállalkozók adókedvezményeit tartalmazó új melléklet, amely a Szja törvény 13. számú melléklete. Az egyéni vállalkozók is igénybe vehetik a vállalkozói személyi jövedelemadóból azokat a kedvezményeket, amelyeket a társasági adóról és az osztalékadóról szóló törvény biztosít. Az adókedvezmények átvételét az egyéni vállalkozóknak a Szja törvény hatálya alá történő kötelező áttérése teszi szükségessé: nem indokolt, hogy a törvény által előírt adójogi változás hátrányos következményekkel járjon a vállalkozó gazdálkodására.