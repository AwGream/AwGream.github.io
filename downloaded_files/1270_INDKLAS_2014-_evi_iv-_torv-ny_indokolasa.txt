2014. évi IV. törvény indokolása

a Magyarország Kormánya és a Török Köztársaság Kormánya közötti Biztonsági Együttműködési Megállapodás kihirdetéséről

Általános indokolás

Magyarország és a Török Köztársaság közötti bűnügyi együttműködést jelenleg a Magyar Köztársaság Kormánya és a Török Köztársaság Kormánya között a terrorizmus, a kábítószer tiltott forgalma és a szervezett bűnözés elleni harcban történő együttműködésről szóló, Ankarában, 1992. december 18-án aláírt, 64/1993. (IV. 30.) Korm. rendelettel kihirdetett Megállapodás szabályozza. Ez az együttműködést csupán a címében szereplő három területre korlátozza, a konkrét bűnügyi információcseréről, valamint a rendőri kooperáció terén alkalmazott együttműködési formákról nem rendelkezik. A szervezett bűnözés és terrorizmus elleni küzdelemben a Balkánon át hazánkba, ezzel együtt az Európai Unióba tartó embercsempész és kábítószercsempész útvonalak felderítésében, az illegális migráció megelőzésében, valamint a fegyverkereskedelem elleni fellépésben való érdekeltsége folytán a Török Köztársaság és Magyarország közötti rendőri együttműködést indokolt és szükséges nemzetközi szerződésben szabályozni.

Magyarország az elmúlt években számos országgal kötött bűnügyi együttműködésről szóló kétoldalú megállapodást. Tapasztalataink szerint ezen megállapodások hozzájárulnak a bűnüldöző szervek közötti együttműködés megerősítéséhez, és ezáltal a terrorizmus, a szervezett bűnözés, az illegális migráció és az illegális kábítószer-kereskedelem elleni hatékony fellépéshez is. A megállapodások a bűnüldöző szervek között megvalósuló együttműködés különböző formáit (pl. ellenőrzött szállítás, közös bűnfelderítő-csoport alkalmazása, közvetlen információcsere, összekötő tisztviselő küldése) részletesen szabályozzák, összhangban az európai uniós és schengeni szabályokkal. A török féllel is ilyen típusú megállapodás megkötése vált szükségessé.

Jelen Megállapodás a bűnüldöző szervek nemzetközi együttműködéséről szóló 2002. évi LIV. törvényben szabályozott néhány együttműködési formáról (pl. információcsere, ellenőrzött szállítás) rendelkezik. A Megállapodás rögzíti az együttműködés területeit (mely bűncselekményekre terjed ki annak hatálya), az együttműködési formákra vonatkozó konkrét szabályokat, az együttműködő szerveket, az átadható adatok körét, megkeresések sajátos tartalmi elemeit. Lehetővé teszi bizonyos feltételek mellett a megkeresés nélküli tájékoztatás adását, valamint a közvetlen információcserét. A nemzetközi szerződés alapján a bűnüldöző szervek közötti együttműködésre a büntetőeljárás keretein kívül, a bűnmegelőzés és a bűnfelderítés során kerül sor, nem érintve a bűnügyi jogsegély alapján az igazságügyi szervek hatáskörébe tartozó eljárási cselekményeket.

Részletes indokolás

Az 1. §-hoz

A Megállapodás, tartalmát tekintve - a jogalkotásról szóló 2010. évi CXXX. törvény 4. §-a alapján - törvényhozási tárgykört érintő szabályokat tartalmaz, ezért a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Ntv.) 7. §-a (1) bekezdésének a) pontjában foglaltakra tekintettel, a Megállapodás kötelező hatályának elismerésére az Országgyűlés ad felhatalmazást.

A 2. §-hoz

A Megállapodás szövegének végleges megállapítását követően, az Ntv. 9. §-a értelmében, a Megállapodást törvényben kell kihirdetni.

A 3. §-hoz

A Megállapodás a magyar és a török bűnüldöző szervek közötti együttműködés elmélyítése érdekében jött létre.

A Megállapodás 1. és 2. cikke tartalmazza annak hatályát, az együttműködés célját és területeit, valamint az alkalmazható együttműködési formákat (információcsere, ellenőrzött szállítás, valamint eltűnt személyek és tárgyak keresése, ismeretlen személyazonosságú személyek és holttestek azonosítása).

A 3. cikk felsorolja a Megállapodás végrehajtására hatáskörrel rendelkező, a központi kapcsolattartó, valamint a közvetlen együttműködésre feljogosított szerveket.

Ezt követően kerül szabályozásra az átadható adatok köre, a képzésekben való együttműködés, illetve az ellenőrzött szállítás.

A Megállapodás 7-8. cikke részletes adatvédelmi szabályokat tartalmaz, meghatározza a személyes adatok és a minősített adatok kezelésének, átadásának feltételeit.

A 9-14. cikkekben rendelkezik a Megállapodás többek között egy Vegyes Bizottság felállításáról, a vitarendezésről, valamint a Megállapodás hatálybalépéseinek feltételeiről.

A 4. §-hoz

A Megállapodás 14. cikkének (1) bekezdése értelmében a Megállapodás azon későbbi jegyzék kézhezvételét követő 30. napon lép hatályba, amelyben a Szerződő Felek diplomáciai úton értesítették egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek.

A fentiek naptári napját - az Ntv. 10. § (4) bekezdésének megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A Megállapodás hatálybalépésével egyidejűleg a Magyarország Kormánya és a Török Köztársaság Kormánya között a terrorizmus, a kábítószer tiltott forgalma és a szervezett bűnözés elleni harcban történő együttműködésről szóló, Ankarában, 1992. december 18-án aláírt Megállapodás hatályát veszti, ezért az azt kihirdető jogszabályt a jelen Megállapodás hatálybalépésével egyidejűleg hatályon kívül kell helyezni.

A törvény végrehajtásáról a rendészetért felelős miniszter gondoskodik.