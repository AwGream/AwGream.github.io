1990. évi LXXXVI. törvény indokolása

a tisztességtelen piaci magatartás tilalmáról szóló törvényjavaslathoz

-----STARTING---POINT---ALTALANOS--- 

1. A korszerű piacgazdaság kiépítésére irányuló törekvések sikere érdekében alapvető gazdaság- és jogpolitikai célok fűződnek ahhoz, hogy a piaci szereplők gazdasági kapcsolataiban érvényre jussanak a tisztességes piaci magatartás követelményei. Az Alkotmány elismeri és támogatja a vállalkozás jogát és a gazdasági verseny szabadságát. A Polgári Törvénykönyv alapelvként kinyilvánította, hogy tiltja a tisztességtelen gazdasági tevékenységet, azonban a részletes szabályok megállapítását külön jogszabályra utalta.

A tisztességtelen gazdasági tevékenység tilalmáról szóló 1984. évi IV. tv. - hatályos jogunk - jelentős lépéseket tett a tág értelemben vett korszerű versenyjog kiépítése felé és alapelvi szinten maradandó tételeket rögzített. Ugyanakkor adós maradt a versenykorlátozás tilalmának részletesebb kibontásával, a gazdasági erőfölény fogalmával, és nem foglalkozott a gazdasági tevékenységet kifejtő vállalkozók szervezeti egyesülésével sem. A hatálybalépése óta eltelt évek bírósági gyakorlata szintén szükségessé teszi a hagyományos tisztességtelen verseny elleni szabályok kisebb-nagyobb módosítását.

2. Az ipari tulajdon oltalmára létesült Párizsi Uniós Egyezményhez való 1909. évi csatlakozásunk folytán a tisztességtelen versennyel szembeni védelem nyújtása nemzetközi kötelezettségünk is. Ugyanakkor a korszerű versenyjog a hagyományos tisztességtelen verseny elleni szabályokon lényegesen túllépett.

A modern versenyjog szabályozási körébe vonta a versenytársak védelme mellett a fogyasztók érdekeinek - versenyszempontú - védelmét is. A kartellek - vagyis a versenynek a versenytársak megállapodása, vagy összehangolt magatartása révén történő korlátozása, kizárása - megjelenése viszont már nem egyszerűen a versenytársak, vagy a fogyasztók érdekeit sértette, hanem a verseny a piac működőképességéhez fűződő nemzetgazdasági érdeket, tehát a közérdeket is. Ugyanebbe az irányba mutat a gazdasági erőfölénnyel szembeni fellépés szükségességének felismerése is. Minthogy pedig a vállalkozók szervezeti egyesülése vagy egy másik gazdasági társaságba való többségi részesedés szerzése adott esetben gazdasági erőfölény kialakulásához, vagy a meglévő erősödéséhez vezethet, sürgető igényként merül fel e jelenségek versenyszempontú ellenőrzése is.

3. Nemzetközi tapasztalatok egyértelműen mutatják, hogy e fejlemények folytán a hagyományosan a tisztességtelen verseny ellen irányuló versenyjog kibővült a versenykorlátozások jogával, ezen belül a kartelljoggal, a gazdasági erőfölénnyel való visszaéléssel, és a szervezeti egyesülések ellenőrzésével. Minthogy azonban a versenykorlátozások joga jórészt nem versenytársak közötti kapcsolatokat szabályoz, a joganyag nem nevezhető egyszerűen versenyjognak, noha alapvető gazdaság- és jogpolitikai premisszaként szabályai mögött - közvetlenül vagy közvetve - egyrészt a verseny tisztességének, tisztaságának, másrészt a verseny fenntartásának, megőrzésének, a verseny intézménye, a versenyzés szabadsága védelmének szempontja húzódik meg. Közvetlenül azonban e joganyag - a verseny szempontjából többé-kevésbé függetlenül - inkább a piaci szereplők piaci magatartásának tisztességére helyezi a hangsúlyt. A tisztességtelen piaci magatartás tilalma ezért a hatályos jognál tisztábban fejezi ki a korszerű versenyjog alapvető tendenciáját. E joganyag már nem egyszerűen a tisztességtelen versenycselekmények ellen irányul, hanem tükrözi azt a felismerést, hogy a verseny intézményének védelme, a verseny és a piacgazdasági rend működőképességének fenntartása csak úgy lehetséges, ha a hagyományos versenyjog átfogó piacszabályozási joggá: a piaci szereplők piaci magatartását szabályozó joganyaggá válik.

4. A Javaslat ennek megfelelően három irányba kíván védelmet nyújtani: a versenytársak, a fogyasztók, valamint - a piac és a verseny működőképességéhez fűződő közérdek folytán - a nemzetgazdaság számára egyaránt. Teszi ezt oly módon, hogy míg a tisztességtelen verseny elleni szabályokban a versenytársak, illetve a fogyasztók versenyszempontú védelme áll előtérben, a modern versenyjog másik nagy részében: a versenykorlátozások jogában viszont a nemzetgazdasági érdek, a közérdek védelme kerül első helyre, nem feledkezve meg természetesen a fogyasztók és versenytársak védelméről sem.

Nyilvánvaló azonban, hogy ez utóbbi által érvényre juttatandó érték: a piac és a verseny működőképességéhez fűződő nemzetgazdasági érdek nem védhető a tisztességtelen verseny elleni védelemhez hasonló módon és eszközökkel. E körben a versenytársak és a fogyasztók védelme áll előtérben, ezért ők azok, akik sértettként elsősorban felléphetnek, jogaikat érvényre juttathatják.

Más a helyzet a versenykorlátozások jogával. E szabályösszesség - mely maga is további részekre, így az említett kartelljogra, a gazdasági erőfölénnyel való visszaéléssel kapcsolatos, valamint a továbbeladási ár megkötésére vonatkozó, végül a vállalkozók szervezeti egyesülésével és másik vállalkozó fölötti meghatározó befolyás szerzésével kapcsolatos szabályokra oszlik - olyan érdekeket véd, melyek védelme már nem bízható egyszerűen a sértettekre. Részben azért nem, mert a sértettek nem rendelkeznek olyan apparátussal, amelynek szakértelmére, megfelelő vizsgálati jogosítványokkal való felruházására van szükség ahhoz, hogy pl. egy kartell fennállásával, működése értékelésével kapcsolatban állást lehessen foglalni. De ugyancsak bonyolult közgazdasági és jogi természetű vizsgálatokat igényel a gazdasági erőfölény és az azzal való visszaélés megítélése is. E körben problémát okoz, hogy a kiszolgáltatott sértett fellépjen az erőfölényben lévővel szemben. Ezen túlmenően a versenyhez fűződő közérdek védelme gyakorlatilag túlmutat az egyéni sérelmeken, s ennek intézményes védelmére van szükség.

5. A versenykorlátozások jogában a jogszabályok érvényre juttatása mintegy száz évre visszatekintő nemzetközi tapasztalatok szerint a fenti okokból vált állami feladattá, a versenyjogra támaszkodó versenypolitika pedig a modern kormányzati gazdaságpolitikák által megvalósított - a monetáris politika mellett a másik legfontosabb - állami beavatkozássá. Hatályos jogunk a hatályos versenytörvény érvényre juttatásának a mindenkori piacfelügyeleti szervre bízásával ugyan megtette az első lépést, de az eltelt évek tapasztalatai arra utalnak, hogy a verseny, a piac intézménye, a versenyzés szabadsága védelmét mellékesen ellátni nem lehet.

A Javaslat jelentős újítása, hogy a versenykorlátozási és részben a fogyasztóvédelmi szabályainak érvényre juttatása feletti őrködést külön erre a célra létrehozandó szervre, a versenyfelügyeletet ellátó szervre kívánja bízni. A Javaslat e szervet megfelelő jogosítványokkal kívánja felruházni feladatai ellátása érdekében, ugyanakkor tevékenységét a bíróságok és a nyilvánosság folyamatos ellenőrzése alá helyezi.

A Javaslat ezzel következetesen végigmegy azon az úton, amelyen a hatályos jog elindult. Biztosítja a verseny tisztessége és szabadsága anyagi jogi, eljárási jogi és szervezeti-intézményi rendszerének teljeskörűségét, amely a piacgazdaság kiépítése és védelme érdekében létfontosságú. A piacgazdaság alapvető létformája ugyanis a verseny, ezért a piac elképzelhetetlen verseny nélkül, ám sem a piac, sem a verseny működőképességét nem lehet biztosítani azok intézményes védelme nélkül.

6. A Javaslat tehát megteremti a versenyzés tisztességes és a káros korlátozásoktól mentes gyakorlása feletti védelem jogi kereteit. Ugyanakkor nyilvánvaló, hogy önmagában nem alkalmas a piaci egyensúly megteremtésére, mely a verseny megfelelő működésének egyik alapvető feltétele. Ehhez ugyanis a jogi keretek biztosításán túlmenően megfelelően decentralizált vállalkozói struktúrára és a verseny fennmaradását, fejlődését biztosító gazdasági környezetre, közgazdasági feltételrendszerre van szükség. Ennek megteremtése azonban a mindenkori kormányzati gazdaságpolitika feladata.

-----STARTING---POINT---RESZLETES---

Általános rendelkezések

Az 1. §-hoz

A Javaslat szerint a törvény hatálya a vállalkozóknak a Magyar Köztársaság területén folytatott gazdasági tevékenységére terjed ki. A Javaslat rendelkezései a külföldi vállalkozóknak a Magyar Köztársaság területén kifejtett gazdasági tevékenységére is kötelezőek.

A Javaslat lehetővé teszi, hogy egyes gazdasági területekre vonatkozóan külön törvény a Javaslattól eltérő piaci magatartási szabályokat írjon elő. Egyes gazdasági tevékenységek (pl. vasúti fuvarozás, hírközlés) - azok sajátos jellegére tekintettel - törvényekben szabályozottak, és ott speciális piaci magatartási szabályok, illetve tilalmak írhatók elő.

A 2. §-hoz

A Javaslat - az alkalmazásához - meghatározza a vállalkozó, a gazdasági tevékenység, a versenytárs és a fogyasztó fogalmát.

A vállalkozó megjelölést a Javaslat gyűjtőfogalomként használja. Érteni kell alatta mindazt, aki gazdasági tevékenységet folytathat. A törvény hatálya kiterjed

- valamennyi jogi személyre, függetlenül attól, hogy az gazdasági társaság-e vagy sem;

- valamennyi gazdasági társaságra, függetlenül attól, hogy az jogi személyiségű gazdasági társaság (egyesülés, közös vállalat, korlátolt felelősségű társaság, részvénytársaság), vagy jogi személyiség nélküli gazdasági társaság (közkereseti társaság, betéti társaság);

- az egyéb társaságra, [pl. gazdasági társaságokról szóló 1988. évi VI. törvény 336. §-ával továbbra is fenntartott, a kiskereskedelmi és vendéglátó üzletek szerződéses és bérleti üzemeltetésére 1988. október 1. napja előtt létesített polgári jogi társaságokra, szerződéseik megszűnéséig; illetve a 32/1967. (IX. 23.) Korm. rendelet szerint létrehozott külkereskedelmi társaságok];

- valamennyi természetes személyre; a magyar állampolgárokon kívül pl. a letelepedési, illetve munkavállalási engedéllyel rendelkező személyekre is.

Az előzőekből adódik, hogy a Javaslat rendelkezései valamennyi ipari és szolgáltató szövetkezeti, valamint a mezőgazdasági szakcsoportra - mint a jogi személy (szövetkezet) részére - is kötelezőek.

A Javaslat alkalmazása szempontjából versenytársnak minősül a gazdasági versenyben érdekelt jogi személy, jogi személyiség nélküli gazdasági és az egyéb társaság, továbbá a természetes személy. A szabályozás abból indul ki, hogy mind a jogi személy, mind a jogi személyiség nélküli gazdasági és az egyéb társaság, továbbá a természetes személy ugyanazon a piacon versenyez, így ugyanazok a magatartási szabályok vonatkoznak rájuk.

A fogyasztó fogalmát a Javaslat tág értelemben használja. Ide kell érteni a lakossági (állampolgár) fogyasztókon kívül a gazdasági tevékenységet folytató, termelési célból fogyasztó vállalkozót is, ha az vevő, megrendelő, vagy felhasználó. Felhasználó alatt azt a fogyasztót kell érteni, aki nem vevőként, vagy megrendelőként jut hozzá az adott termékhez, hanem aki egyéb jogcímen (bérlet, haszonkölcsön) kerül kapcsolatba a termékeket előállító vagy szolgáltatást nyújtó vállalkozóval.

A Javaslat meghatározza a gazdasági tevékenység fogalmát. Gazdasági tevékenységnek minősül minden olyan termelő vagy szolgáltatási tevékenység, amelyet nyereség és vagyonszerzés céljából, üzletszerűen, ellenérték fejében folytatnak. E feltételeknek együttesen kell meglenniük ahhoz, hogy gazdasági tevékenység fennforgása megállapítható legyen.

A 3. §-hoz

A Javaslat általános tilalomra (generálklauzula) és a nevesíthető tényállások példálódzó jellegű felsorolására épül.

Az általános tilalom is kétféle magatartást tilt: egyrészt a gazdasági verseny korlátozását, illetve kizárását, másrészt a tisztességtelen gazdasági tevékenységet. Az előző a gazdasági verseny szabadságának általános védelmét tűzi célul. Az utóbbi általában tiltja a tisztességtelen gazdasági tevékenység folytatását, és kiemelten ilyennek minősíti a versenytársak, a fogyasztók törvényes érdekeit verseny szempontból sértő, vagy veszélyeztető, illetőleg az üzleti tisztesség követelményeibe ütköző módon folytatott gazdasági tevékenységet.

Ezzel a megoldással a Javaslat egyidejűleg védi a versenytársakat, a fogyasztó versenyszempontú érdekét és a gazdasági verseny működéséhez fűződő közérdeket. Ilyen összefüggésben a Javaslat teljes körben tiltja a bármilyen formában megnyilvánuló tisztességtelen piaci magatartást.

Ezeket az alapvető tételeket a Javaslat az „Általános rendelkezések” cím alatt tartalmazza, aminek elvi jelentősége van: alkalmazni lehet azokat minden olyan esetben is, amelyre a Javaslat külön tiltó rendelkezést nem tartalmaz.

I. Rész

A tisztességtelen piaci magatartások tilalma

I. Fejezet

A tisztességtelen verseny tilalma

A 4-5. §-hoz

A Javaslat tiltja a hírnévrontást, valamint a hitelképességet sértő vagy veszélyeztető magatartásokat. A hitelképesség fogalmát a Javaslat nem szűken pénzügyi, hitelezési értelemben használja, nemcsak a „jó adós” hitelképességéről van szó, hanem az üzleti megbízhatóságot is jelenti.

A Javaslat tiltja az üzleti titok tisztességtelen módon való megszerzését, vagy felhasználását, jogosulatlanul mással való közlését, vagy nyilvánosságra hozatalát. Ilyennek minősül az is, ha az üzleti titkot a jogosult hozzájárulása nélkül, a vele fennálló bizalmi viszony, vagy üzleti kapcsolat felhasználásával szerzik meg.

A Javaslat eligazítást ad a használt fogalmak tartalmának megállapítására is. A Javaslat szerint a törvény alkalmazásában üzleti titok a gazdasági tevékenységhez kapcsolódó minden olyan tény, információ, megoldás és adat, amelynek titokban maradásához a jogosultnak méltányolható érdeke fűződik. A tény, információ, megoldás, illetőleg adat kifejezéseket tágan kell értelmezni. Ilyenek lehetnek például a tevékenységi feltételek, a pénzügyi helyzet, a vevőkör, a műszaki dokumentáció, a recept, a modell, a minta. A titoksértés tehát akkor is megvalósul, ha a megszerzett vagy felhasznált, illetőleg nyilvánosságra hozott tény, információ, megoldás vagy adat nem áll iparjogvédelmi oltalom alatt.

A Javaslat kiemeli és példálódzóan felsorolja a bizalmi viszony néhány esetét, így a munkaviszonyt, a tagsági viszonyt (pl. gazdasági társaság, szövetkezet esetén) továbbá a munkavégzésre irányuló egyéb jogviszonyt. A Javaslat az üzleti kapcsolat alatt nemcsak a szerződéskötést, hanem az azt megelőző tájékoztatást, tárgyalást, ajánlattételt is érti, függetlenül attól, hogy a szerződés létrejött-e vagy sem.

A 6. §-hoz

A piaci kapcsolatok megzavarásának sajátos formája a „bojkott”, amely a harmadik személlyel fennálló gazdasági kapcsolatok felbontására vagy ilyen kapcsolat létrejöttének megakadályozására irányul. A hazai gyakorlatban előforduló esetek megakadályozása, továbbá nemzetközi megállapodásban foglalt kötelezettségünk teljesítése érdekében tiltja a Javaslat a bojkott-felhívást. Ez a rendelkezés azonban csak akkor alkalmazható, ha az említett felhívás tisztességtelen volt. Ebből következően nem ütközik az üzleti tisztesség követelményeibe az olyan felhívás vagy szerződési ajánlat, amely kedvezőbb üzleti feltételek (pl. alacsonyabb ár, rövidebb szállítási határidő) kilátásba helyezésével, illetve az üzleti kapcsolatokban szokásos módon kísérli meg azt, hogy a megrendelő a harmadik személy helyett az ajánlatot tevővel szerződjön.

A 7. §-hoz

A Javaslat értelmében a versenytárs hozzájárulása nélkül tilos az árut olyan módon előállítani, illetőleg forgalomba hozni, amely azt a látszatot kelti, hogy az áru a versenytársé. Előfordul a külföldi árunak hazai áruként, de különösen hazai árunak külföldi áruként való megjelölése és értékesítése; a tilalom erre az esetre is kiterjed.

A 8. §-hoz

Esetenként előfordul, hogy a vállalkozók a tervezett áremelést megelőzően, indokolatlan gazdasági előnyök szerzése céljából az árukat a forgalomból kivonják, illetőleg a már elkészült árukat visszatartják, illetve a visszatartás érdekében a termelést korlátozzák. A Javaslat tiltja ezeket a magatartásokat.

Előfordul olyan eset is, hogy a termelők, illetőleg a kereskedők az áruk visszatartásával, illetőleg a forgalomból való kivonásával mesterségesen keltenek hiányt a piacon az ár emelkedésének előidézése céljából. A Javaslat az ilyen manipulációkat sem engedi meg.

A 9. §-hoz

A Javaslat általában tiltja, hogy az áru szolgáltatását, átvételét más áru szolgáltatásától, illetőleg átvételétől tegyék függővé. A kereskedelem gyakorlatában számos olyan eset fordul elő, amikor több fizikailag elkülöníthető árut egymásra tekintettel egységként gyártanak, illetőleg forgalmaznak (pl. bútorgarnitúrák). E cikkek egységes forgalmazása nem tekinthető árukapcsolásnak. Ezért a „más áru” helyes értelmezése rendkívüli jelentőségű és megítélésénél a szakmában kialakult szokásokat kell alapul venni.

A 10. §-hoz

A Javaslat tiltja a versenytárgyalás, az árverés, a tőzsdei alku tisztaságának bármilyen formában történő megsértését, vagy torzítását. A Javaslat rendelkezéseinek alkalmazásánál figyelembe kell venni az említett területekre vonatkozó külön jogszabályokban foglaltakat is (pl. a versenytárgyalásról szóló 1987. évi 19. tvr.).

II. Fejezet

A fogyasztók megtévesztésének tilalma

A 11-13. §-hoz

A reklámszédelgést a Javaslat nem a versenytársak érdekeire tekintettel korlátozza, hanem versenyszempontú fogyasztóvédelmi kérdésként fogalmazza meg. Ugyanakkor nem csak a reklámot, hanem általános tilalommal a fogyasztó mindenfajta megtévesztését tiltja, ami az áru kelendőségének fokozása érdekében történik [11. § (1) bek.].

Mivel a tisztességes tájékoztatás megvalósulásához igen nyomós fogyasztói érdekek fűződnek, a Javaslat példálódzó jelleggel egyes megtévesztő magatartásokat külön is felsorol. Így tilos az áru lényeges tulajdonsága, összetétele, használata, kezelése, az egészségre és a környezetre gyakorolt hatása, eredete, származási helye, beszerzési forrása és módja tekintetében valótlan tény állítása, megtévesztésre alkalmas áruösszehasonlítás alkalmazása, megtévesztő árujelző használata, kellő mennyiségben, illetőleg választékban rendelkezésre nem álló áru reklámozása. Ez utóbbi alól kivétel - és így nem tilos - az új áru bevezető reklámozása, vagy nehezen eladható készletek felszámoló jellegű reklámozása, feltéve, hogy mindkét körülmény fennforgására a fogyasztók figyelmét felhívták. A Javaslat újítása, hogy nemcsak a kifejezett tényállítást, hanem valamely adat elhallgatását - a hiányos tájékoztatást - is megtévesztő tájékoztatásnak tekinti.

A Javaslat kimondja azt is, hogy az áruösszehasonlítás nem tekinthető megtévesztésre alkalmasnak, ha

- biztosítva voltak a szakszerű és elfogulatlan vizsgálat feltételei;

- a vizsgálat a nyilvánossággal közölt összehasonlító adatokon alapult, és

- a nyilvánossággal az összehasonlított áruk lényeges tulajdonságait, árát és az ár alkalmazásának feltételeit is közölték.

E három feltétel együttes feltétel; a tilalom alól csak akkor jelentenek kivételt, ha mindhárom feltétel egyszerre valósul meg.

A Javaslat az előbbiekben meghatározott esetekben is megtévesztésre alkalmasnak minősíti az áruösszehasonlítást, ha a vizsgálati eredményt összefüggéseiből kiragadva, célzatosan és egyoldalúan idézi.

A Javaslat annak megállapításánál, hogy a tájékoztatás a fogyasztók megtévesztésére alkalmas-e, úgy rendelkezik, hogy e tekintetben a használt kifejezéseknek a mindennapi életben, illetve a szakmában elfogadott általános jelentése az irányadó. A terméknek (szolgáltatásnak) a lakosság számára történő rendszeres, vagy nagy mennyiségű értékesítése esetén a tájékoztatásnak a mindennapi életben használt kifejezésekhez kell alkalmazkodnia. A jogi személyek egymás közötti kapcsolatában pedig általában a szakmában elfogadott általános jelentés az irányadó (13. §).

III. FEJEZET

A gazdasági versenyt korlátozó megállapodás tilalma

A 14. §-hoz

A káros versenykorlátozó megállapodások tilalma a Javaslat kiemelkedő jelentőségű rendelkezése. E tilalomnak különleges jelentőséget ad az a körülmény, hogy a hazai piaci szereplők száma ma még rendellenesen csekély és a koncentráció foka magas. Ilyen körülmények között fokozott a veszélye annak, hogy a dereguláció és a liberalizáció eredményeként megszüntetett állami versenykorlátozások helyébe vállalati szintű versenykorlátozások lépnek, így pl. a gazdasági élet egyes szereplői a közérdekkel ellentétes versenykorlátozó megállapodások útján kísérlik meg a korábbi kivételezett helyzetük fenntartását. Többek között ez indokolja, hogy a Javaslat a hatályos jognál részletesebben foglalkozik a versenykorlátozó megállapodások tilalmával és - összhangban a nemzetközi fejlődés irányával - az általános tilalom kimondása mellett meghatározza azokat a kivételeket is, amelyek körében a tilalom nem érvényesül, illetve a megállapodás mentesül a tilalom alól. A Javaslat a hatályos joghoz hasonlóan tilosnak mondja ki a versenytársak közötti, a verseny korlátozását vagy kizárását eredményező megállapodásokat. Magának a versenykorlátozásnak a fogalmát nem határozza meg, hiszen nem mondhatna többet annál, hogy a verseny korlátozása olyan magatartás, amely a verseny többi résztvevőjének cselekvési szabadságát, választási lehetőségeit korlátozza. Egyezik a hatályos joggal - és a külföldi szabályozásokkal - a Javaslat abban a tekintetben is, hogy nemcsak a kifejezett vagy hallgatólagos megállapodások, hanem a versenytársak tudatosan összehangolt magatartása is tilos. A magatartások e tudatos összehangolására az érintettek közötti közvetlen kapcsolat hiányában is sor kerülhet; a lényeg az, hogy a versenytársak tudata találkozzék, azaz egymás magatartására tekintettel versenykorlátozóan alakítsák a saját magatartásukat.

A külföldi jogok a versenykorlátozások tekintetében a „hatáselv” alapján állnak, tiltva az olyan megállapodást, amelynek versenykorlátozó hatása a törvény hatálya alá eső piacon jelentkezik, függetlenül attól, hogy a versenykorlátozó megállapodást hol (külföldön, vagy itthon) hozták létre. A Javaslat ezzel kivételesen a törvény extraterritoriális alkalmazását teszi lehetővé - összhangban a nemzetközi gyakorlattal -, de értelemszerűen csak a versenykorlátozások esetén.

Míg a Javaslat a versenytársak közötti, tehát az ún. horizontális versenykorlátozásokra széles körű tilalmat mond ki, az értékesítési rendszer különböző fokán álló vállalkozók (pl. a termelő és forgalmazó) közötti, tehát az ún. vertikális versenykorlátozásoknak csak egy esetét, a továbbeladási ár meghatározását tilalmazza éspedig függetlenül attól, hogy a korlátozás ún. kizárólagossági megállapodásban szerepel-e vagy sem. A Javaslat abból indul ki, hogy e vertikális korlátozások versenyjogi veszélyessége lényegesen csekélyebb, mint a versenytársak közötti korlátozásoké és érdemleges versenykorlátozó vagy kizáró hatással csak a továbbeladási szerződés egyetlen elemének, az árnak a meghatározása jár. Természetesen az ár meghatározására irányuló vertikális versenykorlátozás is csak akkor esik a tilalom alá, ha nem

áll fenn a 15-17. §-ban meghatározott kivételek valamelyike. A márkacikkek eladására irányuló, gazdaságilag ésszerű megállapodások például adott esetben a 17. §-ban foglaltak alapján mentesülhetnek a tilalom alól.

A 15. §-hoz

A Javaslat felsorolja azokat a megállapodásokat, amelyek bár korlátozzák vagy kizárják a versenyt, mégsem esnek a tilalom alá. Míg a gazdasági erőfölénnyel való visszaélés megakadályozásának a kivételét a hatályos jogunk is ismeri, a csekély jelentőségű megállapodás kivétele új elem a Javaslatban.

A 16. §-hoz

A megállapodás csekély jelentőségének a megállapításánál a feleknek a piaci összforgalmon belüli együttes részesedését kell alapul venni éspedig az érintett piacon és a megállapodás tárgyául szolgáló áru tekintetében.

Az érintett (releváns) piac meghatározásának nemcsak a versenykorlátozás, hanem a gazdasági erőfölénnyel való visszaélés (IV. fejezet) és a fúziókontroll (V. fejezet) szempontjából is döntő jelentősége van. A megállapodás csekély jelentőségével, a gazdasági erőfölény fennállásával, valamint az egyesüléssel és a meghatározó befolyás szerzésével kapcsolatos jogszabályi kritériumok fennállása attól függ, hogy adott esetben milyen körben vonjuk meg az érintett piac határait egyrészt az áru, illetve áruk, másrészt pedig a földrajzi terület szempontjából. Az érintett piac meghatározása a külföldi versenyjogi szabályozásokban és joggyakorlatokban kiemelkedő jelentőségű kérdés; a Javaslat itt is a nemzetközi jogfejlődés fő tendenciáit igyekszik követni és a szabályozásba beépíteni.

Az áru szempontjából érintett piac nemcsak a megállapodás tárgyául szolgáló árut, hanem az azt ésszerűen helyettesítő árukat is magában foglalja. Az ésszerű helyettesítés kategóriáját és esetenkénti alkalmazását a joggyakorlat fogja kialakítani, amelyet a Javaslat a nemzetközileg ismert fő szempontokkal igyekszik segíteni. Ha tehát az áru a felhasználási célra, az árra, a minőségre és a teljesítés feltételeire figyelemmel a fogyasztó számára, a fogyasztó igényének a kielégítése szempontjából ésszerűen helyettesíteni képes a másik árut, az érintett piac megállapításánál ennek az árunak a mennyiségét is figyelembe kell venni. Nem fizikai azonosságról vagy akár hasonlóságról van tehát elsősorban szó, hanem arról, hogy a fogyasztó az említett szempontokra figyelemmel dönti el, hogy a kialakult piaci viszonyok és szokások szerint egyik áru helyett a másikat szerzi-e be.

A földrajzilag releváns piac fogalmának részletes kimunkálása szintén a joggyakorlat feladata a Javaslat által adott szempontok alapján. A hazai piac méretére tekintettel számolni lehet azzal, hogy az áruk többsége esetében a földrajzi szempontból érintett piac az ország egész területe lesz. Egyes különleges áruk és főként a szolgáltatások körében azonban előállhat a Javaslatban leírt helyzet, amelynek lényege, hogy a piac egészén belül egy viszonylagosan elszigetelt terület jön létre, és a fogyasztó e területen kívül csak lényegesen kedvezőtlenebb feltételekkel (időveszteség, utazási költségek stb.) tudja az árut (szolgáltatást) megszerezni, illetve az áru értékesítője (a szolgáltatás nyújtója) e területen kívül csak lényegesen kedvezőtlenebb feltételek mellett tudja áruját értékesíteni.

A 17-18. §-hoz

Míg a 15. §-ban említett esetek eleve nem esnek a versenykorlátozási tilalom alá, a 17. §-ban meghatározott megállapodás mentesül a tilalom alól. E mentesülés bekövetkezéséhez azonban nincs szükség külön hatósági vagy bírósági aktusra, a feltételek fennállta esetén tehát az automatikusan bekövetkezik.

A versenyfelügyeletet ellátó szerv az érintett felek kérelmére ún. negatív igazolást, tanúsítványt tartalmazó határozatot adhat arról, hogy a tervezett megállapodás a 15. § alapján nem esik a versenykorlátozási tilalom alá, illetve a 17. § alapján mentesül e tilalom alól. Ebben az esetben a feleknek nem kell tartaniuk attól, hogy utóbb a versenyfelügyeletet ellátó szerv megállapodásukat mégis kifogásolhatónak fogja ítélni. A határozat hatálya azonban természetesen csak arra a megállapodásra vonatkozik, amelyet a felek a versenyfelügyeletet ellátó szervnek bejelentettek és amelynek megfelelően járnak el. A feltételek vagy az ezt követő gyakorlat módosulása esetén ugyanis új helyzet áll elő és a korábban kiadott negatív tanúsítvány a versenyfelügyeletet ellátó szervet nem köti.

A versenyfelügyeletet ellátó szerv a tevékenységfelügyelet során észleltek alapján is hozhat olyan határozatot, hogy a versenykorlátozó megállapodás a 15. § alapján nem esik tilalom alá, vagy a 17. § alapján mentesül a tilalom alól.

A mentesüléshez a Javaslat két együttes feltételt állít. A gazdaságilag indokolt közös célok eléréséhez szükséges mértéket meg nem haladó versenykorlátozás vagy kizárás a hatályos jogban sem esik a tilalom alá. A Javaslat ezen annyiban változtat, hogy a mentesüléshez további feltételként fűzi azt a követelményt, hogy a gazdasági verseny korlátozásával vagy kizárásával járó előnyök meghaladják az azzal járó hátrányokat.

Az első feltétel lényege tehát, hogy a korlátozás nem lehet nagyobb, mint valamely indokolt és ésszerű gazdasági cél eléréséhez elengedhetetlenül szükséges mérték. Az előnyök és a hátrányok mérlegeléséhez és egybevetéséhez szükséges szempontokat a Javaslat felsorolja. Összetett, közgazdaságilag megfelelően megalapozott elemzésre van szükség minden esetben, és megnyugtató döntésre csak az adott eset valamennyi körülményének mérlegelése alapján van lehetőség. Az előnyök és a hátrányok felsorolása természetesen nem kizárólagos, így mind a versenyfelügyeletet ellátó szerv, mind pedig a bíróság további, általa lényegesnek ítélt körülményeket is figyelembe vehet. A (3) bekezdésben külön kiemelt együttes részesedési arány a versenykorlátozás súlyosságára utaló jelzés. Indokolt tehát, hogy ha ez az arány a piaci uralkodó helyzet kialakulásának irányába mutat, akkor az ebből eredő hátrány súlyosabban jöjjön számításba.

A 19. §-hoz

A Javaslat 19. §-a a bizonyítási terhet rendezi akként, hogy az itt szereplő körülményeket az erre jogot alapozó félnek kell bizonyítania. A versenykorlátozás, illetve kizárás tényére vonatkozó bizonyítási teher azonban a versenyfelügyeletet ellátó szervre hárul, hiszen a 15. és a 17. §-ban meghatározott kivételek alkalmazása csak akkor kerülhet szóba, ha a 14. §-ban szabályozott versenykorlátozás vagy kizárás fennáll. A Javaslat tehát lényegében megosztja a bizonyítási terhet a versenyfelügyeletet ellátó szerv és a felek között; a korlátozást a versenyfelügyeletet ellátó szervnek, a kivételek valamelyikének a fennállását a félnek kell bizonyítania.

IV. FEJEZET

A gazdasági erőfölénnyel való visszaélés tilalma

A 20. §-hoz

A Javaslat a gazdasági erőfölény helyzetet nem önmagában kifogásolja, hanem az azzal való visszaélést tiltja. A Javaslat a gazdasági erőfölénnyel való visszaélés általános tilalmát mondja ki. A visszaélések sokrétűek lehetnek, taxatív felsorolásuk lehetetlen. Emellett a gazdasági élet alakulásának függvényében a visszaélést tartalmazó magatartások változhatnak is, így a taxatív felsorolás megkísérlése esetén a vállalkozók visszaélésszerű magatartásának változását csak törvénymódosítással lehetne nyomon követni. A Javaslat azonban példálódzó jelleggel kiemel néhány tipikus esetet, amely hosszú idő óta lényegében változatlan módon előfordul.

A vállalkozók gazdasági erőfölényüket visszaélésszerűen mindenekelőtt arra használják, hogy szerződéses kapcsolataikban indokolatlan, egyoldalú előnyt kötnek ki, illetve hátrányos ügyleti feltételek elfogadását kényszerítik ki. Ez előfordulhat mind egyedileg kidolgozott szerződésekben, mind pedig az általános szerződési feltételekben, az ún. blankettákban.

A b) pontban foglalt tényállás szigorítást tartalmaz az 1984. évi IV. tv-ben foglalt tényálláshoz képest. A hatályos jog hasonló tényállása csak azt minősíti erőfölénnyel való visszaélésnek, ha ugyanazzal a fogyasztóval szemben ismételten tagadták meg a gazdasági kapcsolat jellegének megfelelő szerződéskötést. Az új szabályozás sem a szerződéses partner azonosságát, sem a szerződésmegtagadás ismételtségét, sem a gazdasági kapcsolat jellegének megfelelő szerződéskötés megtagadását nem kívánja meg.

A c) pont célzatos cselekményt tilt, mégpedig azt a körülményt, ha a gazdasági erőfölényben levő a másik fél (elsősorban a szerződő fél) gazdasági döntéseit indokolatlan előny szerzése céljából befolyásolja. Ezen általános tilalomból kiemel egy esetet, amikor a gazdasági erőfölényben levő a másik felet annak érdekében befolyásolja, hogy a szerződésből eredő jogos igényeit ne érvényesítse.

A d) pont tiltja a gazdasági erőfölényben levő számára, hogy a másik piaci szereplő piacra lépését, vagy a műszaki fejlődést akadályozza, míg az e) pont a c) pontban foglaltakat a versenytársakra vonatkozóan fogalmazza meg.

A 21. §-hoz

A hatályos jog egyik legnagyobb hiányossága az, hogy nem határozza meg a gazdasági erőfölény fogalmát, és így nem ad támpontot a bíróságoknak, hogy milyen esetekben alkalmazhatják a gazdasági erőfölénnyel való visszaélések szankciórendszerét.

A Javaslat - több megközelítésben is - meghatározza a gazdasági erőfölény fogalmát, részint kiemelt felsorolással, részint pedig konkrét feltételek meghatározásával.

A Javaslat abból indul ki, hogy nem feltétlenül csak a szállító, eladó lehet gazdasági erőfölényben. Hiánygazdaságban jellemzően a szállítói, eladói pozícióban alakulhat ki gazdasági erőfölény, de a megrendelő, a vevő is kerülhet gazdasági erőfölénybe, s ha ezzel visszaél, magatartása szintén szankcionálandó. A szállító és az eladó, illetve a megrendelő és a vevő gazdasági erőfölény meghatározása, egymás tükörképe. Gazdasági erőfölényben van a szállító, eladó, ha az árut máshonnan nem vagy csak a szakma és az adott áru szempontjából a szokásosnál számottevően kedvezőtlenebb feltételekkel lehet beszerezni. A megrendelő, vevő pedig akkor van gazdasági erőfölényben, ha ugyanezen feltételek az áru értékesítése szempontjából valósulnak meg.

A Javaslat a gazdasági erőfölény meghatározását az előbbiektől függetlenül a piaci részesedés függvényében abszolút értékhez is köti. Piacgazdasági tapasztalatok alapján gazdasági erőfölényben van az, akinek a vizsgált időszakban az érintett piacon az adott áru tekintetében a részesedése a 30%-ot meghaladja. Az érintett piacot a 16. §-ban meghatározott feltételek szerint kell figyelembe venni. A 30%-os mérték meghatározásának alapjául szolgáltak a nemzetközi tapasztalatok is.

A Javaslat foglalkozik azzal az esettel is, amikor a piacon a szállítói, az eladói vagy a megrendelői, a vevői oldalon csak kevés számú versenytárs van. Így, ha két vagy több vállalkozó szerepel ugyan a megrendelői, a vevői oldalon, vagy a szállítói, az eladói oldalon, de közöttük nem alakul ki verseny, mindannyian gazdasági erőfölényben vannak, természetesen a maguk oldalán.

Ha az érintett piacon - bármelyik oldalon - legfeljebb három szereplő együttes részesedése a vizsgált időszakban meghaladja az 50%-ot, és a többiek összes részesedése csak a forgalom kisebb hányadát teszi ki, mindhárman gazdasági erőfölényben levőnek tekintendők (oligopólium).

A Javaslat 17. §-a lehetőséget teremt arra, hogy egyes megállapodások mentesüljenek a versenykorlátozás tilalma alól. Ebben az esetben a mentesült megállapodást kötő feleket - a gazdasági erőfölény megítélésénél - együttesen kell figyelembe venni. Ugyanez vonatkozik természetesen arra az esetre is, ha a gazdasági versenyt korlátozó megállapodás a Javaslat 15. §-a szerint nem esik tilalom alá.

A 22. §-hoz

A hatályos jog alkalmazása során nagy volt a bizonytalanság az „indokolatlan, egyoldalú előny” megítélésében. A Javaslat az indokolatlan, egyoldalú előny leggyakrabban előforduló esetéről példálódzó jelleggel intézkedik és ilyennek minősíti azt, ha a szerződésben kikötött szolgáltatás és ellenszolgáltatás között feltűnően nagy az értékkülönbség. Annak érdekében, hogy a feltűnően nagy értékkülönbség megállapítható legyen, körültekintő vizsgálatot kell végezni a szerződéskötés körülményeiről, a szerződés tartalmáról, a forgalmi viszonyokról, az értékviszonyokról, az ügylet jellegéből fakadó sajátosságokról, valamint a szolgáltatás és ellenszolgáltatás meghatározásának módjáról.

II. Rész

Szervezeti egyesülések ellenőrzése

V. Fejezet

Vállalkozók szervezeti egyesülésének ellenőrzése

A 23-27. §-hoz

1. A vállalkozók szervezeti egyesülése körében a külföldi jogokban fúzió néven ismert tranzakciót kívánja a Javaslat megragadni. E fogalomnak a gazdasági társaságok egyik fajtájához - az egyesüléshez - semmi köze nincs. A szervezeti egyesüléssel a Javaslat önálló vállalkozók bármelyik formában történő beolvadására, összeolvadására vonatkozóan kíván szabályokat alkotni.

2. A vállalkozók szervezeti egyesülésének, valamint másik vállalkozó fölötti meghatározó befolyás szerzésének ellenőrzésére a modern versenyjogok legáltalánosabb gazdaság- és jogpolitikai célkitűzésének: a verseny, ezen keresztül a piac működőképességének biztosítása érdekében van szükség. Hatályos jogunk ilyen rendelkezéseket nem tartalmaz, jóllehet az önkormányzó állami vállalatok jogi státusának megalkotása óta szervezeti egyesülésekre nemcsak mód van, de erre a gyakorlatban sor is került. A tőkeallokáció intenzívebbé válásához nyomós gazdaságpolitikai érdekek fűződnek, ugyanakkor figyelemmel kell lenni a tőkemozgás mellékhatásaira is. A Javaslat természetesen nem kívánja általános ellenőrzés alá helyezni a tőkeallokációs folyamatot a maga egészében, csak akkor, ha annak a verseny működőképességére nézve jelentős hatása van. Meghúz ezért egy határt, ami alatti tőkemozgásra a Javaslat nem vonatkozik, amely tehát versenyjogilag érdektelen, így a folyamatba való bármilyen beavatkozás kizárt.

A Javaslat két esetcsoportot von szabályozási körébe: a szervezeti egyesülést - közismert nevén: fúziót -, vagyis a másik vállalkozónak a maga egészében beolvadás vagy összeolvadás révén történő megszerzését (23. §), valamint azt az esetet, amikor másik vállalkozó fölött meghatározó befolyást szereznek (26. §).

Az említett határt szervezeti egyesülés esetén a Javaslat ott húzza meg, amikor a résztvevők együttes piaci részesedése az érintett piacon bármelyik általuk forgalmazott áru tekintetében a 30%-ot meghaladja, vagy ha a résztvevők előző naptári évi összes árbevétele a 10 milliárd Ft-ot meghaladja.

Meghatározó befolyás szerzése esetén a határ egyedül a 30%-os együttes piaci részesedéshez kapcsolódik.

A jelzett határok elérése esetén a Javaslat a szervezeti egyesülést, illetve a meghatározó befolyás megszerzését a versenyfelügyeletet ellátó szerv engedélyéhez köti (23. § és 26. §). A Javaslat részletesen szabályozza a szervezeti egyesülés engedélyezését (45-46. §), míg meghatározó befolyás szerzése esetén a szervezeti egyesülésre vonatkozó szabályokat rendeli alkalmazni (26. §).

Az engedély megadásának alapvető szempontja az, hogy a szervezeti egyesülés a verseny kialakulását, fenntartását, vagy fejlődését ne akadályozza (24. §). A verseny működőképessége fenntartásának a Javaslaton végighúzódó alapgondolata folytán ilyen esetben ugyanis a versenyfelügyeletet ellátó szerv a tervezett szervezeti egyesülést általában nem engedélyezheti. Kivételt tesz ez alól a 24. § (2) bekezdése, amely szerint ha a 24. § (1) bekezdése alá eső tervezett szervezeti egyesülésnek a versenyre gyakorolt hátrányai mellett ezt meghaladó előnyei is vannak, vagy pedig az érintett áruk lényeges része tekintetében a versenyt nem kapcsolja ki, tehát a versenyre gyakorolt korlátozó hatása csekély, a szervezeti egyesülés engedélyezhető.

A Javaslat tehát végeredményben háromlépcsős vizsgálatot ír elő: vizsgálandó, hogy a tervezett szervezeti egyesülésre a Javaslat szabályai egyáltalán alkalmazhatók-e, pl. a gazdasági verseny korlátozásához vezet-e; előnyei vagy hátrányai túlnyomóak-e. A gyakorlatban feltehetően így viszonylag szűk körre szorul majd azoknak az eseteknek a köre, melyben az engedélyt meg fogják tagadni. Az előnyök és hátrányok tekintetében a Javaslat a gazdasági verseny korlátozásáról szóló fejezetre, annak 17. §-ára utal vissza, hozzátéve, hogy előnynek tekintendő az is, ha a tranzakció a külföldi piacon való fellépést elősegíti, és ez nemzetgazdasági szempontból előnyös.

Minthogy a Javaslat e fejezetének alapvető gazdaság- és jogpolitikai szempontja az, hogy amennyiben a piaci szereplők száma a koncentráció révén csökken, úgy az lehetőleg társadalmi ellenőrzés alatt történjen. A Javaslat rendelkezéseit alkalmazni kell külföldi befektetésekre is. Ennek értelemszerűen az a feltétele, hogy a külföldi a magyar piacon vállalkozóként már szerepeljen, azaz bizonyos piaci részesedése legyen.

A fejezet által szabályozott második jelenség a másik vállalkozó feletti meghatározó befolyás szerzése. A Javaslat a szervezeti egyesülésre vonatkozó szabályokat rendeli alkalmazni erre az esetre is (26. §) azzal, hogy tisztázza a meghatározó befolyás fogalmát. A Javaslat olyan befolyást ért ez alatt, amely lehetővé teszi a másik vállalkozó üzleti döntéseinek a meghatározását. A Javaslat által említett ilyen mód a másik vállalkozó vagyona feletti rendelkezési jogot biztosító részvények, üzletrészek több mint 50%-ának a megszerzése, vagy a döntéseinek befolyásolására vonatkozó jog megszerzése. Ennek létét bizonyíthatja az ilyen megállapodás vagy a tényleges magatartás.

A résztvevők meghatározásánál (27. §) a Javaslat abból indul ki, hogy nemcsak a közvetlen, hanem a közvetett résztvevőket is figyelembe kell venni, azaz az együttes piaci részesedés megállapításánál részesedésüket, illetve árbevételüket össze kell vonni. Közvetett résztvevő alatt a Javaslat négy esetet ért. Egyrészt a közvetlen résztvevővel együtt kell figyelembe venni azon vállalkozó(k) részesedését, amelyet (amelyeket) a közvetlen résztvevő a 26. § (2)-(3) bekezdésében megjelölt módon ellenőriz. A Javaslat tehát a gazdasági társaságokról szóló 1988. évi VI. törvény többségi részesedésre vonatkozó szabályából (323. §) indul ki, azonban azon több vonatkozásban túllép. A szabály nemcsak részvénytársaságra, hanem bármely vállalkozóra vonatkozik, bár kétségtelen, hogy a szabálynak a részvénytársaságok körén kívüli konkretizálása a jogalkalmazásra hárul. A Javaslat - a tágabb alanyi körnek megfelelően - a részvények, az üzletrészek, illetőleg a szavazati jog több mint felének megszerzését is idevonja. Az ellenőrzésre oly módon is sor kerülhet, hogy az ellenőrző e lehetőséget az ellenőrzőtt ügyeinek vitelére feljogosító szerződéssel, vagy más módon biztosította magának, vagy a tényleges magatartása ezt egyébként bizonyítja.

Közvetett résztvevőként kell továbbá figyelembe venni azt a vállalkozót, amelyik a közvetlen résztvevőt a fent említett módok valamelyikén ellenőrzi, valamint mindazon vállalkozókat is, amelyeket - anélkül, hogy az egyesülés vagy meghatározó befolyás szerzése szempontjából érintettek lennének - a közvetett résztvevő (a közvetlen résztvevőn kívül) ellenőriz.

A szervezeti egyesüléssel egyben versenykorlátozások is megvalósulhatnak. A Javaslat e két kérdés rendezését összekapcsolja amennyiben a szervezeti egyesülés megvalósításához szükséges versenykorlátozásról van szó. Ebben az esetben a szervezeti egyesüléshez megadott engedély vonatkozik a versenykorlátozásra is (25. §). Mindez vonatkozik természetesen a meghatározó befolyásszerzéshez szükséges versenykorlátozásokra is (26. §).

III. Rész

Eljárási és szervezeti rendelkezések

VI. Fejezet

Az igények érvényesítése

A 28. §-hoz

A Javaslat az előírások megsértéséhez differenciált szankciórendszert és differenciált eljárási szabályokat ír elő. A szankciók részben polgári jogiak, részben pedig igazgatási jogiak, attól függően, hogy milyen magatartás tanúsításával sértették meg a törvény rendelkezéseit.

A Javaslat új fogalmat használ, amikor meghatározza, hogy ki jogosult igényt érvényesíteni. Figyelemmel a Javaslat egyéb rendelkezéseire, érdekelt fél lehet mindenki, akit például vállalkozóként, versenytársként, vagy pedig fogyasztóként érint vagy akinek jogát, vagy jogos érdekét érinti a sérelmezett gazdasági tevékenység.

A törvénybe ütköző magatartás miatt - a jogsérelem jellegétől függően - vagy a bírósághoz, vagy pedig a versenyfelügyeletet ellátó szervhez lehet fordulni.

A bíróság hatáskörésbe tartoznak:

- a tisztességtelen verseny (4-10. §),

- a generálklauzula (3. §) és

- a fogyasztók megtévesztése (11-13. §)

tilalmába ütköző magatartások. Az első kategóriában levők kizárólag a bíróság hatáskörébe tartoznak, míg az utóbbi két magatartáscsoport tekintetében a versenyfelügyeletet ellátó szerv is eljárhat, ha az érdekelt kérelemmel oda fordul.

Kizárólag a versenyfelügyeletet ellátó szervnél lehet az eljárást megindítani:

- a gazdasági versenyt korlátozó megállapodás tilalmára (14-19. §),

- a gazdasági erőfölénnyel való visszaélés tilalmára (20-22. §),

- a vállalkozók szervezeti egyesülésének és a másik vállalkozó fölötti meghatározó befolyás szerzésének ellenőrzésére (23-27. §)

vonatkozó rendelkezések megsértése esetén.

Abban az esetben, ha az érdekelt fél nem megfelelő helyen terjeszti elő kérelmét, a bíróság, illetőleg a versenyfelügyeletet ellátó szerv köteles a hatáskörrel rendelkező szervhez áttenni az ügyet. Az összefüggő ügyekben a 42. §-ban és az 51. §-ban foglaltak szerint kell eljárni.

A 29. §-hoz

A Javaslat alapvetően a jelenleg is hatályos rendelkezéseknek megfelelően tartalmazza azokat a kiemelt polgári jogi igényeket, amelyeket az érdekelt fél támaszthat a jogsértővel szemben. Ezek az igények azonosak a személyhez fűződő jogok védelme érdekében a Polgári Törvénykönyvben megfogalmazottakkal.

Sajátos igény a szerződés létrehozása. Továbbra is kizárólag a bíróság jogosult a szerződés létrehozására, illetőleg tartalmának megállapítására. Erre azt követően kerülhet sor, ha a versenyfelügyeletet ellátó szerv a 20. § b) pontja alapján megállapította a szerződéskötéstől való indokolatlan elzárkózást.

A 30. §-hoz

A gazdasági folyamatokat a bizonytalan jogi helyzetek nem nehezíthetik. A Javaslat ezért egy szubjektív (6 hónapos) és egy objektív (3 éves) határidőt szab az eljárások megindítására. Mindkettő záros határidő, elmulasztása jogvesztéssel jár; a kivételt a 31. § szabályozza.

A 31. §-hoz

Változatlanul lehetőség van arra, hogy közérdekű keresetként a fogyasztói érdekképviseletet ellátó bármely szervezet (pl. a Fogyasztók Országos Tanácsa) és a versenyfelügyeletet ellátó szerv pert indítson a fogyasztók polgári jogi igényeinek érvényesítése iránt. Erre akkor is sor kerülhet, ha a sérelmet szenvedett személye nem állapítható meg.

A közérdekű perindításnak akkor van jelentősége, ha a Javaslatba ütköző magatartás a fogyasztók széles körét érinti, vagy pedig jelentős nagyságú hátrányt okoz. E két feltételnek nem együttesen kell megvalósulnia. Tehát ha a jogsérelem a fogyasztók széles körét érinti, de az nem okozott jelentős nagyságú hátrányt, akkor is mód van a keresetindításra.

A közérdekű kereset alapjául szolgáló igény érvényesítésére a Javaslat a hátrány bekövetkezésétől számított egyéves elévülési határidőt állapít meg. Erre a határidőre a Polgári Törvénykönyvnek az elévülésre vonatkozó általános szabályai (Ptk. 326-327. §) az irányadók.

A Javaslat a bíróságra bízza, hogy a közérdekű kereset elbírálása során a körülményekhez képest döntsön az igény kielégítésének módja felől. A Javaslat szerint a marasztaló ítélet kötelezheti a jogsértőt az ár leszállítására, az áru kijavítására, kicserélésére, vagy pedig az ár visszafizetésére. Feljogosíthatja az ítélet a perindításra jogosultat arra is, hogy az ítéletet a jogsértő költségére országos napilapban közzétegye. Ez a lehetőség nemcsak a Javaslat jobb hatályosulását szolgálja, hanem azt is, hogy az üzleti tisztesség követelményei a gazdasági tevékenységet folytatók és a velük kapcsolatba kerülők jogtudatában is kedvező irányú változásokat hozzanak létre.

Ez az igénykielégítés nem zárja ki, hogy a fogyasztó a jogsértővel szemben a Polgári Törvénykönyv rendelkezései szerint más igényt érvényesítsen (vö. 64. §). Ha tehát a jogosult fogyasztó érdekeinek nem felel meg a bíróság kicserélést elrendelő ítélete, amelyet a közérdekű igény érvényesítése során hozott, úgy újabb pert indíthat, most már a saját nevében, pl. árleszállítás iránt. Ezen utóbbi pernél ügyelni kell arra, hogy ott már a hibás teljesítés jogérvényesítésére vonatkozó határidőket kell alkalmazni. Így hosszabb idő elteltével előfordulhat, hogy az ott alkalmazott jogvesztő határidők miatt újabb perlésre már nincs mód. Ezzel szemben a közérdekű kereset nyomán hozott ítélet alapján a sérelmet szenvedett fogyasztó közvetlenül bírósági végrehajtást kérhet, és annak során - az ítéletben megjelölt módon, pl. számlával - kell igazolnia jogosulti minőségét.

VII. Fejezet

Az eljárás

Általános eljárási szabályok

A 32. §-hoz

A versenyfelügyeletet ellátó szerv vizsgálja a Javaslat rendelkezéseinek hatályosulását, ennek során - a kizárólag bíróság hatáskörébe tartozó ügyektől eltekintve - valamennyi törvénysértéssel foglalkozik. Azokban az esetekben pedig, amelyek nem tartoznak hatáskörébe (tisztességtelen verseny tilalmába ütköző magatartások: 4-10. §), keresettel a bírósághoz fordulhat. Erre csak akkor kerülhet sor, ha a kifogásolt magatartás súlyosan sértette, vagy veszélyeztette [42. § (1) bekezdés a) pontja] a verseny tisztaságát.

A 33-34. §-hoz

A Javaslat szerint a versenyfelügyeletet ellátó szerv eljárása hivatalból, vagy kérelemre indul és működésében sajátos, a bírósági eljárásra jellemző vonások is jelentkeznek. A Javaslatban meghatározott kérelmet el kell határolni a közérdekű bejelentésekről, javaslatokról és panaszokról szóló 1977. évi I. törvény rendelkezéseitől. Azokban az esetekben, amikor közérdekű bejelentés a Javaslatban megfogalmazott rendelkezésekkel kapcsolatban történik, azaz a gazdasági versenyre, a tisztességtelen piaci magatartásra vonatkoznak, nem az 1977. évi I. törvény rendelkezéseit kell alkalmazni, hanem a Javaslat rendelkezéseit. A közérdekű bejelentés az általánosság szintjén, míg a Javaslat speciális rendelkezéseivel határozza meg a közösség, az egész társadalom érdekét.

A Javaslat szerint az érdekelt terjesztheti elő a versenyfelügyeletet ellátó szerv eljárását megindító kérelmet. A kérelem benyújtására feljogosított „érdekelt” köre rendkívül széles [33. § (1) bekezdés]. A kérelem előterjesztése mérlegelési jogkörbe tartozik. Nincs olyan kötelezettség, amelynek alapján köteles lenne a sértett, a tisztességtelen piaci magatartás miatti eljárást kezdeményezni.

A kérelemnek olyannak kell lennie, amely alkalmas arra, hogy az abban jelzett, illetve kifogásolt ügy elbírálható legyen. Az ügy jellegétől függően mindazokat az adatokat fel kell tüntetni a kérelemben, amelyek szükségesek azoknak a kérdéseknek az elbírálásához, melynek figyelembevételével az ügy eldönthető. Így például, ha a kérelem arra irányul, hogy a versenyfelügyeletet ellátó szerv állapítsa meg, miszerint az adott megállapodás nem esik a gazdasági versenykorlátozó megállapodások körébe, illetve lehetőség van a mentesülés megállapítására, akkor az arra vonatkozó bizonyítékokat célszerű feltárni, hogy a megállapodás megkötésével járó versenykorlátozás, vagy kizárás nem haladja meg a gazdaságilag indokolt közös célok eléréséhez szükséges mértéket, és a versenykorlátozó megállapodással járó előnyök meghaladják az azzal járó hátrányokat. Ugyancsak ki kell fejteni a kérelemben, hogy a megállapodással kapcsolatban miben nyilvánulnak meg azok az előnyök, amelyek a mentesülés szempontjából értékelhetők. Hasonlóan részleteiben előkészített kérelemben lehet kérni a szervezeti egyesüléshez történő engedély megadását. Már a kérelemben részletezni kell, hogy miért került sor az előterjesztésére, milyen előnyök és hátrányok jelentkeznek a szervezeti egyesülésben, kik a közvetlen és közvetett résztvevők stb.

Az eljárás hivatalból is megindulhat. Erre akkor kerül sor, amikor - bármilyen módon - a versenyfelügyeletet ellátó szerv tudomására jut a Javaslatba ütköző magatartás. Ilyenkor a hivatal köteles eljárását megkezdeni, illetőleg azt lefolytatni.

Ugyanilyen eljárási kötelezettsége van akkor is, ha az eljárás az érdekelt kérelme alapján indul meg. Eljárására az államigazgatási eljárás általános szabályairól szóló törvény rendelkezéseit a Javaslatban meghatározott eltérésekkel kell alkalmazni.

A versenyfelügyeletet ellátó szervben működő Versenytanácsnak egyedi ügyekben - így például az eljárás megindítására, mikénti elbírálására - utasítás nem adható [vö. 55. § (4) bek.]. Ezzel a rendelkezéssel a Javaslat alapvetően eltér az államigazgatási eljárás rendelkezéseitől.

Az eljárás megindítása iránti kérelmet az érdekelt fél ugyan visszavonhatja, de ez nem akadálya annak, hogy az eljárást hivatalból folytassák.

Azokra az eljárási kérdésekre, amelyekre a Javaslat speciális rendelkezést nem tartalmaz, az államigazgatási eljárás általános szabályairól szóló 1957. évi IV. törvény rendelkezéseit kell alkalmazni.

A Javaslat az egyes ügytípusoknál sajátos ügyintézési határidőket állapít meg. Azokra az ügytípusokra, amelyekre a Javaslat külön ügyintézési határidőt nem állapít meg, általános szabályként mondja ki a 60 napos ügyintézési határidőt, amit indokolt esetben egy alkalommal legfeljebb 60 nappal meg lehet hosszabbítani. Miután a Javaslat a gazdasági versenyt korlátozó megállapodás tilalmánál, valamint a szervezeti egyesülés engedélyezésénél sajátos ügyintézési határidőt állapít meg, az ehelyütt előírt 60 napos ügyintézési határidőt a tisztességtelen versenycselekmények, a fogyasztói megtévesztések, valamint a gazdasági erőfölénnyel való visszaélés tilalmában indult eljárásokban kell irányadónak tekinteni.

A 35-41. §-hoz

A Javaslat tartalmazza azokat a sajátos eljárási eszközöket, amelyek igénybevétele lehetővé teszi a versenyfelügyeletet ellátó szerv számára a verseny tisztasága érdekében történő fellépést.

1. Az eljárás első szakasza a vizsgálat, amelynek célja adat és információszerzés.

A vizsgálat elrendeléséről, annak módjáról a hivatal határozatot hoz, ez ellen külön jogorvoslat nincs. Kizárólag az eljárást befejező határozat elleni jogorvoslat keretében emelhető kifogás ezekkel az eljárási cselekményekkel szemben.

A vizsgálat során az eljárásban egyébként nem szereplő vállalkozók is kötelesek felvilágosítást adni a hivatal számára. A vállalkozóknál a hivatal vizsgálatot tarthat, iratokba betekinthet még akkor is, ha azok államtitkot, szolgálati vagy üzleti titkot tartalmaznak. A titoktartás általános kötelezettségét a versenyfelügyeletet ellátó szerv, valamint a megbízása alapján eljáró személy tekintetében a 34. § (3) bekezdése mondja ki.

A vállalkozó az eljárás bármely szakaszában személyesen, vagy képviselője által jogosult jelen lenni, észrevételt tenni, a vizsgálat során aktívan közreműködni.

A versenyfelügyeletet ellátó szerv pedig köteles tiszteletben tartani a vállalkozó személyiségéhez fűződő jogait, az üzleti élet írott és íratlan szokásait. A hivatalnak az eljárás során a verseny tisztaságát szem előtt kell tartania.

A vállalkozók az állami, társadalmi szervek adatszolgáltatással, iratok rendelkezésre bocsátásával kötelesek a versenyfelügyeletet ellátó szerv munkáját támogatni. Az eljárás ellen külön jogorvoslat nincs, a kifogásolt intézkedések az eljárást lezáró határozat megtámadásával orvosolhatók.

2. A vizsgálat alapján a versenyfelügyeletet ellátó szerv tanácsban tart tárgyalást a szakértelem és a kollektív döntés érdekében. A tárgyalást legalább háromtagú tanács tartja [vö. 55. § (1) bek.].

A tárgyalás részletes rendjére a Javaslat kötelező rendelkezést nem tartalmaz. Az ügy jellege dönti el a tárgyalás menetét.

3. A vizsgálatot a tanácsban történő tárgyalást követő határozat zárja le. Az eljárást minden esetben határozattal fejezik be. Amikor a felek között egyezség alakul ki már a vizsgálat időszakában, a tárgyalás - a felek egyetértése esetén - mellőzhető, de határozathozatalra ilyenkor is sor kerül.

Az eljáró tanács döntését megelőzően hozhat olyan ideiglenes intézkedést, amellyel a várható döntések végrehajthatóságát biztosítja.

4. A versenyfelügyeletet ellátó szerv eljárásának - az eljárási díjon kívüli - költségét az állam előlegezi és az viseli, aki a törvénybe ütköző magatartást tanúsította. Ha törvénysértés nem következett be, az eljárási költséget az viseli, aki az eljárást megindította. Ez lehet az érdekelt fél vagy a versenyfelügyeletet ellátó szerv.

A versenyfelügyeleti eljárás megindításakor díjat kell fizetni, amit pénzben, vagy illetékbélyegben kell leróni. A díj mértéke tekintetében három kategóriát különböztet a Javaslat. A díjat az előlegezi, aki az eljárás megindítását kéri, és azt terheli, aki a törvénybe ütköző magatartást tanúsította.

5. A versenyfelügyeletet ellátó szerv, az ügyet befejező érdemi határozatát nyilvánosságra hozhatja. Nem kell megvárnia azt, míg a bíróság azt felülbírálja. A nyilvánosságra hozatal azonban nem sértheti a felek üzleti titkait, az annak megőrzésének fűződő jogos érdeket.

A versenyfelügyeletet ellátó szerv határozata csak a bíróságnál támadható meg. Államigazgatási úton fellebbezésnek nincs helye. Kizárólag az ügy érdemében hozott határozat felülvizsgálatát lehet kérni a bíróságtól. Ez ugyanakkor azt is jelenti, hogy az eljárás közbeni határozatok elleni jogorvoslatra is ennek keretében kerülhet sor.

A keresetlevél benyújtásának - kivéve a bírságot tartalmazó határozatot - nincs halasztó hatálya. Az eljárás elhúzódása így nem akadályozhatja a gazdasági folyamatokat.

A versenyfelügyeletet ellátó szerv döntései

A 42-43. §-hoz

A versenyfelügyeletet ellátó szerv eljárásának befejezésekor határozatot hoz, kivéve a 42. § (1) bekezdés a) pontjának esetét.

A határozatban

- megállapíthatja a jogsértés megtörténtét,

- megtilthatja a jogsértő magatartás további folytatását,

- az előzetes bejelentési kötelezettség körében megtiltja a tervezett áremelést.

A versenyfelügyeletet ellátó szerv ezeken túlmenően bírságot szab ki.

A versenyfelügyeletet ellátó szerv kártérítésre nem kötelezhet, ehhez bíróság közreműködésére is szükség van. Kötelezheti azonban a jogsértőt a kár bekövetkezésének megelőzése érdekében aktív magatartásra, illetőleg a veszélyeztető magatartástól való tartózkodásra, illetőleg biztosíték adására.

A biztosíték körét a Javaslat nem határozza meg. Ez lehet készpénz, vagyoni jogot megtestesítő értékpapír stb.

A versenyfelügyeletet ellátó szerv határozatot hozhat arról is, hogy a gazdasági versenyt korlátozó tervezett megállapodás nem esik tilalom alá, illetőleg arról, hogy a megállapodás mentesül a törvényi tilalom alól, mert például a megállapodással járó előnyök meghaladják a hátrányokat.

A gazdasági versenyt korlátozó megállapodásnak a tilalom alóli kivételek körébe tartozását vagy a mentesülését megállapító határozat feltételekhez köthető, vagyis az ilyen megállapodások csak az esetben nem lesznek tiltottak, ha a határozatban előírt feltételek megvalósulnak. A határozatban foglalt feltételek csak a 17. § (2)-(3) bekezdésében foglaltak figyelembevételével írhatók elő. Feltételekhez köthető továbbá a fúziókontroll körében hozott határozat is.

A 44. §-hoz

Amennyiben a versenyfelügyeletet ellátó szerv a tevékenység felügyelete során a gazdasági versenyt korlátozó megállapodás tilalmába ütköző tevékenységet, szerződést észlel, akkor a vizsgálat megindítását követő 45 napon belül köteles az ügyben a határozatot meghozni. Amennyiben az ügyet a versenyfelügyeletet ellátó szervhez a bíróság tette át, a 45 napos határidő akkor kezdődik, amikor az ügyet a bíróság áttette. A 45 napos határidő egy ízben legfeljebb 45 nappal meghosszabbítható. Erről a feleket értesíteni kell.

A gazdasági versenyt korlátozó megállapodás megkötését tervező feleknek az ún. negatív igazolás [18. § (1) bekezdés] kiadására irányuló kérelme alapján indult eljárásban az előző bekezdés szerinti határidők elmulasztása a kérelem teljesítését jelenti.

A 45-46. §-hoz

Garanciális szabályt tartalmaz a Javaslat, amikor a fúziókontroll körében a versenyfelügyeletet ellátó szerv eljárására - indokolandó hosszabbítási lehetőséggel - 90 napos határidőt szab. Ennek elteltével az engedélyt megadottnak kell tekinteni.

Figyelemmel van a Javaslat arra az esetre is, ha az engedély kérését elmulasztották, és - ha azt kérték volna -, nem lett volna megadható. A Javaslat - összhangban azzal, hogy a szervezeti egyesülés cégbírósági bejegyzéssel konstituálódik - arra jogosítja fel a versenyfelügyeletet ellátó szervet, hogy az egyesülés érvénytelenségét megállapítsa, és erről az érdekelteket és a cégjegyzéket vezető bíróságot értesítse. A további eljárást a cégjog szabályozza.

A 47-48. §-hoz

A törvénybe ütköző magatartás miatt a bíróság kártérítés megfizetésére kötelezheti a jogsértőt, míg a versenyfelügyeletet ellátó szerv határozatával bírságot szab ki. A bírság kiszabása azonban nem akadálya annak, hogy akinek a törvénybe ütköző magatartás kárt okoz, az érvényesíthesse a bíróság előtt kártérítés iránti igényét.

A bírság olyan közigazgatási szankció, amely önmagában és más szankció mellett is alkalmazható. A bírság mértékének a megállapításánál figyelembe kell venni az elért anyagi előnyt, vagy az okozott kárt. Ezek hiányában pedig a gazdasági versenyhez fűződő érdekek veszélyeztetését kell mérlegelni a bírság mértékének megállapításakor. Arra nincs mód, hogy anyagi előny, vagy okozott kár bekövetkezése esetén ezt a körülményt a bírság meghatározásakor figyelmen kívül hagyják.

A bírság mértékét a versenyfelügyeletet ellátó szerv különös méltánylást érdemlő esetben a harmincszázalékos mérték alá is csökkentheti. Ilyen méltánylást igénylő körülmény lehet pl. ha a magatartással okozott kárt a gazdálkodó szervezet megtérítette.

A bíróság eljárása

A 49-51. §-hoz

A 41. § alapján benyújtott kereseti kérelem elbírálására a Fővárosi Bíróság jogosult a Polgári Perrendtartásról szóló 1952. évi III. törvény (a továbbiakban: Pp.) XX. Fejezete rendelkezéseinek alkalmazásával. A többi ügy marad megyei bírósági hatáskörben, kivéve a 63. § (2) bekezdésében foglalt esetet, amikor a versenyfelügyeletet ellátó szerv valamely államigazgatási határozat bírói felülvizsgálatát kéri arra tekintettel, hogy a határozat a verseny szabadságát sérti. A Javaslat a Pp. XX. Fejezetének szabályaitól eltérően lehetővé teszi, hogy a bíróság az ügyben érdemben döntve megváltoztathassa az államigazgatási szerv határozatát. Új eljárásra utasításra csak akkor kerülhet sor, ha a versenyfelügyeleti eljárás kérelemre indult és olyan lényeges eljárási szabálysértés történt, amit a bírósági eljárásban orvosolni nem lehet.

Azokban az esetekben, amikor a bíróság jogosult eljárni (például a tisztességtelen verseny tilalmába ütköző magatartások miatt) és gazdasági erőfölénnyel való visszaélés is megvalósult, a bíróság e kérdésben is dönt. Más kapcsolódó ügyek esetén - kartelltilalom, fúziókontroll - a bíróság az ügyet e kérelmek tekintetében elbírálás végett a versenyfelügyeletet ellátó szervhez átteszi.

A tisztességtelen versenycselekmény elbírálása mindenképpen a bíróság hatáskörébe tartozik, még akkor is, ha más összefüggő cselekmény miatt az eljárás az egyébként hatáskörrel bíró versenyfelügyeletet ellátó szervnél indult.

VIII. Fejezet

A Gazdasági Versenyhivatal

Az 52-54. §-hoz

1. A Javaslat Gazdasági Versenyhivatal felállításáról intézkedik. Ennek a szervnek a feladata a Javaslatban, valamint az árakról szóló törvényben szabályozott, a versenyfelügyeletet ellátó szervre ruházott funkciók ellátása.

A Gazdasági Versenyhivatal tevékenysége a hagyományos áru- és szolgáltatási piacra terjed ki. A pénz- és értékpapír piac, valamint a banktevékenység és biztosítási tevékenység tekintetében a versenyfelügyeletet ellátó szervre ruházott feladatokat nem ez a szerv, hanem az Állami Értékpapír Felügyelet, az Állami Bankfelügyelet, valamint az Állami Biztosításfelügyelet látja el. Ez utóbbi szervek eljárására a rájuk vonatkozó külön szabályok és nem a Javaslatban foglalt eljárási szabályok az irányadóak. Ugyanez vonatkozik az alkalmazható jogkövetkezményekre is. Az említett speciális felügyeletekre vonatkozó törvények feladata annak meghatározása, hogy a szóban forgó szervek mennyiben alkalmazzák e Javaslat szabályait.

2. A Gazdasági Versenyhivatal országos hatáskörű szerv. Elnökét és két elnökhelyettesét a miniszterelnök javaslatára a köztársasági elnök nevezi ki 6 évre és menti fel.

A Gazdasági Versenyhivatal elnöke felelős a hivatalra háruló feladatok ellátásáért, a külső szervekkel való kapcsolattartásért, a hivatal belső rendjének meghatározásáért, valamint gyakorolja az egyes munkáltatói jogokat.

A Javaslat részletesen meghatározza az elnök, elnökhelyettes megbízatása megszűnésének eseteit. A felmentési okok között a kinevezett személyek munkájának megítélése - a versenyfelügyeleti ügyekben való pártatlan eljárás érdekében - nem szerepel.

Az 55. §-hoz

A Gazdasági Versenyhivatalban teljes önállósággal Versenytanács működik. A Gazdasági Versenyhivatal határozatait a Versenytanács hozza. A Versenytanács elnöke a Hivatal egyik elnökhelyettese. A Versenytanács tagjait a Gazdasági Versenyhivatal elnöke határozatlan időtartamra nevezi ki, illetőleg menti fel.

A Versenytanács elnöke és tagjai részére utasítás nem adható, csak a törvénynek vannak alárendelve. A Versenytanács 5-7 kinevezett tagból áll. A Versenytanács elnöke az egyes ügyekben eljáró tanácsot a Versenytanács tagjai közül kijelöli. Az eljáró tanács legalább 3 főből áll, de ha az ügy szélesebb körű áttekintést vagy ilyen szakértelmet igényel, az eljáró tanács több főből is állhat.

Az 56-57. §-hoz

Ezek a szakaszok szigorú összeférhetetlenségi szabályokat írnak elő és meghatározzák az összeférhetetlenségi ok felmerülése esetében követendő eljárást.

Az 58-62. §-hoz

A Javaslat szabályozza a Gazdasági Versenyhivatal elnökének az Országgyűléssel, az Országgyűlés bizottságaival, a Kormánnyal, a miniszterekkel és az államigazgatás szerveivel való kapcsolatát. A Gazdasági Versenyhivatal elnöke tevékenységéről az Országgyűlésnek évenként, az Országgyűlés hatáskörrel rendelkező bizottságának felkérésére, de legalább évenként beszámol és ennek keretében tájékoztatást ad arról, hogy a verseny szabadsága és tisztasága miként érvényesül.

A Gazdasági Versenyhivatal elnöke tanácskozási jogkörrel részt vesz a Kormány ülésein, ha ott a feladatkörét érintő ügyet tárgyalnak. Javaslatával elősegíti a kormányzati döntések gazdasági versenyt előmozdító jellegét. Ennek érdekében véleményezi a különböző jogszabály-tervezeteket.

-----STARTING---POINT---VEGE---

Záró rendelkezések

A 63. §-hoz

A Javaslat megteremti annak lehetőségét, hogy a versenyfelügyeletet ellátó szerv megtámadhassa az egyes államigazgatási szervek által hatósági ügyekben hozott határozatait, ha azok a verseny szabadságát sértik. A Javaslat abból indul ki, hogy a verseny szabadságának védelme közérdek, ezért az ezeket sértő határozatokat a versenyfelügyeletnek közérdekből akkor is meg kell támadnia, ha az ügyben érintett  ügyfél nem él jogorvoslati lehetőségével. Ilyen esetben a versenyfelügyeletet ellátó szerv átveszi az ügyfél jogait a jogorvoslat tekintetében és a kifogásolt határozat ellen a bírósághoz fordulhat a határozat felülvizsgálata érdekében.

Az ilyen eljárásra a javaslat speciális szubjektív és objektív jogvesztő határidőt állapít meg. A versenyfelügyeletet ellátó szerv a határozat ellen a jogsértés észlelésétől számított 30 napon belül, illetve legfeljebb a határozat jogerőre emelkedésétől számított 6 hónapon belül fordulhat bírósághoz.

Emellett a versenyfelügyeletet ellátó szervnek a gazdasági verseny védelme érdekében más jogosultsága is van.

Az Alkotmány 9. §-a piacgazdaságként határozza meg Magyarország gazdaságát. Az Alkotmány a köztulajdont és a magántulajdont egyenjogúnak nyilvánítja és támogatja a gazdasági verseny szabadságát. Az alkotmányosság biztosítása érdekében azonban nemcsak a vállalkozók, hanem az államigazgatási szervek és a társadalmi szervek is kötelesek - tevékenységük során - a verseny szabadságát tiszteletben tartani. Az államigazgatási szervek gazdasági tevékenységet befolyásoló intézkedései - ideértve a jogalkotást és a konkrét ügyben hozott határozatokat is - nem sérthetik a verseny szabadságát.

Az Alkotmányban biztosított jogok alatt valamennyi, a gazdasági, társadalmi és politikai rend alapelveivel kapcsolatos alapvető jogokat is érteni kell. Ezek nemcsak magánszemélyeket illethetnek meg (pl. a vállalkozás szabadságához való jog).

Az Alkotmánybíróság a bárki által indítványozott eljárás alapján vizsgálja a jogszabály, valamint az állami irányítás egyéb jogi eszköze alkotmányellenességét, valamint az Alkotmányban biztosított jogok megsértése miatt benyújtott alkotmányjogi panaszokat. Amennyiben tehát valamely jogszabály vagy az állami irányítás egyéb jogi eszköze a verseny szabadságát sérti, a versenyfelügyeletet ellátó szerv az Alkotmánybíróságnál az alkotmányellenesség utólagos vizsgálatát indítványozhatja. Ezen túlmenően bárki az Alkotmányban biztosított jogainak megsértése miatt alkotmányjogi panasszal fordulhat az Alkotmánybírósághoz, ha a jogsérelme - a verseny szabadságát sértő - alkotmányellenes jogszabály alkalmazása folytán következett be, és egyéb jogorvoslati lehetőségeit már kimerítette, illetőleg más jogorvoslati lehetőség nincs számára bitosítva.

A 64. §-hoz

A Javaslat csak a tisztességtelen piaci magatartás speciális szankcióit tartalmazza; ez azonban nem jelent kizárólagosságot. A Javaslat rendelkezéseinek megsértése esetén a külön jogszabályokban foglaltak szerint egyéb polgári jogi szankciók alkalmazásának, illetőleg szabálysértési, vagy büntetőeljárás lefolytatásának is helye lehet.

A 65-66. §-hoz

A Javaslat rendelkezéseit általában a hatálybalépése után létrejött tényállásokra kell alkalmazni. Két kritikus esetben a folyamatban lévő ügyekben is alkalmazni kell:

a) ha a hatálybalépés előtt a 14. §-ban tiltott megállapodást kötöttek és a Javaslat hatálybalépését követően is a jogszabályba ütköző megállapodásnak megfelelő magatartást tanúsítanak, a versenyfelügyeletet ellátó szerv eljárást indíthat, és abbahagyásra kötelező határozatot hozhat;

b) ha a hatálybalépéskor gazdasági bírság kiszabása iránti eljárás van folyamatban, azt meg kell szüntetni.

A 67. §-hoz

Ez a § a hatálybalépésről intézkedik és felsorolja a hatályon kívül helyezésre, illetve a módosításra kerülő jogszabályokat.