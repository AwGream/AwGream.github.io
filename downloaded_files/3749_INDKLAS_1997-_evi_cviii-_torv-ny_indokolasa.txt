1997. évi CVIII. törvény indokolása

a fogyasztási adóról és a fogyasztói árkiegészítésről szóló 1991. évi LXXVIII. törvény módosításáról

-----STARTING---POINT---ALTALANOS--- 

A fogyasztási adóról és a fogyasztói árkiegészítésről szóló hatályos törvény módosítását elsődlegesen az ásványolajtermékek, a dohánygyártmányok, a sör, a tömény szesz és szeszesitalok, a pezsgő és a köztes alkoholtermékek (vermut, likőrbor, stb.), vagyis az ún. jövedéki termékek adóztatásának új alapokra helyezése indokolja, annak „átemelése” a fogyasztási adó helyébe lépő ún. jövedéki adó hatálya alá. E módosítások tehát kizárólag technikai jellegűek.

Az egyéb fogyasztási adós termékekre (aranytermékek, személygépkocsi, kávé, szőlőbor) továbbra is fennmarad a fogyasztási adó, a hatályos anyagi jogi szabályok változatlansága mellett. Tekintettel arra, hogy a fennmaradó fogyasztási adó valamennyi termékre százalékos, az adómértékek emelése a költségvetési bevételek értékállóságának megőrzése céljából nem indokolt.

A fogyasztói árkiegészítés igénybevételére vonatkozó szabályok pontosításra, szigorításra szorulnak annak érdekében, hogy a fiktív, csak a fogyasztói árkiegészítés igénybevétele miatt történő bérletvásárlások gyakorlata megszűnjön.

-----STARTING---POINT---RESZLETES---

Az 1. §-hoz

A tervezet a vámjogról, a vámeljárásról, valamint a  vámigazgatásról szóló 1995. évi C. törvénnyel való összhang megteremtése érdekében szükséges pontosítást tartalmazza. A korábbi vámjogszabályok „aktív feldolgozás” vámkezelési kategóriájának a vámtörvény „ideiglenes behozatal” kategóriája felel meg. A „külszolgálat” vámmentességi jogcím 1997. december 31-ével megszűnik. A tervezet ennek megfelelően módosítja azon vámmentességi esetek megnevezését, amelyhez nem kapcsolódik fogyasztásiadó-mentesség.

A 2-5. §-hoz

A fogyasztási adós termékkör - a jövedéki termékek (ásványolaj, dohánygyártmány, alkoholos italok)  jövedéki adó hatálya alá vonása miatt - leszűkül, a fogyasztási adós termékeket és az adómértékeket meghatározó 1. számú melléklet helyébe új melléklet lép. A tervezet az új 1. számú mellékletre való visszahivatkozások, illetve a leszűkült fogyasztási adós termékkör miatt szükséges, lényegében technikai jellegű módosításokat tartalmazza. A kávéra továbbra is fennmarad a zárjegyalkalmazás kötelezettsége, a dohánygyártmányokra és a szeszesitalokra vonatkozó előírások viszont az új jövedéki adó törvénybe kerültek „átemelésre”. A módosítás a kávé exportálása esetén igénybevehető fogyasztásiadó-visszatérítéshez a kávé zárjegyének eltávolítása mellett megengedi a zárjegynek a felülragasztással történő érvénytelenítését is.

A 6-7. §-hoz

A fogyasztói árkiegészítésből származó bevétel növelése érdekében az utóbbi időben elterjedt egy olyan gyakorlat, hogy egyes önkormányzatok a helyi közlekedés megszervezésére alakult közlekedési vállalattól az adott településen lakó összes nyugdíjas és tanuló részére (sok esetben fiktív nevekre is) kedvezményes bérleteket vásárolnak, az utazási szükséglettől függetlenül. Ezzel az önkormányzat a közlekedési vállalatnak - amelyben jellemzően az önkormányzatok többségi tulajdonosként is érdekeltek - a központi költségvetés terhére, vagyis a fogyasztói árkiegészítés növelése árán biztos piacot, illetve bevételt teremtett.

Ennek, a fogyasztói árkiegészítés céljával, eredeti rendeltetésével ellentétes, az árkiegészítés indokolatlan növekedésével járó gyakorlatnak a megszüntetése érdekében a tervezet az árkiegészítés igénybevételéből kizárja a jogi személyek és a jogi személyiséggel nem rendelkező szervezetek bérletvásárlásait. Nem vonatkozik ez a korlátozás a nevelési, oktatási intézményekre és a felsőoktatási intézményekre, amennyiben saját tanulóik, illetve hallgatóik részére vásárolnak bérleteket. (Ez utóbbi bérletvásárlásokra a diákigazolványokról szóló kormányrendelet tervezete szigorú szabályokat ír elő, itt nem kell visszaélésektől tartani.) Nem zárja ki az önkormányzatoknak azt a jogát sem, hogy az érintettek ezirányú kiadásaihoz egyéni és utólagos elbírálás alapján hozzájáruljanak.

A 8. §-hoz

A fogyasztási adó hatálya alatt maradó termékkör változása miatt a törvény egy új 1. számú mellékletet léptet hatályba. A fogyasztási adómértékek változatlanok maradnak.

-----STARTING---POINT---VEGE---

A 9. §-hoz

A törvény szerinti módosítások 1998. január 1-jén lépnek hatályba, a jövedéki termékek adóztatásának jövedéki adó törvény hatálya alá vonása miatt „kiüresedő” rendelkezések pedig ugyanezen időponttól hatályukat vesztik. Hatályon kívül helyezésre kerül továbbá a zárt árusítású diplomatabolt részére történő importálás és belföldi értékesítés esetében érvényesülő adómentesség is, amelynek helyébe a diplomatáknak, diplomáciai szervezeteknek adott - külön kormányrendeletben szabályozásra kerülő - adóvisszaigénylési rendszer lép.