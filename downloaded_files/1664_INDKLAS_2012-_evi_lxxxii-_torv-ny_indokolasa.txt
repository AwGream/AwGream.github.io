2012. évi LXXXII. törvény indokolása

a kisajátításról szóló 2007. évi CXXIII. törvény módosításáról

-----STARTING---POINT---ALTALANOS--- 

A hatályos polgári perrendtartásról szóló 1952. évi III. törvény (a továbbiakban: Pp.) XX. fejezetében szabályozott közigazgatási perek esetében a Pp. 339. § (1) bekezdése a jogszabálysértő közigazgatási határozatok hatályon kívül helyezését és - szükség szerint - a közigazgatási határozatot hozó szerv új eljárásra utasítását engedélyezi a bíróság számára. Kivételes esetben, a Pp. 339. § (2) bekezdésében felsorolt „ügytípusokban” a bíróság a közigazgatási határozatot megváltoztathatja.

2008. január 1. előtt a Pp. 339. § (2) bekezdésének i) pontja alapján a bíróság a kisajátítási ügyben hozott közigazgatási határozatot is megváltoztathatta. A törvény 42. § (1) bekezdés f) pontja a Pp. ezen rendelkezését 2008. január 1-től hatályon kívül helyezte és a továbbiakban a törvény 32. § (1) bekezdésének f) pontja biztosította a bíróság számára a reformatórius jogkört kisajátítási ügyekben.

2009. október 1. után a törvény 32. § (1) bekezdésének f) pontját a közigazgatási hatósági eljárás és szolgáltatás általános szabályairól szóló 2004. évi CXL. törvény módosításáról szóló 2008. évi CXI. törvény hatálybalépésével és a belső piaci szolgáltatásokról szóló 2006/123/EK irányelv átültetésével összefüggő törvénymódosításokról szóló 2009. évi LVI. törvény (a továbbiakban: Harmonizációs tv.) 382. §-a hatályon kívül helyezte, mely rendelkezést a 2009. október 1. után indult és a megismételt eljárásokban kell alkalmazni. Így a bíróság számára csupán a Pp. 339. § (1) bekezdésében biztosított kasszációs jogkör áll rendelkezésre.

Kisajátítási ügyekben jelenleg a kormányhivatalok rendelkeznek hatáskörrel arra, hogy kisajátítási eljárást lefolytassanak, mely eredményeként a kisajátítás jogalapját megállapítva rendelkeznek a kártalanítási összeg megállapításáról, figyelembe véve az eljárásba bevont igazságügyi szakértő véleményét is.

-----STARTING---POINT---RESZLETES---

Az 1. §-hoz

A törvény 1. § (1) bekezdése szerint kisajátítással ingatlan tulajdonjoga csak kivételesen vonható el, az e törvényben meghatározott közérdekű célból, feltételekkel és módon, teljes, azonnali és feltétlen kártalanítás mellett.

Ugyanezen szakasz (2) bekezdése szerint kisajátítást kérő lehet az állam, illetve a helyi önkormányzat, valamint az államon és a helyi önkormányzaton kívüli harmadik személy, ha a 2. §-ban meghatározott közérdekű célt megvalósító tevékenységet lát el, vagy akit törvény az állam javára, saját nevében, kisajátítást kérőként való eljárásra kötelez.

A kisajátítási eljárásban hozott döntéssel szemben, figyelemmel a törvény 31-32. § rendelkezéseiben foglaltakra, a sérelmesnek tartott kisajátítási határozat bírósági felülvizsgálata kérhető.

A tapasztalat azt mutatja, hogy az esetek döntő többségében a közigazgatási szakban megállapított kártalanítás összegét a kisajátítást kérő túlzottan magasnak, míg a tulajdonos alacsonynak tartja. Kisajátítási ügyekben a határozatok kb. 90%-a az összegszerűség miatt peresül, csak elvétve fordulnak el ő a kisajátítás jogalapját vitató bírósági felülvizsgálatok.

A hatályos jogszabályi környezetben a bíróság a kisajátítási határozatot vagy helybenhagyja, vagy megsemmisíti, esetleg megsemmisíti és új eljárás lefolytatására kötelezi a közigazgatási szervet. A határozat megváltoztatását jogszabály jelenleg nem teszi lehetővé, így hiába rendelnek ki bírósági szakban igazságügyi szakértőt, az általa tett megállapítások csupán egy megismételt közigazgatási eljárásban vehet ők figyelembe, holott a kisajátítás jogalapja a bíróságon még csak nem is volt vitatott.

Ennek következtében a kisajátítási ügyek lezárhatatlanná és évekig elhúzódóvá válnak, mely többszöri határozathozatalt, és bírósági eljárásokat generál.

Mindez oda vezet, hogy évek telnek el, amíg születik egy olyan kártalanítási összeget tartalmazó közigazgatási határozat, mely a kisajátítást kérőnek, és a tulajdonosnak is „megfelel”, és ennek következtében a jogerősítések, a kifizetés igazolások, birtokba adások és földhivatali átvezetések is megcsúsznak, a beruházások megakadnak.

Mindezek mellett a kisajátítást kérőnek plusz költségei keletkeznek, például tervek újrazáradékolásának költsége, igazságügyi szakértő költségeinek megelőlegezése. Elgondolkodtató, hogy a bíróság által - az összegszerűség miatt - többször is új eljárásra visszaadott ügyben kinek kell ezeket a költséget megfizetnie, hiszen a korábbi kisajátítási határozat(ok) azért lett(ek) hatályon kívül helyezve, mert jogszabálysértő volt a döntés, tehát a közigazgatási hatóság „szabálytalan eljárása” okozta az eljárási költségek újrakeletkezését.

A gyakorlat azt mutatja, hogy a Pp.-ben és a törvényben bekövetkezett módosítások a legkevésbé sem biztosítják a gyors és hatékony jogorvoslatot, valamint a tulajdonosi érdekek védelmét, figyelemmel arra, hogy az elhúzódó eljárások miatt a tulajdonos és a kisajátítást kérő is bizonytalanságban van, hiszen a kisajátítás jogalapja fennáll, míg a tulajdonosi viszonyok függőben vannak.

A kisajátítás határozatot felülvizsgáló bíróság megváltoztatási jogkörét a kártalanítási összeg megállapítása mellett - mely kétségtelenül az ügyek túlnyomó többségét teszi ki - minden egyéb olyan kérdésben is indokolt visszaállítani, melyben a bíróság érdemi döntési helyzetben van (pl. birtokbaadás időpontja, értékkülönbözet megfizetése esetén részletfizetés engedélyezése stb.), ezáltal ezen kérdésekben is elkerülhetővé válna egy újabb kisajátítási eljárás (vagy eljárásrész) felesleges lefolytatása. Egyetlen esetben indokolt az, hogy a bíróság érdemben ne maga döntsön, hanem az ügyet visszautalja a kisajátítási hatósághoz: amikor a bíróság - a kisajátítási hatóság elutasító határozatával ellentétben - azt állapítja meg, hogy kisajátításnak helye van: ebben az esetben az érdemi kisajátítási eljárást a kisajátítási hatóságnak kell lefolytatnia (mely hatósági eljárás végén hozott határozattal szemben ismét helye van bírósági felülvizsgálatnak).

Mindezekre tekintettel indokolt és szükséges volna, hogy a Pp. 339. § (2) bekezdés q) pontja alapján a törvény lehetővé tegye a bíróságok számára a kisajátítási határozatok megváltoztatását, mely gyorsabb és hatékonyabb eljárást eredményezne.

A 2. §-hoz

A törvénymódosítás meghatározza, hogy az új rendelkezést mely időponttól kell alkalmaznia a bíróságoknak. A legtisztább jogi helyzetet az teremti meg, ha a folyamatban lévő bírósági ügyeket még a korábbi szabályok szerint fejezheti be a bíróság, hiszen az eljárásokat annak tudatában folytatták le, hogy a bíróságnak érdemben döntenie nem kell.

-----STARTING---POINT---VEGE---

A 3. §-hoz

A törvénymódosítás hatálybalépésének rendezése.