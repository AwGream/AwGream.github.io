2018. évi LI. törvény indokolása

a Magyarország és a Szlovák Köztársaság között az államhatárról szóló Szerződés kihirdetéséről

Általános indokolás

A Magyar Köztársaság és a Szlovák Köztársaság között a közös államhatárról szóló új szerződés létrehozásának szükségessége a Magyar-Szlovák Belügyi Vegyes Bizottság 2001. április 18-án, Pozsonyban megtartott 4. ülésszakán merült fel. Az új szerződés a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján, Prágában aláírt - elavult - szerződés kiváltását szolgálja.

Az államhatár megjelölésére, láthatóságának biztosítására és a határjelek karbantartására vonatkozó elavult rendelkezések felváltása mellett, az Ipoly határfolyó mederváltozása következtében szükségessé vált meghatározott határ menti területek kicseréléséről is nemzetközi szerződésben megállapodni. Továbbá a magyar Somoskőújfalu település önkormányzata az államhatáron átnyúló szennyvízcsatornát létesített. Az így keletkezett helyezet nemzetközi szerződésben való rendezése is indokolttá vált annak érdekében, hogy az érintett földterületek hasznosításához szükséges feltételek megteremtődjenek.

Az új szerződés hatályba lépését követően külön nemzetközi megállapodás létrehozása nélkül is megvalósíthatóvá válik az államhatár térségében a közlekedést, határrendészeti vagy vízgazdálkodási célokat szolgáló létesítmény, valamint államhatáron átvezető vezeték kivitelezése.

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény 7. § (1)-(3) bekezdésének, valamint 10. § (1) bekezdés a) pontjának megfelelően tartalmazza a Szerződés kötelező hatályának elismerésére adott országgyűlési felhatalmazást.

A 2-3. §-hoz

A nemzetközi szerződésekkel kapcsolatos eljárásról szóló 2005. évi L. törvény 10. § (1) bekezdés b) pontjának megfelelően rendelkezik a Szerződés kihirdetéséről, és tartalmazza a Szerződés magyar nyelvű hiteles szövegét.

Jelenleg a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján, Prágában aláírt szerződés szabályozza az adott államhatár megjelölését, láthatóságának biztosítását és a határjelek karbantartását, ami számos elavult rendelkezést tartalmaz. Az időközben bekövetkezett változások több szempontból is indokolttá teszik az érintett államhatár vonatkozásában egy új szerződés létrehozását. Az elavult rendelkezések kiváltása mellett, az új szerződés rendezi az Ipoly határfolyó időközbeni mederváltozása következtében szükségessé vált bizonyos határ menti területek kicserélését, továbbá megteremti a magyar Somoskőújfalu település önkormányzata által az államhatáron átnyúló módon létesített szennyvízcsatorna által érintett földterületek hasznosításának feltételit. Az új szerződés megkönnyíti továbbá a Magyarország és Szlovákia közti határon átnyúló fejlesztések megvalósítását.

A 4. §-hoz

A törvénynek az államhatár változásait tartalmazó részét „A magyar-szlovák államhatár vonala változásainak dokumentációja - III., IV., VIII. határszakasz - 2013” címmel az 1. számú melléklet tartalmazza.

Az 5. §-hoz

A törvény a 2-3. §-ok kivételével a kihirdetését követő napon lép hatályba. A 2. és 3. § hatálybalépése a Szerződés hatályba lépéséhez igazodik. A Szerződés 27. cikk (1) bekezdése szerint „a megerősítésről szóló okiratok kicserélését követő második (2.) hónap első (1.) napján lép hatályba”. Ennek oka, hogy a Szerződés kötelező hatályának elismerésére a Felek által alkalmazandó alkotmányos vagy belső jogi szabályokkal és eljárásokkal összhangban kerüljön sor. A szerződés hatálybalépésének naptári napját a külpolitikáért felelős miniszter annak ismertté válását követően a Magyar Közlönyben közzétett egyedi közleményével állapítja meg.

A 6. §-hoz

Figyelemmel a nemzetközi szerződés tartalmára a határrendészetért és a térképészetért felelős miniszterek kijelölése indokolt a végrehajtáshoz szükséges intézkedések megtétele érdekében.

A 7. §-hoz

Az új nemzetközi szerződés elfogadásával egyidejűleg indokolt a Magyar Népköztársaság és a Csehszlovák Köztársaság között az államhatár rendjének szabályozása tárgyában 1956. évi október hó 13. napján Prágában aláírt szerződés kihirdetéséről szóló 1958. évi 15. törvényerejű rendelet hatályon kívül helyezése.