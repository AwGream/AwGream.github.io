1993. évi XXI. törvény indokolása

„Felzárkózás az Európai Felsőoktatáshoz” Alapról

-----STARTING---POINT---ALTALANOS---

A hazai felsőoktatás Európához történő felzárkózásának alapfeltétele az oktatás és a kutatás minőségének és tartalmának fejlesztése, korszerű képzési formák, szakok, szakirányok meghonosítása, fejlesztése. Meghatározó feladat az európai szinten tarthatatlanul alacsony hallgatólétszám növelése. Ugyanakkor a fejlődésnek együtt kell járnia a felsőoktatási és kutatási intézményhálózat ésszerüsödésével, az abban rejlő nem kis tartalékok mozgósításával. Ösztönözni kell az azonos régióban fekvő elkülönült felsőoktatási intézmények, valamint kutatóintézetek, továbbá a felhasználó szervezetek közötti együttműködést, megteremtve ezzel az európai normáknak megfelelő, a szó igazi értelmében vett egyetemek, universitások kialakulásának feltételeit. Ehhez nélkülözhetetlen az évtizedek óta elhanyagolt felsőoktatási infrastruktúra fejlesztése.

E felsőoktatási programhoz szorosan kapcsolódik, - de túl is mutat rajta - az idegennyelvi program, mint az emberi erőforrások fejlesztésének egyik kulcskérdése. Az idegennyelv-tudás fejlesztésének főbb prioritásai: a nyelvtanár-képzés korszerűsítése és bővítése, az idegennyelvi képzés fejlesztése az oktatási rendszer egészében, de az oktatási rendszeren kívül is, valamint a nyelvvizsgarendszer korszerűsítése. Meghatározó feladatok: a 3 éves nyelvtanár-képzés bevezetése, feltételrendszerének megteremtése, a nyelvtanárok átképzésének, továbbképzésének támogatása. Ösztönözni kell a felsőoktatásbeli alkalmazott nyelvi egységek fejlődését, azok felsőoktatáson belüli és kivüli képző tevékenységének erősödését.

A fenti fejlesztési feladatok megvalósításának meghatározó eszköze a Felzárkózás az európai felsőoktatáshoz alap, amelyet az emberi erőforrások fejlesztését célzó világbanki hitelnek a felsőoktatás-fejlesztési célú pénzeszközeiből, valamint a felsőoktatás-fejlesztési és az idegennyelvi képzésre szánt hazai források egy részéből a Kormány 9/1991. (I. 16.) Korm. rendeletével hozott létre. Az államháztartásról szóló 1992. évi XXXVIII. törvény 125. §-ának (1) bekezdése alapján az elkülönített állami pénzalapok csak törvényi szabályozás szerint működhetnek.

A Felzárkózás az európai felsőoktatáshoz alap által szolgált hosszútávú stratégiai célok indokolttá teszik, hogy az alapot törvénnyel létrehozza az Országgyűlés.

-----STARTING---POINT---RESZLETES---

Az 1. §-hoz

A törvény a felsőoktatás fenti fejlesztési céljaira olyan elkülönített állami pénzalapot hoz létre, amely az állami támogatás mellett befogadja az e célra mozgósítható egyéb hazai és külföldi forrásokat is.

A 2. §-hoz

Az alap nyilvános versenypályázati rendszerben osztja el forrásait a felsőoktatási intézmények - illetve azokkal együttműködő más felsőoktatási, kutatási intézmények, gazdálkodó szervezetek - komplex fejlesztési terveket tartalmazó pályázatai alapján. Így az autonóm felsőoktatási intézmények maguk döntik el, hogy az alap prioritásai közül melyiket és milyen mértékben vállalják fel. Ez ösztönzi őket arra is, hogy saját fejlődésüket, együttműködésüket végiggondolt komplex fejlesztési tervben fogalmazzák meg.

A célkitűzések megegyeznek a fentiekben vázolt legfontosabb feladatokkal: a felsőoktatás tartalmi, szervezeti, irányítási korszerűsítése, regionális együttműködésük, integrációjuk ösztönzése, az idegennyelvi képzés fejlesztése. Különösen fontos prioritás az elaprózott intézményhálózat régión belüli együttműködésének ösztönzése, amely a több karú széles képzési profilú felsőoktatási intézmények kialakulását segíti elő.

A 3-6. §-hoz

Az alap elosztásáról egy olyan bizottság dönt, amelynek elnöke - a kormányzati felelősséget képviselő - művelődési és közoktatási miniszter, tagjai pedig hazai és külföldi szakértők, valamint a felsőoktatási, továbbá a gazdasági szféra képviselői. A bizottság összeállítása a felsőoktatás fejlesztésében érdekeltek és azért felelősséget vállalók széles körét igyekszik a döntésekbe bevonni. A bizottság döntéseinek megalapozásához szakértőket von be a munkába. Az alap operatív feladatait a közigazgatástól független titkárság végzi.

-----STARTING---POINT---VEGE---