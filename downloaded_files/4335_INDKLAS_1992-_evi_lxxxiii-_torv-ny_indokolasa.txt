1992. évi LXXXIII. törvény indokolása

egyes elkülönített állami pénzalapokról

Befektetésösztönzési Alap

-----STARTING---POINT---ALTALANOS--- 
-----STARTING---POINT---RESZLETES---

Az 1. §-hoz

Javaslat szerint a Befektetésösztönzési Alap a Magyarországon történő külföldi befektetések ösztönzését, a külföldi részvételű gazdasági társaságok működési feltételeit segítő olyan elkülönített állami pénzalap, amelynek forrásául a költségvetési támogatáson kívül egyéb bevételek is szolgálnak. Ilyenek például: az Alapból szerzett állami részesedés elidegenítéséből származó összeg, a pályázó által fizetendő pályázati díj, a jogi személyek befizetése. A pályázati díj bevezetésével azon túl, hogy a pályázót igényének alaposabb megfontolására készteti, új pénzügyi forrást teremt az Alap számára, amely a pályázat működtetésével kapcsolatos - pl. előzetes és utólagos ellenőrzési - tevékenységek finanszírozását szolgálja. Az állami részesedés elidegenítéséből származó bevételek pedig növelik a rendelkezésre álló pénzügyi lehetőségeket. A piacon való megmérettetés egyúttal, közvetett módon jelezheti a támogatási rendszer sikeres működését is.

A Javaslat meghatározza az Alappal rendelkezni jogosult minisztert és az Alapot kezelő szervezetet.

A 2-3. §-hoz

A rendelkezésre álló anyagi erőforrások nem teszik lehetővé, hogy valamennyi külföldi tőkével működő gazdasági társaság támogatásban részesüljön. A javaslatban meghatározott tőkenagyság, ezen belül a külföldi fél részesedésének hányada és pénzbeni hozzájárulásának nagysága egyrészt összhangban áll a társasági adóról szóló törvényben foglaltakkal, másrészt azt kívánja célozni, hogy a támogatásban részesített gazdasági társaság tőkeerejéből fakadóan alkalmas legyen a nemzetgazdasági célok megvalósítására.

A társaság által alkalmazott kiemelkedő technika, a technológia esetenként nemzetgazdaságilag fontosabb lehet, mint a konvertibilis pénzbeni hozzájárulás nagyságának megkövetelése. Ezért - a tőkenagyság és a külföldi részarány követelményének egyidejű betartásával - az egyedi mérlegelés során célszerű az eltérés lehetőségét a törvényi rendelkezések körében biztosítani.

A 4-5. §-hoz

A támogatás formája kétirányú.

A hazai infrastruktúra közismerten alacsony színvonala nagymértékben gátja lehet a befektetéseknek. Ezért az infrastrukturális fejlesztések támogatása az ösztönzés egyik leghatékonyabb formája és az esetek nagy részében közvetlen hatásaiban is túlmutat a gazdasági társaság keretein. Az önkormányzatok érdekeit is szolgálva - hiszen ők lesznek az Alap támogatásával kiépített telekhatáron kívüli infrastrukturális építmények tulajdonosai - mentesíti a gazdasági társaságot a beruházási költségek egy részétől.

A pénzügyi részesedés megszerzésének lehetősége piackonform támogatási eszköz, egyúttal a támogatás költségvetést kímélő formája. A részesedés elidegenítéséből származó anyagi lehetőség további támogatások alapjául szolgálhat.

Az állami tulajdon „lebontásának” követelményére figyelemmel a Javaslat nem ad lehetőséget arra, hogy a megvásárolt állami részesedés hosszútávon az állami tulajdonban maradjon, hanem előírja annak három éven belüli elidegenítési kötelezettségét. Természetesen a három év a kedvezményezett társaság számára szabott felső határ és ezt megelőzően is sor kerülhet az elidegenítésre.

Az állami részesedés formájában nyújtott támogatásról - a Tárcaközi Bizottság javaslata alapján - a Kormány hoz döntést.

A 6-7. §-hoz

A nemzetközi gazdasági kapcsolatok miniszterének rendelkezési joga mellett a Javaslat, a támogatandó nemzetgazdasági célkitűzésekre figyelemmel lehetőséget teremt arra, hogy a döntésekbe az érintett miniszterek bekapcsolódhassanak. A Tárcaközi Bizottság összetétele és működése a biztosíték arra, hogy a támogatások odaítélése során a gazdasági érdekek lehetőség szerint széles körben érvényesülhessenek.

A pályázóval kötött szerződés pedig - a törvényi keretek között - lehetőséget teremt az egyedi körülmények számbavételére, az ezeknek megfelelő szerződési kikötésekre.

A 8. §-hoz

A Javaslat rendelkezése garanciális jellegű. Tiltó szabálya biztosítja, hogy az Alap költségvetési forrásból származó hányada csak a befektetések ösztönzésének céljára legyen felhasználható.

Idegenforgalmi Alap

A 9. §-hoz

Az Idegenforgalmi Alap az idegenforgalmi politika megvalósításának egyik fontos eszköze. Az Idegenforgalmi Alap az állami feladatok, az állami befolyásolás sajátos eszközrendszereként az elmúlt időszakban jól töltötte be feladatát. Támogatásával megvalósult az idegenforgalom összehangolt, gyorsított ütemű fejlesztése, a korábbinál szélesebb körű nemzeti propaganda kialakítása.

Az Idegenforgalmi Alap elősegíti a hazai idegenforgalmi adottságok jobb hasznosítását, az ahhoz szükséges infrastruktúra megteremtését, az idegenforgalom nemzeti marketing-reklámpropaganda és a nemzeti képviseleti tevékenység ellátását, a konvertibilis devizabevételeket célzó fejlesztések megvalósulását, továbbá a hosszú távú stratégiai idegenforgalmi célok megalapozását.

A 10-11. §-hoz

A 10. § meghatározza az Alap forrásait; az Alap forrása az állami költségvetésből nyújtott, a költségvetési törvényben meghatározott összegű állami támogatás.

Az Államháztartási törvény szerint csak költségvetési forrásból nem lehet elkülönített állami alapot létesíteni, ezért a javaslat idegenforgalmi hozzájárulás címen fizetési kötelezettséget ír elő az idegenforgalmi tevékenységet végző szervezetek és egyéni vállalkozók számára.

Az idegenforgalmi hozzájárulás mértékét a tervezet úgy határozza meg, hogy a vállalkozások számára különleges terhet nem eredményez és inflációs hatás sem jelentkezik, annál is inkább, mert az idegenforgalmi szolgáltatásokat elsősorban külföldiek veszik igénybe.

Az idegenforgalmi hozzájárulás megállapítására, bevallására, megfizetésére és beszedésére az adózás rendjéről szóló törvényt kell alkalmazni.

A 12-13. §-hoz

A törvény lehetővé teszi, hogy jogi személyek, beleértve az önkormányzatokat is, valamint jogi személyiség nélküli gazdasági társaságok és egyéni vállalkozások támogatást kaphassanak.

Az Alap terhére visszatérítendő támogatás is nyújtható. Ez esetben a támogatás nyújtása a pénzügyi feltételeknél kedvezőbb kamat (fix járadék) mellett valósulhat meg.

A 14. §-hoz

Az elmúlt 10-15 évben az Alap a központi állami irányítás céljait szolgálta. A piacgazdaságra való áttérés koncepcionálisan megváltoztatja az Alap céljait. Az Alap fő funkciója olyan tevékenységek, rendezvények, nemzeti propaganda és reklám finanszírozása, amelynek megvalósulásában a vállalkozási szféra egésze érdekelt, s amely összességében jelent jobb feltételeket az idegenforgalmi célú vállalkozások működéséhez, pl. infrastruktúra, informatika fejlesztése, környezetvédelem, nemzeti és regionális propaganda rendezvények, környezeti kultúra támogatása, az idegenforgalmi értékek feltárása, illetőleg azok hozzáférhetőségének elősegítése, stb.

Az Alap lehetővé teszi az idegenforgalom fogadóképességének fejlesztését, az idegenforgalmi szolgáltatások kínálatát bővítő, a konvertibilis devizabevételek növelését elősegítő beruházások támogatását is, különösen garancia-, vagy kamatreferencia nyújtásában.

A törvény kiemelt célként fogalmazza meg a falusi és a gyógyturizmus támogatását.

A 15-16. §-hoz

Az Államháztartási törvénnyel összhangban a 15. § kijelöli az Alappal rendelkező minisztert és az Alap kezelőjét.

Az idegenforgalmi tevékenység tárcaközi jellegére tekintettel a miniszter az Alap felhasználásáról az Országos Idegenforgalmi Tanács javaslatának figyelembevételével dönt.

Az Alap felhasználása céltámogatás formájában és pályázati úton történik. Minden esetben érvényesíteni kell a javaslat 9. §-ában meghatározott célokat.

Kereskedelemfejlesztési alap

A 17. §-hoz

A Kereskedelemfejlesztési Alap rendeltetése, hogy elősegítse a magyar áruk, szolgáltatások és szellemi termékek exportját, az ország nemzetközi elismerését, az exportőrök EK-csatlakozásra való felkészítését. Ennek érdekében az Alap részt vállal a külpiacra jutás - egyéni gazdálkodói érdekeltséget meghaladó - költségeiből. Az Alap támogatja és koordinálja a külföldi hivatalos megjelenéseket, ideértve a külföldi világkiállításokat is.

Az Alap révén nyílik lehetőség a fejlett ipari országok gyakorlatával megegyező, GATT-konform exportösztönzésre.

A fejlett és kevésbé fejlett országokban egyaránt állami feladat az exportőrök piacrajutásának lehetősége.

Az Alapra, mint jelenleg az egyedüli exporttámogatási formára tehát jelentős szerep hárul az exportoffenzív gazdaságfejlesztés megvalósításában.

Az Alap 1991. évi rendeleti szabályozása lehetővé tette a korszerű kereskedelemfejlesztés alapjainak lerakását.

A szabályozás törvényerőre emelése megteremti e tevékenység legmagasabb szintű jogi garanciáját.

Az Alap célját illetően hangsúlyozni szükséges, hogy az Alap működtetése azért is kiemelt állami feladatnak tekintendő, mert olyan időszakban kell tevékenységét kifejtenie, amikor a külkereskedelmi monopólium megszűnése következtében több tízezer a külkereskedelemmel foglalkozó gazdálkodó szervezetek és egyéni vállalkozók száma.

Nyilvánvaló, hogy a külkereskedelem liberalizációja fokozza az igényt a külkereskedelmi szakmai ismeretek, a külpiaci információk, a korszerű marketing-módszerek megismerése és felhasználása iránt.

Ezt az igényt az a vállalkozói kör támasztja, amelynek döntő többsége új vagy nemrég működő vállalkozás. Ezek teherviselő képessége korlátozott. Az Alap által átvállalt költségek teremtik meg e cégek piacrajutásának lehetőségét.

A 18. §-hoz

Kereskedelemfejlesztési tevékenysége támogatását minden magyar érdekeltségű szervezet, illetve egyéni vállalkozó igényelheti.

A 19. §-hoz

A nemzetközi gazdasági kapcsolatok minisztere feladat- és hatásköréről szóló kormányrendelet szerint a Nemzetközi Gazdasági Kapcsolatok Minisztériuma a Magyar Köztársaság nemzetközi gazdasági kapcsolatainak központi irányító szerve.

A miniszter - egyebek mellett - kialakítja a nemzetközi kereskedelmi tevékenység szervezésének elveit, kidolgozza és szabályozza a külkereskedelmi tevékenység folytatásának egységes rendszerét, koordinálja az egységes gazdasági ország-propagandát.

A kormányzati munkamegosztásra tekintettel az exportpromóciót megvalósító Alappal való rendelkezéssel a nemzetközi gazdasági kapcsolatok miniszterét kell megbízni.

A 20-21. §-hoz

Az Alap forrását az állami költségvetésből biztosított állami támogatás, valamint egyéb bevételek képezik.

A törvényjavaslat visszafizetések és ezek járulékai alatt a visszterhes formában nyújtott támogatások esedékes vállalkozói befizetéseit, valamint a kereskedelemfejlesztési akciók meghiúsulása vagy szankciók alkalmazása esetén történő visszafizetéseket érti.

Kamat, illetve egyéb tőkejövedelem az Alap költségvetésen kívüli forrásból származó, átmenetileg fel nem használt pénzeszközeinek lekötéséből, valamint egyéb rövidtávú befektetésekből - kizárólag állami értékpapír, kincstárjegy - származhat.

Az Alap forrásként számol az önkéntes befizetésekkel, valamint a kérelmezők, illetve pályázók által fizetendő eljárási díjjal.

A 22-23. §-hoz

Az Alap felhasználási jogcímeinek, illetve elbírálásának helyes megválasztását, megalapozottságát, illetve indokoltságát az Alap mintegy másféléves működése igazolta. Ezeken a törvényjavaslat nem változtat.

Új jogcímként támogatásra érdemes tevékenységként kezeli a javaslat a külföldön létesítendő magyar érdekeltségű vállalkozások alapítását, amely a fejlett ipari országok promóciós gyakorlatában bevett formája az állami szerepvállalásnak, a vállalkozások támogatásának.

A 24-25. §-hoz

Az Alap mind az ún. egyéni kezdeményezésű, mind a központi, ún. kollektív kereskedelemfejlesztési akciókat támogatásban kívánja részesíteni.

Indokolt, hogy az Alap kezelője által kezdeményezett vagy kiemelt jelentőségű tevékenységek, illetve akciók (pl. oktatás, hivatalos kiállítás, országpropaganda) támogatottsága meghaladhassa a kizárólag egy gazdálkodó szervezethez kapcsolódó akciók támogatottságát.

A 26. §-hoz

Az Alap, illetve az NGKM mint az egyéni, mind a kollektív kezdeményezésű kereskedelemfejlesztési akciók esetében szerződés keretében állapodik meg a támogatottal a támogatás felhasználásáról.

E szerződés rögzíti a felek jogait és kötelezettségeit, ez teremti meg a jogalapot a támogatás felhasználásának ellenőrzésére, a nem szerződésszerű felhasználás esetén pedig a szankcionálásra.

A 27. §-hoz

A törvényjavaslat rendelkezése garanciális jellegű. Tiltó szabállyal biztosítja, hogy az Alap költségvetési forrásból származó hányada csak kereskedelemfejlesztés céljára legyen felhasználható.

Központi Környezetvédelmi Alap

A 28. §-hoz

A gazdasági és intézményi feltételek alapvető változása a környezet- és természetvédelmi (továbbiakban: környezetvédelmi) feladatok ellátáshoz szükséges pénzügyi források rendszerének újjáalakítását is megköveteli. A megújított rendszer egyik fontos eleme a Központi Környezetvédelmi Alap (a továbbiakban: Alap), amely elkülönített állami pénzalapként vállal szerepet - a környezetvédelem politikai prioritásaival összhangban - a környezetvédelem finanszírozásában.

Az Alap rendeltetése: a környezetvédelem céljaira elkülönített források összegyűjtése, pénzügyi kezelése és hasznosítása a környezet védelmét szolgáló fejlesztések megvalósítása és a szükséges intézkedések megtétele céljából. Az Alap a kormányzati költségvetés mellett kiegészítő forrása a környezetvédelemnek.

Egy ilyen elkülönített állami pénzalap lehetőséget nyújt arra is, hogy a környezetvédelem pénzügyi megalapozása több év távlatában megbízhatóbbá és kiszámíthatóbbá váljon. Lehetővé válik az is, hogy a környezetvédelmi politika által meghatározott egyes közcélú feladatok végrehajtását a költségvetési forrásokon kívül a magánszektorból vagy külföldről származó bevételek is segítsék.

Az Alap felhasználásának alapvető célja a jövőben is a környezetvédelmi célú fejlesztések különböző formában való támogatása. Emellett azonban a környezetvédelem egyéb fontos elemeit is segítheti az Alap. Ilyen lehet például a környezetvédelmi előírások, normák betartása. Ezek intézményi hátterének és technikai felszereltségének javításához az Alap hozzájárulhat.

A 29. §-hoz

Az Alap forrásai között továbbra is szerepelnek azok a bevételek, amelyek jelenleg az Alapba folynak be (így például a bírságok és környezetvédelmi termékdíj); ugyanakkor a javaslat újabb forrásokat is megjelenít; ezek körébe tartoznak a környezethasználati- és terhelési díjak, nemzetközi segélyek. Az egyes bevételi forrásokról a javaslat részletesen nem rendelkezik, azokat a forrást létrehozó jogszabályok, vagy adományozási szerződések szabályozzák.

A 30. §-hoz

Az Alap működési szabályai az elkülönített állami pénzalapokra vonatkozó jogszabályi keretekhez igazodnak; ennek megfelelően a javaslat szerint az Alap felett rendelkezni és azzal gazdálkodni a környezetvédelmi és területfejlesztési miniszter (továbbiakban: miniszter) jogosult.

A bevételi források szerinti nyilvántartás biztosítja az egyes források felhasználásának követhetőségét. Ez azért szükséges, mert a bevételről rendelkező külön jogszabály, illetve az adományozási szerződés előírhatja a lehetséges felhasználási területek korlátozását, illetve a felhasználás rendszeres nyomon követését.

Az Alappal való felelős gazdálkodás megerősítése érdekében a javaslat előírja a független könyvvizsgáló szervezet által elvégzett vizsgálatot.

A 31. §-hoz

A javaslat értelmében az Alap bevételeit három irányban lehet felhasználni:

- a környezet védelmét közvetlenül elősegítő fejlesztések pályázat útján történő támogatására;

- a környezet azonnali beavatkozást igénylő károsításának elhárítását szolgáló beavatkozások részleges finanszírozására; valamint

- a közcélú környezetvédelmi feladatok finanszírozásához való hozzájárulásra.

A javaslat keretjelleggel szabályozza, hogy az összes bevételt miképpen kell felosztani az egyes fő felhasználási irányok között.

A 32. §-hoz

A felhasználások hatékonyabb tervezhetősége érdekében szükséges a felhasználási kör részletesebb meghatározása.

A javaslat megadja azt a lehetőséget is, hogy egy-egy bevételi forráshoz kapcsolódó külön jogszabály az egyes felhasználási irányokon belül részterületeket emeljen ki. A javaslat külön utal egy ilyen jogszabályra, az üzemanyagok környezetvédelmi termékdíjáról szóló 1992. évi XVIII. törvényre (a továbbiakban: Ükt.).

A 33-34. §-hoz

Az összes bevétel felosztását a felhasználási körön belül egy-egy évre konkrétan az Alap éves költségvetési terve tartalmazza. Az éves költségvetési tervnek része a közcélú környezetvédelmi feladatok finanszírozásához való hozzájárulás tételes költségvetése.

Az Alap kezelési költségeinek fedezetére a bevételek legfeljebb 1.5%-át lehet fordítani. Ebből az Alap kezelése, a pályázati rendszer működtetése mellett a különböző bevételek (pl. bírságok, üzemanyagok környezetvédelmi termékdíja) beszedéséről és ennek ellenőrzéséről is gondoskodni kell.

A 35-37. §-hoz

Az Alapból támogatást pályázat útján jogi személyek, jogi személyiséggel nem rendelkező vállalkozások és vállalkozók igényelhetnek.

A környezetvédelmi fejlesztések közvetlen segítése több formában történhet. Pályázat útján nyújtható vissza nem térítendő támogatás (adomány), kamatmentesen vagy kamatterhesen visszatérítendő támogatás és korlátozottan hitelgarancia is.

Az egyes támogatási formák közötti választást a támogatni kívánt környezetvédelmi fejlesztés jellege határozza meg. Nyereségérdekelt tevékenység csak visszatérítendő támogatásban részesíthető.

Hitelgarancia nyújtása elsősorban azt a célt szolgálja, hogy olyan fejlesztések is bankhitelhez juthassanak, amelyek megtérülési kockázata a jelentős környezeti hatás figyelembevétele nélkül a kereskedelmi bankok számára túlságosan magas.

A műszaki intézkedésekhez kért támogatások esetén a pályázónak be kell szereznie a szükséges működtetési, minősítési engedélyeket.

A pályázónak szándéka komolyságát és terveinek megalapozottságát azzal is alá kell támasztania, hogy a teljes költség legalább 40%-át, vissza nem térítendő támogatás esetén 70%-át saját forrásból biztosítja.

A 38-39. §-hoz

A miniszter évente nyilvánosságra hozza a részletes támogatási irányelveket.

A megítélt támogatások felhasználásának környezetvédelmi szempontú és a támogatási szerződésben foglaltak szerinti ellenőrzése vagy ellenőriztetése a kezelő feladata.

Piaci Intervenciós Alap

A 40. §-hoz

Az ipari és kereskedelmi miniszter feladat- és hatásköréről szóló 67/1992. (IV. 14.) Korm. rendelet szerint az Ipari és Kereskedelmi Minisztérium a „nemzetgazdaság forgalmi folyamatai működésének központi irányító szerve”. Ennek figyelembevételével a miniszter feladata (2. § e) pont) a piac koordinációjának és a forgalmi folyamatok zavartalanságának elősegítése.

E feladatot a miniszter több közvetett eszközzel is el tudja érni, de közvetlen eszközként, - amely azonnali és hathatós segítséget jelenthet a piaci zavarok elhárításában - csak a Piaci Intervenciós Alap (továbbiakban: Alap) áll rendelkezésre.

Ezért az Alap fenntartása a továbbiakban is indokolt, működését pedig a jelen törvény szabályozza.

A 41. §-hoz

A törvényjavaslat meghatározza az Alap célját, valamint azokat főbb eseteket, melyek során az Alap igénybevétele indokolt.

Az Alap jellegéből és az általános célból adódik, hogy konkrét beavatkozási lehetőségeket és módokat előre nehezen lehet meghatározni, hiszen a piaci zavarok általában váratlanul keletkeznek, vagy olyan események idézik elő, melyekre előre nem lehet felkészülni.

Igy csak keretjelleggel lehet meghatározni azokat a fontosabb intézkedési területeket, melyeknél az alapra szükség lehet.

Az Alap így tud megfelelni azon funkciójának, hogy a miniszter saját hatáskörben intézkedjen a zavarok megelőzése érdekében.

Nem kerülhető el ugyanakkor az sem, hogy bizonyos nagy horderejű váratlan események során (pl.: sztrájk, blokád, természeti katasztrófa, stb.) a Kormány hozzon döntéseket a vállalkozókra vonatkozóan. Ezen intézkedések hatásait is azonban - amennyire nagyságrendje ezt engedi - az Alapból kell finanszírozni (c) pont).

Ugyancsak fontosnak tartjuk, hogy olyan intézkedések (pl.: fokozott minőségellenőrzés, illegális kereskedelem megállítása, stb.) melyek a fogyasztók érdekeit súlyosan sértik, szintén ebből a forrásból kerüljenek finanszírozásra, ha párosulnak a piac-zavarással (b) pont).

Fontosnak tartjuk azt is, hogy a kistelepüléseken, ahol a piaci viszonyok valójában nehezebben működnek, az alapellátás ne szenvedjen hátrányt, s azt minden körülmények között biztosítsuk (d) pont).

Mindezek figyelembevételével az Alap kellően tudná segíteni a miniszter feladatainak végrehajtását, s mentesítheti a Kormányt, illetve az Országgyűlést az ilyen esetekben egyébként szükségessé váló ad hoc döntésektől.

A 42. §-hoz

Az Alap forrásai eleget tesznek az államháztartási törvény követelményeinek, mivel nem kizárólag költségvetésből finanszírozódnak. (Az Alap jelenleg is így működik.)

Az Alap visszterhes hányada ugyanis kamatokat és alap-használatbavételi díjakat is „termel”, így ezek újra felhasználhatók, s kiegészítik a költségvetési forrást. Ez a hányad ugyanis olyan jellegű problémákat old fel, amelyek átmeneti segítséggel is rendezhetők.

Az önfenntartó jelleg erősítése a tiszta piaci viszonyok megteremtése érdekében szükséges az Alap forrásainak bővítése a tisztességtelen kereskedelmet gyakorlók bírságainak egy részével. Erre azért van szükség, mert e tényezők is gyakran vezethetnek piaci zavarokhoz, ezért a jogszabályokat sértő, tisztességtelen kereskedést folytató vállalkozóknak hozzá kell járulniuk a zavarok megszüntetéséhez.

A 43. §-hoz

Az Alap felhasználását jellegéből adódóan a szektorsemlegesség jellemzi, hiszen a piac bármely szereplőjét érintheti a kialakuló zavar.

A 44. §-hoz

Az Alapból vissza nem téríthető és visszterhes támogatás nyújtható, mivel a zavarok egy része csak átmeneti jellegű, így azok megszüntetése után az eredményes vállalkozásokból az átmeneti segítség visszafizethető.

Ez azért is szükséges, mert az Alap önfenntartó jellege csak így erősíthető, így érhető el az, hogy nemcsak költségvetési támogatásból finanszírozódjon az Alap, mivel a visszatérítendő támogatásokat kamat és alap-használatbavételi díj is terheli.

A 45. §-hoz

Az államháztartási törvénnyel összhangban a § kijelöli az Alappal rendelkező minisztert és az Alap kezelőjét.

A 46. §-hoz

Az Alap hatékony működése, az inflációs hatások kivédése csak úgy biztosítható, ha bizonyos hányada visszterhesen működik. Ennek érdekében az Alapot nyílttá és pályázhatóvá kell tenni, de természetesen ez által nem csorbulhatnak a célok és feladatok.

E lehetőség csupán azt teremti meg, hogy bármely vállalkozó kezdeményezheti az Alap igénybevételét, ha úgy érzi, hogy egy adott terület áruellátása veszélybe kerül, vagy a folyamatosságot átmeneti problémák nehezítik.

A pályázati lehetőség mellett természetesen a miniszternek joga van arra, hogy nagy horderejű, váratlan zavarok esetén a piaci viszonyok ismeretében maga döntsön a megoldás lehetőségeiről.

A 47. §-hoz

Az államháztartási törvény szerint az Alap számláját csak belföldi bank vezetheti. A kellő biztonság, a költségvetés védelme érdekében ezt az MNB-nél látjuk célravezetőnek.

Területfejlesztési Alap

A 48. §-hoz

A két éve működő területfejlesztési támogatási rendszer az átalakuló magyar területpolitika hatékony eszköze, melynek segítségével jelentős eredmények születtek a munkanélküliséggel leginkább sújtott térségek munkahelyeinek megtartásában és bővítésében enyhítve a foglalkoztatási feszültségeket, hozzájárulva a szerkezetátalakítási folyamatokhoz, csökkentve ezáltal a depressziós térségek munkanélküli dolgozóinak tömeges elvándorlását. A válságtérségek kezelésének elsődleges feladatán túl a területfejlesztési támogatással - főként az infrastrukturális beruházások ösztönzésével - elérhető a hagyományosan, gazdasági-társadalmi szempontból elmaradott területek további leszakadásának megakadályozása, a fejlettségi különbségek enyhítése. E támogatási rendszer lehetőséget ad a kistérségi területfejlesztési projektek kidolgozására, melyek alapvetően hozzájárulnak ahhoz, hogy a helyi, sokszor magukra maradt önkormányzatok felmérjék saját lehetőségeiket, a környezetükhöz való kapcsolódási pontjaikat és meghatározott célok, programok kapcsán együttműködjenek, elinduljanak az önerős fejlődés útján.

1992-ben a területfejlesztési támogatási rendszerbe új támogatási célok épültek, melyek hivatottak elősegíteni a mezőgazdasági szerkezetváltást, kiegészítve a reorganizációs hiteleket igénybevevők sajátforrás szükségletét, támogatva a nem mezőgazdasági célú hatékony földhasznosítást, az induló agrárvállalkozásokat.

A területfejlesztési rendszer az elmúlt időszakban lehetőséget nyújtott - a források egy részének elkülönítése által - a Kormány egyedi területpolitikai céljainak megvalósításához, a hirtelen felmerült térségi problémák gyors rendezéséhez.

Magyarország területfejlesztési cél és eszközrendszere jó irányban halad ahhoz, hogy illeszkedjék az Európai Közösség regionális területpolitikai rendszeréhez és idővel részesülhessen a közösségi strukturális alapokból.

Mindezek alapján szükséges, hogy a területfejlesztési támogatási rendszer az államháztartásról szóló 1992. évi XXXVIII. törvény útmutatása szerint, mint elkülönített állami pénzalap - Területfejlesztési Alap címen - továbbra is működjön.

A 49. §-hoz

Az Alap bevételi forrásai a területfejlesztési támogatási rendszerhez képest kibővültek. Egyrészt megjelent a Vagyonpolitikai Irányelvekben meghatározott privatizációs bevételek bizonyos hányada, valamint az alapként való funkcionálással összefüggő bevételi források különböző típusai, így a területfejlesztési célokat szolgáló nemzeti segélyek, hitelek és az Alap javára teljesített önkéntes befizetések és támogatások.

A bevételi források szerinti nyilvántartás biztosítja az egyes források felhasználásának követhetőségét. Ez azért szükséges, mert az adományozási szerződés előírhatja a lehetséges felhasználási területek korlátozását, illetve a felhasználás rendszeres nyomon követését.

Az 50. §-hoz

Az államháztartási törvénynek megfelelően az Alappal a környezetvédelmi és területfejlesztési miniszter rendelkezik, kezelője az Állami Fejlesztési Intézet.

Az 51. §-hoz

Az Alapból támogatás a külön jogszabályban meghatározott kedvezményezett területeknek adható. A kedvezményezett területek egyrészt tartalmazzák a legalább négyévente lehatárolt illetve felülvizsgált társadalmi-gazdasági szempontból elmaradott térségeket, valamint a legalább évente meghatározott munkanélküliséggel illetve foglalkoztatási problémákkal leginkább sújtott foglalkoztatási körzeteket. Kiemelten fejlesztendők azok a települések, amelyeknél e két kedvezőtlen tényező együttesen jelentkezik. A támogatási irányelvekről az Országgyűlés évente dönt, míg a kedvezményezett területek jegyzékét a Kormány évente közzé teszi.

Az 52. §-hoz

Az 52. § (1) bekezdés a) pontjában:

- munkahelyteremtő beruházásnak minősül az a beruházás, amely az adott térségben új munkahelyteremtő tevékenység indítását, illetve meglévő tevékenység esetében - a beruházás előkészítő dokumentációja szerint - létszámnövekedéssel járó bővítést eredményez;

- a munkahelyek megtartását célzó beruházásnak minősül az a beruházás, amely a meglévő tevékenységnél korszerűbb, termékváltást segítő, piacképes tevékenységet hoz létre legalább a meglévő munkahelyek megtartásával.

Az 52. § (1) bekezdés b) pontjában:

- termelő infrastrukturális beruházásnak minősül a KSH Építményjegyzék szerint az utak, vasutak, vízi építmények, hidak, közlekedési és távközlési építmények, tároló építmények, vezetékek létesítése, valamint az ezek működését szolgáló technológiai és egyéb gép, gépi beszerzés, jármű beszerzése.

Az 52. § (1) bekezdés d) pontjában:

- nem mezőgazdasági célú földhasznosításnak minősül a mezőgazdasági művelési ágú földterületeken a vadgazdálkodás, sport és turisztikai célú földhasznosítás, talajvédelmi gyeptelepítés, halastó létesítés, gyorsan növekvő ültetvényerdő telepítés.

Az 52. § (2) bekezdésének a) pontja lehetőséget ad az Alapból történő rendkívüli területfejlesztési célok - kizárólag kormányhatározat alapján történő - finanszírozására.

A támogatási célok a prioritások a törvény érvényességének időtartama alatt változhatnak, ezért szükséges azokat legalább kétévente felülvizsgálni és külön jogszabályban - kormányrendeletben - megjelentetni. E jogszabálynak tartalmaznia kell továbbá a támogatási célokhoz rendelt támogatási mértéket, valamint az adható támogatások speciális feltételeit.

Az 53. §-hoz

A támogatások pénzügyi formái kibővültek. A vissza nem térítendő juttatások mellett a Területfejlesztési Alap lehetőséget nyújt a kamattámogatások, a kamatmentes illetve kamatterhesen visszatérítendő hitelek igénybevételére is. A területfejlesztés piaci típusú támogatási rendszerének keretében megjelent új támogatási forma a felvett hitelekre történő garanciavállalás lehetősége.

Az 54-55. §-hoz

A pályázati felhívás tartalmazza a pályázatok fogadásának és elbírálásának részletes rendjét.

Az 56-57. §-hoz

A megítélt támogatások felhasználásának a támogatási szerződésben foglaltak szerinti ellenőrzése a kezelő feladata. Az Alapot illeti meg a területfejlesztést és munkahelyteremtést szolgáló 1992. évi támogatási keret maradványa, és terhelik az e tárgyú korábban megkötött érvényes kötelezettségek.

Vízügyi Alap

Az 58-59. §-hoz

A Vízügyi Alap (VA) célja, hogy jogi és financiális garanciákkal elősegítse az országos - és kisebb mértékben - a regionális, illetve a helyi jelentőségű vízügyi közfeladatok részbeni (és közvetett) finanszírozását, a vízgazdálkodási célra fordított lakossági, önkormányzati és gazdálkodói források közvetlen kiegészítését és ezáltal a közcélú kiadások csökkentését, A törvény meghatározza a VA képzésének, működtetésének és felhasználásának kereteit, rendelkezik a felhasználás céljáról és biztosítja az Alapnak más pénzügyi forrásokkal való összehangolását.

A szabályozás alapvető elvei a következők:

- a vízkészletek használatából senki nem zárható ki. A vízkészletek védelme azonban kizárólag jogi szabályozással nem valósítható meg, ezért elengedhetetlen a vízhasználathoz kapcsolódó hatékony gazdasági szabályozók szerepének erősítése;

- az ösztönzési (támogatási) rendszert úgy kell kialakítani, hogy az a vízgazdálkodás mindenkori prioritásainak érvényre juttatását segítse elő; és képes legyen a vízgazdálkodás közérdeket szolgáló célrendszerébe illesztve a kistérségi (helyi)- és csoportérdekeket tükröző feladatok kezelésére;

- a konstrukciót alkalmassá kell tenni a lakosság, az önkormányzati és más érdekeltek (pl. gazdálkodók) erőforrásainak összehangolására és szükség szerinti kiegészítésére. Ezzel a fejlesztések olyan területekre koncentrálhatók, ahol a problémák össztársadalmi szempontból a legégetőbbek;

- a szabályozással elő kell segíteni olyan fontos vízgazdálkodási területek fejlesztését - mint pl. az ipar takarékos vízhasználatának megvalósítása, a kistérségi és helyi jelentőségű vízrendezés, a vízkárelhárítás, a komplex melioráció és a nem önkormányzati szervek ivóvízbázis-védelmi intézkedései - amelyek az állami alapfeladatok hatékony ellátásának lényegi előfeltételeit képezik;

- a szabályozással érvényt kell szerezni annak az alapelvnek, hogy a vízkészletek megőrzésével és használatával összefüggő fejlesztések finanszírozásában az érdekelteknek - jelen esetben a vízhasználóknak - fokozott mértékű szerepet kell vállalniuk;

- a VA forrásképzése és felhasználása jogi és közgazdasági feltételrendszerének kialakítása mellett lehetővé kell tenni a VA működésének teljes körű ellenőrzését;

A Javaslatnak elő kell segítenie a nemzeti vagyon részét képező vízkészletek hosszú távú megőrzésével összefüggő vízgazdálkodási feladatok hatékony ellátását, valamint ösztönöznie kell a térben és időben korlátozottan rendelkezésre álló vízkészletek optimális használatát.

A VA rendeltetésén túl a Javaslat tartalmazza - az államháztartási törvényben foglaltaknak megfelelően - a rendelkezésre jogosult miniszter megnevezését, továbbá a VA pénzeszközei kezelésének szabályait.

A 60. §-hoz

A vízkészletjárulék fizetése meghatározásának alapelve, hogy

- tulajdonformától, gazdasági ágazattól és gazdálkodási formától független és egységes legyen,

- vízkészletek hatékony és takarékos használatát ösztönözze, valamint a vízkészlet értékét kellően tükrözze.

A tervezethez készített végrehajtási rendelkezés figyelembe veszi a vízkészletek fajtáját és minőségét, a rendelkezésre állásának mértékét, a hasznosítás és az igénybevétel jellegét (az adott térség vízkészlet-gazdálkodási helyzetét) és mindezektől függően eltérő és differenciált járulék mértéket, illetve a járulékokhoz szorzószámokat állapít meg.

A vízkészletjárulék fizetésének kötelezettsége kiterjed a vízkészleteket igénybevevő vízhasználóra és az üzemi fogyasztóra. A vizek igénybevételére lehetőséget adó vízjogi engedély alapján a vízhasználónak joga van az engedélyben megjelölt vízmennyiség igénybevételére az ugyanott meghatározott időtartamra mindaddig, amíg a víz igénybevételét a külön jogszabályban meghatározott esetekben a hatóság nem korlátozza, illetve nem tiltja meg.

Az „üzemi fogyasztó” fogalmának bevezetése új a korábbi alanyi körhöz képest. A jelenlegi Javaslat alapelve - az ivóvízkészletekkel való takarékos gazdálkodás - szükségessé teszi egy ilyen gazdasági korlátozó intézkedés bevezetését. Ezért az új vízkészletjárulék rendszerben a közüzemi vízműről ivóvizet gazdasági célra használó fogyasztók (üzemi fogyasztók) ugyanazt a járulékot fizetik, mint amit akkor fizetnének, ha saját vízművük lenne. Ez a megoldás a versenysemlegességet is biztosítja.

A közüzem által szolgáltatott ivóvíz gazdasági célú felhasználás esetén is hatósági áras. A versenysemlegesség elősegítése és az ivóvízzel való takarékosság előmozdítása olyan szabályozó elem bevezetésére volt szükség, amely megszünteti az ivóvizet szolgáltató vízműről a gazdasági célú vízhasznosítás indokolatlan kedvezményét.

A Javaslatban külön szabályként jelenik meg a vízügyi hatóság által felderített, vízjogi engedély nélküli vízhasználókra vonatkozó szankció jellegű vízkészletjárulék.

A 61-62. §-hoz

A vízkészletjárulék befizetésére vonatkozó rendelkezések illeszkednek az adózás rendjéről szóló törvényben az adókra vonatkozó szabályokhoz, azokkal az eltérésekkel, amelyek az Alap jellegéből fakadnak. A járulékot a kötelezettnek magának kell kiszámítania és a területileg illetékes vízügyi hatóság elkülönített Vízügyi Alap számlájára befizetnie. A lekötött vízkészletek a vízhasználatok és a tényleges vízigénybevételek mindenkori ismerete a vízügyi hatóságok részére nélkülözhetetlen, ezért intézkedik a Javaslat az adatközlésről és a bizonylatok rendjéről is. A Javaslat csak olyan adatszolgáltatási kötelezettséget ír elő, melyek a vízkészlet-gazdálkodás szempontjából nélkülözhetetlenek.

A 63. §-hoz

A Javaslat tételesen felsorolja azokat a vízhasználatokat, amelyek nem keletkeztetnek járulékfizetési kötelezettséget, illetve indirekt módon kedvezményezi azokat a vízhasználókat, akik a vízigénybevételükkel a felszín alatti vízkészletek fizikai, kémiai állapotát kedvezően befolyásolják.

A 64-65. §-hoz

A Javaslat az államháztartási törvénynek megfelelően - elsősorban a vízgazdálkodás közcélú feladatait megjelölve - felsorolja azokat a célokat, egyes esetekben a felhasználható mértéket is, amelyekre a VA pénzeszközei felhasználhatók. Rendelkezik arról, hogy a bevételek 70%-át pályázatok útján kell felhasználni.

-----STARTING---POINT---VEGE---

A 66-73. §-hoz

Az Alapok javára teljesített önkéntes befizetések a Ptk. szerinti közérdekű kötelezettségvállalásnak minősülnek. A törvény felhatalmazza az illetékes minisztereket az egyes alapokra vonatkozó végrehajtási rendeletek kibocsájtására.

A jogi környezet összhangja miatt egyes jogszabályok hatályukat vesztik, vagy módosulnak.