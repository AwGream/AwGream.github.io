2012. évi CVII. törvény indokolása

a nemzeti kulturális alapról szóló 1993. évi XXIII. törvény és a központi államigazgatási szervekről, valamint a kormány tagjai és az államtitkárok jogállásáról szóló 2010. évi XLIII. törvény módosításáról

-----STARTING---POINT---ALTALANOS--- 

A Nemzeti Kulturális Alapról szóló 1993. évi XXIII. törvény (Nkatv.) módosítása a kulturális terület eredményesebb és kiszámíthatóbb támogatásának megteremtését szolgálja. A magyar kultúra támogatásában kiemelkedő szerepet játszó Nemzeti Kulturális Alap (NKA), valamint az ágazati irányításért felelős minisztérium hatékonyabb együttműködését teszi lehetővé azon rendelkezés révén, amely szerint a kultúráért felelős miniszter egyúttal az NKA elnöki tisztségét is betölti, s elnöki funkcióját nem ruházhatja át más személyre. Míg a miniszter a jövőben - a korábbi gyakorlattal ellentétben - rendelkezési, irányítási jogkörét az NKA elnöki tisztségén keresztül közvetlenül gyakorolja, addig a törvény az elnök döntéseinek megfelelő előkészítése és végrehajtása érdekében egy új, széles jogkörökkel felruházott alelnöki tisztséget hoz létre. A hatékonyabb ágazati irányítás feltételeinek kialakítása mellett a törvény továbbra is megőrzi az Alap szervezeti és gazdasági önállóságát, és nem befolyásolja azt a szakmai autonómiát, amely az NKA kollégiumainak döntéshozatalát közel két évtizede jellemzi. A törvény mindemellett kisebb technikai pontosításokat tartalmaz az NKA gazdálkodására vonatkozó egyes rendelkezéseket illetően, továbbá módosítja a központi államigazgatási szervekről, valamint a Kormány tagjai és az államtitkárok jogállásáról szóló 2010. évi XLIII. törvény összeférhetetlenségre vonatkozó rendelkezéseit az alap elnöke és alelnöke vonatkozásában, összhangban az Nkatv. jelen módosításával.

-----STARTING---POINT---RESZLETES---

Az 1-2. §-hoz

A törvény alapján a szervezeti struktúra változása abban áll, hogy létrehozza az NKA vonatkozásában az elnöki, valamint az alelnöki tisztséget. A miniszter - aki az Alappal kapcsolatban rendelkezési joggal bír, és felel annak felhasználásáért - egyúttal az NKA elnöke, valamint az NKA Bizottságának mint elvi, irányító, koordináló testületnek az elnöki teendőit is ellátja. Az alelnököt a miniszter négyéves időtartamra nevezi ki, aki egyrészt az elnököt annak akadályoztatása esetén általános jelleggel helyettesíti, másrészt saját feladat- és hatáskörrel is rendelkezik. Az elnök és az alelnök feladatait részletesen az Nkatv. végrehajtásáról szóló 9/2006. (V. 9.) NKÖM rendelet módosítása állapítja majd meg, tekintettel arra, hogy a Bizottságra és a szakmai kollégiumokra vonatkozó részletes szabályokat is e rendelet határozta meg. A Bizottság összetétele csak annyiban változik, hogy a miniszter által megbízott tagokon kívül az Alap elnöke és az alelnöke is a Bizottság tagja.

A 3-5. §-hoz

A Bizottság és a szakmai kollégiumok létrehozására, valamint az összeférhetetlenségre vonatkozó szabályok nem változnak, csupán pontosításra szorulnak az új struktúrára (elnöki, alelnöki tisztségre) tekintettel.

A Bizottság elnökének az Nkatv. 2. § (6) bekezdésében foglalt kifogásolási joga a törvény szerint az Alap elnökét (aki egyben a Bizottság elnöke), valamint az alelnököt illeti meg, azzal, hogy amennyiben a kollégiumnak a pályázat elbírálására vonatkozó támogató döntésével nem ért egyet, megsemmisítheti a kollégiumi döntést vagy megfontolás végett visszaküldheti a kollégiumnak.

A 6-7. §-hoz

A módosítás az Nkatv. 4. § (1) és (5)-(6) bekezdésének kisebb, technikai jellegű korrekciójára irányul. Eszerint nemcsak az Alap, hanem a kezelő szerv, azaz a Nemzeti Kulturális Alap Igazgatóságának bevétele és év végi maradványa sem vonható el. A miniszter a kiadási jogcímek közötti átcsoportosítás jogát a kezelő szerv vezetőjére átruházhatja az előirányzaton belül.

A 8. §-hoz

A törvény az Alapból nyújtható támogatások között egyértelművé kívánja tenni, hogy a szakmai szervezetek vagy a miniszter által alapított díjakhoz való hozzájárulás címén csak akkor adható az Alapból támogatás, ha a díjat kulturális, művészeti céllal alapították.

A törvény szerint az Alap pénzügyi forrása az Nkatv. 7. §-ában felsorolt támogatásokon, az Alap és kezelő szerve működésével, valamint a pályáztatás lebonyolításával kapcsolatos költségek fedezésén kívül a fejezetet irányító szervvel kötött együttműködési megállapodásban rögzített pályázatkezeléssel összefüggő kiadásaira is fordítható. Ennek értelmében a minisztérium és az NKA Igazgatósága által a fejezeti kezelésű előirányzatú kulturális pályáztatás lebonyolítására az Áht. 45. §-a alapján - kötött megállapodás teljesítése kapcsán a pályáztatás lebonyolításával felmerülő kiadok is fedezhetőek az Alapból.

A 9. §-hoz

Lehetőséget teremt a rendelkezés arra, hogy a keret legfeljebb egynegyede felett a miniszter közvetlenül rendelkezzen, továbbá a keret legfeljebb 10%-át egyedi elbírálással a saját intézményei között ossza el.

A 10-11. §-hoz

Az egyesülési jogról, a közhasznú jogállásról, valamint a civil szervezetek működéséről és támogatásáról szóló 2011. évi CLXXV. törvény 2012. január 1-jétől hatályon kívül helyezte az egyesülési jogról szóló 1989. évi II. törvényt, ezzel egyidejűleg a „társadalmi szervezetek” kifejezést számos törvény, így az Nkatv. rendelkezéseiből is kivezette. Az akkori törvénymódosítás technikai jellegű hibáját kívánja helyesbíteni a törvény, illetőleg a döntéshozó szakmai testületek (Bizottság, kollégiumok) összeállításánál csak az érintett szakmai szervezetek javaslatát indokolt kikérni.

Az Nkatv.-t módosító 2011. évi CLX. törvény a Nemzeti Kulturális Alap bevételi forrásait jelentős mértékben kibővítette: az Nkatv. 4. §-ában a Nemzeti Kulturális Alap bevételi forrásai kiegészültek a kulturális adóval, az szja 1%-ával és a szerzői jogdíjakkal. Az Nkatv. 4. § (1) bekezdés alpontjainak megváltozása nem lett megfelelően átvezetve az ezen alpontokra hivatkozó más rendelkezésekben, ezért szükséges erre tekintettel a helyesbítés elvégzése.

A 12. §-hoz

Átmeneti rendelkezéseket tartalmaz.

A 13. §-hoz

A módosítás lehetővé teszi, hogy miniszter és adott esetben államtitkár is elláthasson tisztséget elkülönített állami pénzalappal való rendelkezésre jogosult és felhasználásért felelős miniszter vagy testület részére döntés-előkészítő, véleményező tevékenységet végző testület munkájában, továbbá delegálásra kerülhessen az Eximbank, valamint a Mehib Zrt. vezető testületébe. Ezen felül - bár a Ksztv. 10. § (1) bekezdésének taxtatív felsorolásába az Országos Betétbiztosítási Alap (OBA), mint törvény által létrehozott önálló „sui generis” jogi személy nem tartozik bele - az egyértelmű jogalkalmazás érdekében célszerű az OBA igazgatótanácsi tagságának láttatása is.

-----STARTING---POINT---VEGE---

A 14. §-hoz

Hatályba léptető rendelkezéseket tartalmaz.