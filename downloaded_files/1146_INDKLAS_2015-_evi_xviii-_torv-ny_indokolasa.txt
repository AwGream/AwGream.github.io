2015. évi XVIII. törvény indokolása

a Magyarország és az Albán Köztársaság között a szociális biztonságról szóló Egyezmény kihirdetéséről

Általános indokolás

A Magyarország és az Albán Köztársaság között a szociális biztonságról szóló egyezmény (a továbbiakban: Egyezmény) létrehozásának közvetlen célja a két ország között az állampolgárok szabad mozgását támogató, az európai értékekkel összhangban levő társadalombiztosítási, szociális biztonsági kapcsolatok rendezése, valamint ennek eredményeként a kétoldalú gazdasági kapcsolatok fejlesztése.

Mind Magyarország, mind az Albán Köztársaság kész az Európai Unió és az Európa Tanács által meghatározott elvek és értékek figyelembevételével szabályozni a két ország között kialakításra kerülő szociális biztonsági egyezményes kapcsolatokat. Az új szociális biztonsági egyezmények létrehozása során hangsúlyozottan tekintettel kell lenni a személyek szabad mozgásának gyakorlásához kapcsolódó - a tagállami szociális biztonsági eljárásokat összehangoló - szociális biztonsági koordinációs eszközökre (alapvetően a szociális biztonsági rendszerek koordinálásáról szóló 883/2004/EK rendeletre, valamint a végrehajtásáról szóló 987/2009/EK rendeletre) és alapelvekre.

Az említett alapelvek és eszközök között különösen meghatározó:

- az alkalmazandó jog egyértelmű meghatározása a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételeket egyértelműen rögzíteni kell),

- az ellátásokra való jog biztosítása,

- a már megszerzett jogok fenntartása,

- a jogosultsági időtartamok összeszámítása,

- az ellátásokhoz való hozzáférés Magyarországon (illetve az ellátást folyósító országon) kívül,

- az arányos teherviselés.

Az Egyezmény a fenti elvek keretei között biztosítja a magyar és az albán jog szerinti öregségi, valamint elhalálozás esetén járó nyugellátásokra jogosultságot szerzett személyek részére ezen megszerzett jogaik megőrzését abban az esetben is, ha mindkét ország nyugdíjbiztosítási rendszereiben szereznek biztosítási időt.

Az Egyezmény - alkalmazkodva a munkavégzés és befektetési kapcsolatok modern, Európában elfogadott nemzetközi formáihoz - lehetővé teszi, hogy a hosszabb távon (legfeljebb 24 hónapig terjedő) kiküldetés keretében végzett munkavégzés/önálló vállalkozói tevékenység esetén a másik szerződő fél területére kiküldött, biztosított munkavállaló/önálló vállalkozó a kiküldő állam joghatósága alatt maradjon és abban az államban tartsa meg biztosítási jogviszonyát (teljesítse a társadalombiztosítással összefüggő, különösen járulékfizetésre vonatkozó kötelezettségeit).

Az Egyezmény hatálya kiterjed továbbá az egészségbiztosítási ellátások, a megváltozott munkaképességű személyek ellátásai, valamint a munkahelyi balesetekkel és foglalkozási megbetegedésekkel összefüggő ellátások jogosultsági szabályainak koordinációjára is.

Az előzőekben rögzített elvek és szempontok az EU tagállamokkal és más európai országokkal fennálló szociális biztonsági koordinációs kapcsolatokban is meghatározóak és azokat érvényre juttatja a magyar fél a tárgyalások során.

Az Egyezmény előkészítését célzó tárgyalások befejeződésére való tekintettel, az Egyezmény végleges szövegének megállapítása (aláírása), továbbá az szükséges, hogy az aláírást követően az Egyezmény hatálybalépése érdekében annak kötelező hatályát az Országgyűlés - az Egyezmény kihirdetéséről (és a kötelező hatály elismerésére való felhatalmazásról) szóló törvény elfogadása útján - elismerje. A Kormány így az Egyezmény végleges szövegének megállapítását követően a törvényjavaslatot benyújtotta az Országgyűlésnek az Egyezmény kötelező hatályának elismerése céljából.

Részletes indokolás

Az 1. §-hoz

Az Egyezmény a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nszt.) 2. § a) pontja szerinti nemzetközi szerződésnek minősül, arra ennek megfelelően az Nszt. előírásai vonatkoznak.

Az Nszt. 7. § (1) bekezdés a) pontjára és (3) bekezdés b) pontjára való tekintettel a nemzetközi szerződés kötelező hatályának elismerésére akkor kerülhet sor, ha a szerződés szövegének ismeretében az Országgyűlés feladat- és hatáskörébe tartozó nemzetközi szerződés esetében az Országgyűlés erre felhatalmazást ad.

A 2. §-hoz

Az Egyezményt ‒ annak az állampolgárok jogait és kötelezettségeit közvetlenül érintő jellegére tekintettel -, mint törvényhozási tárgykörbe tartozó normát, törvénnyel szükséges kihirdetni.

A 3. §-hoz

Az Egyezmény hiteles magyar és angol nyelvű szövegét tartalmazza.

Az Egyezmény a fogalom-meghatározásokat követően (1. cikk) rögzíti, hogy hatálya azon jogszabályokra terjed ki, amelyek a társadalombiztosítási jogviszony alapján nyújtott öregségi és hozzátartozói nyugellátásokat, a kötelező egészségbiztosítási ellátásokat, a megváltozott munkaképességű személyek ellátásait szabályozzák (2. cikk). Az Egyezmény személyi hatálya (3. cikk) kiterjed mindazokra, akik az Egyezmény tárgyát képező jogszabályok hatálya alá tartoznak vagy tartoztak, valamint azon személyekre, akik jogaikat ilyen személyektől származtatják.

Az Egyezmény rögzíti az egyenlő bánásmód alapelvét (4. cikk), az ellátások külföldre utalására, az ellátások egybeesésének elkerülésére, a tények azonos figyelembevételére vonatkozó szabályokat (5-7. cikkek) biztosítva, hogy a jogosultak ellátásaik tekintetében a két ország szociális biztonsági jogszabályainak alkalmazása során azonos jogokkal és kötelezettségekkel kerüljenek elbírálásra. Az Egyezmény garantálja az ellátások külföldre utalásának biztonságát (5. cikk), hiszen az ellátások a másik szerződő állam területén tartózkodó személyek számára is az ellátást folyósító állam területén tartózkodó személyekre vonatkozó feltételekkel azonos módon kerülnek folyósításra és azok nem csökkenthetők arra való tekintettel, hogy a biztosított a másik ország területén tartózkodik az ellátás nyújtása során.

Az Egyezmény szövegét megállapító tárgyalások során - a földrajzi értelemben közel fekvő országokkal kialakult általános szociális biztonsági szerződéses gyakorlatunknak megfelelően - az albán féllel olyan szöveg került kialakításra, amely elsősorban a két ország szociális biztonsági rendszerei koordinációjának a másik ország területén vállalt munkavégzéssel kapcsolatos elősegítését tűzi ki célul, és amely emellett szintén biztosítja a munkavállalással össze nem függő ideiglenes tartózkodás alatt felmerülő egészségügyi ellátások nyújtását is.

Az Egyezmény hatálya a munkahelyi balesetekkel és foglalkozási megbetegedésekkel összefüggő ellátások és jogosultságok szabályainak koordinációjára is kiterjed.

Az Egyezmény szabályozza az alkalmazandó jog egyértelmű meghatározását a másik ország területén való munkavégzés, illetve az azzal összefüggő tartózkodás esetében (főszabályként a foglalkoztatott személyre a munkavégzés helye szerinti jogszabályok vonatkoznak, az ez alóli kivételek pontos meghatározásával).

A másik ország területén való munkavégzéssel kapcsolatban az alkalmazandó jog szabályai között jelen Egyezmény az európai normáknak megfelelően és az egyenlő bánásmód alapelvén nyugodva - más hatályos kétoldalú egyezményekhez hasonlóan - főszabályként (8. cikk) kimondja, hogy a munkavállaló (önálló vállalkozói tevékenységet folytató személy) biztosítási kötelezettsége annak a szerződő államnak a jogszabályaihoz igazodik, amelynek területén az illető személy keresőtevékenységet végez, akkor is, ha az érintett személy lakóhelye vagy a munkáltató székhelye a másik szerződő állam területén van. Az általános szabály alól kivételt képeznek (9-11. cikk) többek között a másik szerződő fél területére kiküldött, állami és közszolgálatban foglalkoztatott személyek, a munkaadó által a másik ország területére munkavégzés céljából kiküldött munkavállalók (önálló vállalkozói tevékenységet folytató személyek), a vízi járműveken foglalkoztatott személyek. Az Egyezmény lehetőséget biztosít arra (12. cikk), hogy személyek egyes kategóriái tekintetében, a rájuk vonatkozó sajátos körülmények alapján az Egyezmény főszabálya alól további kivételeket engedélyezzenek a jogalkalmazók, feltéve, hogy az érintett körre valamelyik Szerződő Állam joga marad, illetve válik alkalmazandóvá.

A különleges rendelkezések négy fejezetben hangolják össze a nemzeti szabályozórendszereket, eljárásokat - ezek az alábbi ellátásokat érintik: a természetbeni egészségügyi, valamint a betegség és anyaság esetén járó ellátások; a munkahelyi balesetek és foglalkozási megbetegedések esetén járó ellátások; a nyugellátások (öregség és halál esetén járó nyugellátások, továbbá az albán rokkantsági nyugellátás); valamint a magyar jogszabályok szerinti megváltozott munkaképességű személyek ellátásai.

Az Egyezmény lehetőséget biztosít az egyik Szerződő Fél joga szerint egészségügyi szolgáltatások igénybevételére jogosult személyi kör részére a másik Szerződő Fél területén történő ideiglenes tartózkodás során az egészségügyi ellátások igénybevételére, lehetőséget nyújt továbbá - a teherviselő szerv előzetes engedélyével - tervezett orvosi ellátások igénybevételére is, minden esetben az első Szerződő Fél végső teherviselése mellett.

Az ellátásokra vonatkozó különleges rendelkezések 1. fejezete (14-19. cikk) körében a biztosítás szerinti országtól eltérő országban való ideiglenes és huzamos tartózkodás idején a természetbeni egészségügyi, valamint betegség és anyaság esetén járó - természetbeni és pénzbeli - ellátások igénybevételének szabályait tartalmazza az Egyezmény. Az érintett ellátások nyújtásának végső teherviselője a biztosított/jogosult személy esetében az az egészségbiztosító lesz, amelynél az illető személy biztosítottnak minősül vagy jogosultságot szerzett, és nem attól függ, hogy melyik ország területén vett ellátást igénybe. Ennek megfelelően a biztosítási elvet figyelembe véve mindegyik fél a saját biztosítottja esetében jelentkező ellátások nyújtásával összefüggő pénzügyi terheket viseli.

A 2. fejezet (20-23. cikk) keretében a munkahelyi baleset és foglalkozási megbetegedés esetén járó ellátások speciális szabályai kerülnek meghatározásra. A fejezet rendezi a munkahelyi balesetek és foglalkozási balesetek esetén alkalmazandó jogra, az egészségre veszélyes foglalkozások figyelembevételére, az ellátások nyújtásának módjára, illetve a költségek megtérítésének módjára vonatkozó szabályokat.

A 3. fejezet cikkei (24-28. cikkek) az öregség, a halál és a rokkantság (megváltozott munkaképesség) esetén járó ellátásokra vonatkozó rendelkezéseket szabályozzák. E fejezet legfontosabb szabályozási pontja, hogy a modern szociális biztonsági egyezményes elvek szerint az ellátások megállapítása arányosan (a pro rata temporis elv alapján) történik. Abban az esetben, ha a nyugellátásra való jogosultságot nem lehet megszerezni a kizárólag egyik szerződő államban megszerzett szolgálati idő alapján, lehetőség nyílik arra, hogy az egyes országok ellátást nyújtó illetékes intézményei figyelembe vegyék a másik ország biztosítási rendszerében szerzett szolgálati időt is. Amennyiben a jogosultság még így sem áll fenn, úgy speciális esetekben lehetőség van harmadik országban szerzett szolgálati idő figyelembe vételére is. Az Egyezmény alapján alkalmazandó nyugdíj megállapítási szabályok révén a magyar és az albán illetékes intézmények az általuk alkalmazott jogszabályok szerint megszerzett szolgálati időket arányosítják a két országban megszerzett szolgálati idők összegéhez. Ezt az arányt ezt követően érvényesítik azon (elméleti) összeg tekintetében, amelyet akkor állapítanának meg, ha az összeszámított szolgálati időket kizárólag a saját területükön szerezte volna a biztosított.

Mivel a magyar jogszabályok hatálya alatt 2012. január 1-jétől a rokkantsági kockázat nem a nyugellátások keretében kerül kezelésre, rendszerszerűen a 4. fejezetben kerülnek rögzítésre a Magyarországon nyújtott megváltozott munkaképességű személyek ellátásainak megállapítására vonatkozó szabályok. Az Albán Köztársaság jogszabályai alapján továbbra is a nyugdíjbiztosítás keretében kerülnek megállapításra és folyósításra a rokkantsági kockázaton alapuló ellátások, melyekre a 3. fejezetben foglalt kétoldalú szabályok irányadók.

Ezeknek a normáknak a magyar szabályokkal való összehangolása érdekében - az európai uniós elvekkel összhangban - az Egyezmény szabályozza (29. cikk) a megváltozott munkaképességű személyek ellátásainak megállapítására vonatkozó specifikus jogokat és eljárásokat. Az Egyezményben rögzített koordinációs szabályok a megváltozott munkaképességű személyek részére biztosított ellátások tekintetében olyan megoldásokat tartalmaznak, amelyek azokat a nemzeti törekvéseket szolgálják, amelyek meghatározóan a munkavállalóknak a nemzeti munkaerőpiacra történő visszavezetését teszik lehetővé a nemzeti szabályozórendszerekben.

Az Egyezmény a IV. rész vegyes rendelkezéseiben (30-44. cikkek) szabályozza az összekötő szervek kijelölésére vonatkozó előírásokat (30. cikk), az Egyezmény végrehajtásához szükséges formanyomtatványokkal, részletes eljárásokkal összefüggő rendelkezést (31. cikk), a pénzbeli ellátások folyósításának szabályait (32. cikk), a statisztikai adatok cseréje tekintetében követendő eljárást (33. cikk), az igazgatási együttműködés elveit (34. cikk), továbbá az orvosi információkra és orvosi vizsgálatokra vonatkozó rendelkezéseket (35. cikk), a kérelmek azonos elbírálásának, valamint feldolgozásának szabályait (36-37. cikk).

Az Egyezmény rendelkezik a végrehajtható döntések és az okiratok elismeréséről (38. cikk), a kézbesítés és a kapcsolattartás nyelveiről (39. cikk). Az Egyezmény az adatvédelem vonatkozásában részletes, az információs önrendelkezési jogról és az információszabadságról szóló 2011. évi CXII. törvény rendelkezéseivel összhangban álló rendelkezéseket állapít meg (40. cikk). Az Egyezmény - az ellátások tekintetében irányadó pénznemekre és átszámítási árfolyamokra irányadó előírásokon (41. cikk) túlmenően - rögzíti a jogalap nélkül folyósított ellátások visszatérítésének szabályait (42. cikk), tartalmazza úgyszintén a vitás kérdések rendezésének elvei (43. cikk) tekintetében alkalmazandó szabályokat is. A 44. cikk megteremti annak lehetőségét, hogy a Szerződő Felek az Egyezmény szerves részét képező külön mellékletben („Egyéb eljárási rendelkezések”) szabályozzanak az Egyezmény végrehajtásához kapcsolódó egyes részletes eljárásjogi kérdéseket.

Az V. rész átmeneti és záró rendelkezései között (45-48. cikkek) az Egyezménnyel összefüggő igényjogosultságra vonatkozó speciális előírások, az Egyezmény hatálybalépésére és időbeli hatályára, továbbá Magyarország európai uniós kötelezettségeinek érvényre juttatására vonatkozó szabályok kerülnek megjelenítésre.

Az Egyezményben alkalmazott szociális biztonsági koordinációs rendelkezések teljes mértékben összhangban vannak az Európai Unió joga szerinti szabályozás elveivel, és az Európai Unió Bírósága által C-55/00. sz. Gottardo ügyben hozott ítéletében foglaltakkal. Az Egyezmény ún. EU klauzula révén kimondja, hogy az Egyezmény nem befolyásolja azokat a kötelezettségeket, amelyek Magyarország Európai Uniós tagságából fakadnak. A fenti cikk Egyezményben való megjelenítésével Magyarország eleget tesz a szociális biztonsági rendszerek koordinálásáról szóló, 2004. április 29-i 883/2004/EK európai parlamenti és tanácsi rendelet 72. cikk a) pontja alapján az igazgatási bizottság által elfogadott, H1. számú ajánlásban foglaltaknak.

Az Egyezmény Eljárási Rendelkezések című Mellékletében az Egyezmény végrehajtását segítő, részben eljárásjogi szabályok kerültek rögzítésre. A tárgyalások során egyetértés született abban, hogy azok az Egyezmény mellékletét képezzék. Az érintett rendelkezésekben rögzítésre kerülnek az Egyezmény végrehajtásában szerepet vállaló összekötő szervek és illetékes intézmények (1-2. pont), valamint az ellátásokra, orvosi vizsgálatokra vonatkozó részletes - alapvetően az eljáró szervek egymás közötti kapcsolatában is jelentőséggel bíró - eljárásjogi szabályok (3-9. pont).

A 4. §-hoz

A törvény a kihirdetését követő napon lép hatályba, azzal a kivétellel, hogy a 3. §, azaz az Egyezmény, a mindkét ország törvényhozó testületének döntését követően a kötelező hatály elismeréséről (megerősítésről) szóló utolsó értesítés megküldésének hónapját követő negyedik hónap első napján lép hatályba. A lefolytatott szükséges belső eljárásról a Szerződő Felek írásban, diplomáciai úton értesítik egymást.