2020. évi CXXIX. törvény végső előterjesztői indokolása

a Magyarország Kormánya és a Lengyel Köztársaság Kormánya között a kölcsönös vízumképviseletről szóló Megállapodás módosításáról szóló megállapodás kihirdetéséről

-----STARTING---POINT---ALTALANOS---

Általános indokolás

A javaslat célja a Magyarország Kormánya és a Lengyel Köztársaság Kormánya között a kölcsönös vízumképviseletről szóló Megállapodás módosításáról szóló Megállapodás szövegének kihirdetése.

A megállapodás módosítását a Lengyel Köztársaság Külügyminisztériuma 2020. február 25-én kelt DK.3301.28.2019/16 számú jegyzékében kezdeményezte.

A Megállapodás célja a megváltozott uniós szabályozásnak való megfelelés. A Közösségi Vízumkódex (810/2009/EK rendelet) legújabb módosítása [(EU) 2019/1155 rendelet] alapján a vízumkérelemről való döntést megelőző előzetes konzultáció lefolytatása a képviselő fél kizárólagos felelőssége lett.

Magyarország Kormánya a fentiek alapján kezdeményezi a szerződés kötelező hatályának elismerésére való felhatalmazás megadását a kihirdetéséről szóló törvény tervezetének az Országgyűléshez történő benyújtásával.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Részletes indokolás

Az 1. §-hoz

A nemzetközi szerződésekkel kapcsolatos eljárásról szóló 2005. évi L. törvény (továbbiakban: Nsztv.) 7. § (1) bekezdés a) pontjára, illetve 7. § (2) bekezdésére figyelemmel, a Megállapodás kötelező hatályának elismerésére az Országgyűlés ad felhatalmazást, és az törvénnyel kerül kihirdetésre, mivel az abban szabályozott tárgykör az Országgyűlés hatáskörébe tartozik.

A 2. §-hoz

A Megállapodást az Nsztv. 9. § (1) bekezdése értelmében törvénnyel szükséges kihirdetni.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvényjavaslat e szakasza tartalmazza a belső jogba transzformált Megállapodás hiteles magyar és - annak a Megállapodás záró rendelkezései szerinti értelmezési elsőbbsége miatt - angol nyelvű szövegét.

A Megállapodás hatálybalépését követően a vízumképviseletet ellátó fél fog felelni a Vízumkódex (810/2009/EK rendelet) legújabb módosítása [(EU) 2019/1155 rendelet] alapján a vízumképviseletben átvett, a Vízumkódex 22. cikkében meghatározott előzetes konzultációs eljárás lefolytatásáért. Ez korábban a képviselt fél hatásköre volt, amely a gyakorlatban úgy valósult meg, hogy a képviselő fél a vízumkérelem adatait biztonságos csatornán továbbította a képviselt fél központi vízumhatóságához, amely elindította a schengeni tagállamok felé a konzultációs eljárást. Az eljárás eredményéről a képviselt fél tájékoztatta a képviselőt.

A Megállapodás biztosítja a Szerződő Feleknek azt a jogát, hogy a rövid távú beutazásra jogosító egységes schengeni vízumot kiállítsák egymás nevében eljárva azon kérelmezőknek, amelyek megfelelnek a schengeni joganyagban lefektetett szabályoknak. A Szerződő Felek a jelen Megállapodás alkalmazását bármikor, részben vagy egészben felfüggeszthetik. A felfüggesztés kezdő és befejező időpontját diplomáciai úton kell közölni, és a felfüggesztés az értesítést követő harminc (30) nap elteltével veszi kezdetét, hacsak a Szerződő Felek másként nem állapodnak meg.

A Szerződő Felek a Megállapodás végrehajtása során felmerülő vitákat és nézeteltéréseket diplomáciai úton rendezik.

A 4. §-hoz

A törvény a kihirdetését követő napon lép hatályba. A Szerződő Felek a Megállapodásban foglaltak szerint vállalják azoknak a belső jogi eljárásoknak a lefolytatását, melyek a jelen Megállapodás hatályba lépéséhez szükségesek. A jelen Megállapodás - összhangban a lengyel fél DK.3301.28.2019/16 számú szóbeli jegyzékében lefektetett eljárással - azon diplomáciai csatornákon keresztül megküldött utolsó írásos értesítés kézhezvételét követő hónap első napján lép hatályba, melyben a Szerződő Felek értesítik egymást a jelen Megállapodás hatályba lépéséhez szükséges belső jogi eljárás lefolytatásáról.

A Megállapodás hatálybalépésének naptári napját, továbbá a kihirdető jogszabálynak a Megállapodás kihirdetéséről rendelkező 2. § és 3. §-a hatálybalépésnek naptári napját a külpolitikáért felelős miniszter - annak ismertté válását követően - a Magyar Közlönyben közzétett közleményével állapítja meg, amikor az ismeretessé válik.

Az 5. §-hoz

Az Nsztv. 10. § (1) bekezdés f) pontja alapján a törvény tartalmazza a szerződés végrehajtásáért felelős szerv megjelölését.

A 6. §-hoz

Az Nsztv. 12/A. § (2) bekezdése alapján az egységes szerkezetű szöveget közzé kell tenni a Nemzeti Jogszabálytárban.