2013. évi CCXXX. törvény indokolása

Magyarország 2014. évi központi költségvetéséről

-----STARTING---POINT---ALTALANOS---

Általános indokolás

I. A kormányzat gazdaságpolitikájának fő vonásai, az államháztartás alakulása a 2014. évben

1. A kormányzat gazdaságpolitikája

A kormányváltás óta a gazdaságpolitika célja továbbra is az államadósság csökkentése, a költségvetési hiány 3% alatt tartása, a foglalkoztatás bővítése, a versenyképesség javítása és a kiegyensúlyozott gazdasági növekedés biztosítása. Ennek érdekében a Kormány az elmúlt 3 és fél évben jelentős strukturális átalakításokat hajtott végre, többek között a munkaerőpiac, a nyugdíjrendszer, az adórendszer, az oktatás és a közigazgatás területén.

Az eredmények azt mutatják, hogy a költségvetési és pénzügyi egyensúly helyreállítására, az államadósság csökkentésére, valamint a munkaerőpiac keresleti és kínálati alkalmazkodására, a gazdasági növekedés újraindítására irányuló törekvések már meghozták az elvárt pozitív fordulatot.

A Kormány intézkedéseinek hatására a költségvetési hiány és a GDP-arányos államadósság érdemben csökkent az elmúlt 3 és fél évben. A Kormány költségvetési hiányt visszaszorító erőfeszítéseinek eredményeképp az államháztartás GDP-arányos egyenlege európai összehasonlításban is kedvezően alakult az elmúlt években. Az elért eredmények jelentőségét bizonyítja, hogy Magyarország 2013 júniusában kikerült a 2004 óta fennálló túlzott deficit eljárás alól.

A Kormány és az Országgyűlés eddigi intézkedései, valamint a magyar gazdaság növekvő teljesítménye együttesen lehetővé teszi, hogy az államháztartás uniós módszertan szerinti hiánya a következő években is tartósan 3% alatt maradjon. A Kormány fenntartható költségvetési pályát biztosító gazdaságpolitikáját a pénzügyi piacok is elismerik. Ennek kézzelfogható jele, hogy az államadósság finanszírozási költsége számottevően csökkent, és az állampapírhozamok is rekord alacsony szintre süllyedtek az elmúlt időszakban, új történelmi minimumhozamok alakultak ki az állampapírok piacán. Egy sikeres gazdasághoz nem csak az állam adósságának leépítésére van szükség, hanem a magánszektor adósságát is egészséges szintre kell csökkenteni. Ennek érdekében megkezdődött a magánszektor jelentős mértékűre duzzadt adósságának leépítése. Elmondható, hogy a lakossági megtakarítások emelkednek, a fizetési mérleg egyenlege pedig tartósan pozitív tartományba került, azaz több árut és szolgáltatást exportálunk, mint amennyit behozunk az országba. Ennek köszönhetően a korábbi időszakokkal ellentétben a pénz nem ki-, hanem beáramlik az országba, ezzel is gazdagítva az itthon működő vállalkozásokat, a gazdaság teljesítményét.

A fegyelmezett fiskális politika, a külső egyensúly jelentős javulása, az állam és háztartások eladósodottságának mérséklődése mind hozzájárult ahhoz, hogy a magyar gazdaság immár fenntartható növekedési pályára állt, és az ország sérülékenysége folyamatosan csökkenjen.

A legfrissebb makrogazdasági adatok arról tanúskodnak, hogy a magyar gazdaságban bekövetkezett a növekedési fordulat. 2013-ban beindult a gazdasági növekedés, az év egészére 0,9%-os GDP-növekedés valószínűsíthető. A növekedést nagymértékben támogatja, hogy a kormányzati intézkedések következtében a lakosság rendelkezésre álló jövedelme emelkedik, ami élénkíti a fogyasztást. A lakosság keresletnövekedését segíti a rezsicsökkentés, a devizahitelesek terheinek csökkentése, a reálbérek és a reáljövedelmek emelkedése, továbbá a foglalkoztatás fokozatos növekedése. E kedvező hatások az év hátralevő részében tovább erősödhetnek, támogatva ezzel a háztartások fogyasztásának bővülését.

A fogyasztási kereslet fellendülése mellett a beruházások is növekedésnek indultak 2013-ban, mely elsősorban az infrastrukturális projektek kivitelezésének köszönhető. Az év második felétől ugyanakkor az MNB hitelprogramjának beindulása, illetve a külső kereslet kedvező alakulása is hozzájárulhat a vállalati beruházási aktivitás élénküléséhez.

A külpiaci kereslet élénkülése, ezzel párhuzamosan pedig a feldolgozóipari termelés és kivitel fokozódása várható az év második felében. Ebben jelentős szerepet játszik a járműgyártás folyamatosan bővülő kibocsátása. Az év egészében a nettó export is pozitívan járulhat hozzá a gazdasági növekedéshez, így 2013-ban a GDP minden felhasználási komponense növekedést mutathat.

A Munkahelyvédelmi Akcióterv, a közfoglalkoztatási programok kiterjesztésének eredményeképpen pozitív tendencia figyelhető meg a munkaerőpiacon is: a foglalkoztatottak és az aktívak száma jelentősen meghaladja a válság előtti szintet. Ezzel párhuzamosan a munkanélküliségi ráta is folyamatosan csökken, közel négy éves mélypontjára süllyedt. A kedvező folyamathoz hozzájárult továbbá a munkavállalást ösztönző eszközrendszer átalakítása.

2014-től kezdve az idei évben beindult kedvező folyamatok tovább erősödhetnek, és a gazdasági növekedés szerkezete egyre kiegyensúlyozottabbá válik. Az év egészében 2%-os GDP-növekedés prognosztizálható.

A pedagógusbér-emelés, a rezsicsökkentés, a foglalkoztatottság bővülése, ezáltal pedig a reáljövedelmek emelkedése következtében a háztartások fogyasztási kiadása várhatóan 1,9%-kal növekszik jövőre. A belső kereslet így 2014-ben egyre nagyobb mértékben járul hozzá a gazdaság növekedéséhez. A közösségi fogyasztás az idei évhez képest változatlan marad. Az alacsony kamatkörnyezet, a kedvezményes vállalati hitelek és az uniós források hatékonyabb felhasználása következtében a beruházási aktivitás tovább élénkülhet: a nemzetgazdasági bruttó állóeszköz-felhalmozás 5,9%-os növekedése prognosztizálható a 2014. évre.

Az európai konjunktúrával párhuzamosan a külső kereslet, azaz az export erőteljes növekedése várható. Ehhez jelentős mértékben hozzájárul az is, hogy a kibővült autóipari kapacitások lehetővé teszik a termelés dinamikus bővülését. Ugyanakkor a belföldi felhasználás élénkülésének eredményeként 2014-ben az import valamivel nagyobb mértékben bővülhet, mint az export, így a korábbi évektől eltérően a nettó export hozzájárulása a GDP-hez várhatóan visszafogottabb lesz.

A kiegyensúlyozott növekedést a fogyasztói árak mérsékelt emelkedése, az inflációs ráta alacsony volta is támogatja az elkövetkező időszakban. A munkerőpiacot érintő kormányzati intézkedések mellett jövőre a kedvező gazdasági környezet is hozzájárul a versenyszféra foglalkoztatottságának bővüléséhez.

2. Az államháztartás céljai és keretei

2.1. Általános szempontok

Az Alaptörvénnyel és a Magyarország gazdasági stabilitásáról szóló sarkalatos törvénnyel összhangban a költségvetési politikának kiemelt prioritása az előző időszakból örökölt államháztartási hiány és ezzel együtt a magas államadósság csökkentése. A Kormány elsődleges törekvése, hogy mindezek biztosításával Magyarország gazdasági fejlettsége, illetve foglakoztatási rátája folyamatosan növekedjen.

Az elmúlt években a kormányzat sikeres pénzügyi és költségvetési stabilizációt hajtott végre olyan nemzetközi és európai gazdasági és pénzügyi körülmények közepette, amelyeket az euróövezeti adósságválság kiéleződése és fokozatos, lassan elnyúló lecsillapodása jellemzett. Magyarország azon kevés európai ország közé tartozik, mely csökkenteni tudja államadósságát.

A Kormány továbbra is elkötelezett a GDP-arányosan 3% alatti költségvetési hiány, valamint az államadósság tartósan csökkenő pályájának biztosítása mellett a gazdasági növekedés ezen keretek közti feltételeinek elérésében. Ezzel összhangban - a bevételek alacsonyabb infláció miatti visszafogottabb növekedésével összefüggésben - felülvizsgálta a Konvergencia programban szereplő hiánypályáját, és a 2014. évre vonatkozóan a GDP arányában 2,9%-ra módosította az európai uniós módszertan szerinti hiánycélját. Az előre nem várt kockázatok kivédése érdekében az Országvédelmi Alap előirányzata ismételten, jelentős összeggel megképezésre kerül.

A 2014. évi költségvetési törvény az Országgyűlés és a Kormány eddigi döntéseit, a Széll Kálmán Terv eredményeit, az egykulcsos családi adórendszer bevezetésének hatásait, a Munkahelyvédelmi Akcióterv intézkedéseit, a Népesedéspolitikai program célkitűzéseit, valamint az állami feladatellátás átalakításának eredményeit egyaránt alapul veszi.

Emellett a törvény a következő főbb szempontokra épül:

- a Népesedéspolitikai program kapcsán egyrészt a családtámogatások rugalmasabbá tételével összefüggésben többletforrásokat tartalmaz a költségvetés, másrészt a családi adókedvezmény igénybevételének kiterjesztésével számottevő járulékbevétel-csökkenéssel is számol a törvény. Tartalmazza továbbá a diákhitel-tartozások részleges elengedésének pénzügyi hatásait is;

- a nyugdíjak és nyugdíjszerű ellátások továbbra is megőrzik reálértéküket, a várható infláció mértékével emelkednek, a nyugdíjkiadások emellett figyelembe veszik a létszámváltozásból fakadó többleteket is;

- a közoktatásban a köznevelési törvényben elfogadott szempontok alapján és módon illetményalap-növelésre kerül sor 2014-ben;

- a közfoglalkoztatás terén a Start-munkaprogram lehetőségei bővülnek, az előző évhez képest többletforrás kerül biztosításra a költségvetésben a foglalkoztatás növelése érdekében, mindezek mellett új programok is indulnak;

- a Munkahelyvédelmi Akcióterv keretében bevezetett foglalkoztatást segítő kedvezmények továbbra is biztosítottak maradnak;

- az egészségügy területén a gyógyító-megelőző ellátásnál több mint 50 milliárd forintos többletforrás áll rendelkezésre a 2013. évhez képest;

- az uniós források maximális felhasználását segítik egyrészt a 2014-2020 programidőszakban rendelkezésre álló új pénzeszközök, valamint az előző programidőszak által biztosított források, részben az önerő biztosításán keresztül;

- a kamatkiadások csökkennek az előző évhez képest, amely elsősorban a piaci hozamcsökkenés következménye;

- a lakásépítési támogatások növekednek az Otthonteremtési program bővülésével és az árfolyamgát iránti érdeklődés növekedésével egyidejűleg;

- végezetül a költségvetés - a hiány tartását biztosító garanciális elemként - 100,0 milliárd forintos extra tartalékot (Országvédelmi Alapot) tartalmaz.

A 2014. évi költségvetés-politika legfontosabb célja az új Népesedéspolitikai program végrehajtása, és a családi adózás kiterjesztése, a foglakoztatás élénkítése, valamint a közszolgáltatások minőségének javítása. Mindezek biztosítására az alábbi fő területeket kezeli hangsúlyosan a 2014. évi költségvetési törvény.

2.2. A Kormány által prioritásként kezelt főbb területek

2.2.1. A foglalkoztatás élénkítése, közfoglalkoztatás

A Kormány a közfoglalkoztatás rendszerének kiterjesztésével megteremtette a lehetőséget az elsődleges munkaerőpiacról kiszorultak számára. A 2014. évnek az elmúlt évekhez hasonlóan kiemelt pontja a Start-munkaprogram folytatása. A 2014. évi célkitűzés, hogy e program keretében mintegy 250-300 ezer ember elhelyezkedjen a munka világában. A program gyökerei már 2010-ben megfogalmazásra kerültek: a munkába való visszavezetés eszközeinek kialakítása, a közfoglalkoztatás révén széles tömegek megmozgatása, mely által javul a hátrányos helyzetű csoportok foglalkoztatottsága. A közfoglalkoztatási programmal a munkaerőpiacon hátrányban lévők, az alacsony iskolai végzettségűek, a tartósan munka nélkül lévők, valamint a megváltozott munkaképességű személyek foglalkoztatását és foglalkoztathatóságát kívánja növelni a Kormány. További cél, hogy a segély és a munkaerő-piaci minimálbér között megállapított bérezési rendszerrel fokozza az álláskeresési aktivitást. A program átfogó célja, hogy elősegítse a versenyszférába, az elsődleges munkaerőpiacra történő visszatérést.

A Start-munkaprogram finanszírozása 2014-ben is a Nemzeti Foglalkoztatási Alapból valósul meg. A 2014. évi költségvetés tervezetében az Alap költségvetésében a Start-munkaprogramra közel 184 milliárd forint áll rendelkezésre. Országos és kistérségi mintaprogramok indulhatnak újra, mindemellett az önkormányzati közfoglalkoztatási programok és a szociális földprogramok finanszírozására továbbra is lehetőség nyílik. A kistérségi Startmunka mintaprogramok megvalósításánál - az előző két év után - már szükségessé válik a szociális szövetkezetté alakulás útjára lépő települések önálló gazdálkodása kialakításának elősegítése.

A Kormány szándéka, hogy a foglalkoztatási szempontból kritikus téli időszakban is biztosíthatóvá váljon az álláskeresők munkához, jövedelemhez juttatása. Így téli közfoglalkoztatási program kerül kialakításra 2013. november 1. és 2014. április 30. között, valamint 2014. év végén. Ezt szolgálja a 2014. évben az előző évi előirányzatot 30,0 milliárd forinttal meghaladó forrás.

2.2.2. Népesedéspolitikai program elemei

A Kormány kiemelt célkitűzései közé tartozik a családok támogatása és a gyermekvállalás elősegítése. A 2010-ben végrehajtott családbarát fordulat éreztette hatását a népesedési adatokban: a két éven át tartó drasztikus visszaesés után 2011 második felében, valamint a 2012. év egészében már 2,6%-kal növekedett az élveszületések száma, és ezzel párhuzamosan több házasságkötésre került sor.

Az intézkedéssorozat folytatása szükséges, mert ha a jelenleg még gyermekvállalási korban lévő, 1973-77 között született, azaz jelenleg 35-40 éves nagy létszámú korosztály körében nem emelkedik a gyermekvállalási hajlandóság, az őket követő alacsonyabb létszámú generáció már nehezen lesz képes fordítani a termékenységi trendeken.

A tervezett intézkedések célja, hogy Magyarországon egy olyan támogatási rendszer alakuljon ki, amely igazodik a különféle családi típusok és élethelyzetek által jelentett eltérő életpályákhoz, ezzel is szolgálva a tervezett gyermekek megszületését. A családtámogatási ellátások átalakítása abba az irányba hat, hogy az állami támogatások, szolgáltatások rugalmasabban támogassák a gyermekvállalást tervező családokat.

Egyik jelentős, családokat segítő intézkedés jövőre, hogy a személyi jövedelemadóból az adóalaphiány miatt nem érvényesített családi kedvezményt a magánszemélyek a családi adózás kiterjesztése révén a 7%-os egyéni egészségbiztosítási járulékból és a 10%-os nyugdíjjárulékból családi járulékkedvezményként érvényesíthetik.

2014-től új elemként jelennek meg továbbá a diákhitel-tartozások részleges elengedésével kapcsolatos kiadások, melyre 4,0 milliárd forintot irányoz elő a jövő évi költségvetés. A hiteltartozás elengedésének célja, hogy szüléskor csökkentse az édesanyákat (a gyermek gondviselőit) terhelő, még hátralévő Diákhitel 2 tartozás nagyságát. Az anyák támogatása mellett hasonló, a Diákhitel 2-re vonatkozó hitelleírási rendszer kerülne bevezetésre a Magyarországon a gyermekkel együtt élő apák esetén is. A Diákhitel 1 esetében pedig fix összegű hite1-jóváírás érvényesül.

2.2.3. Devizahitelesek megsegítése

A Kormány 2010-ben történt hivatalba lépése óta kiemelten kezeli a devizahitelesek ügyét. Az előző kormányok alatt a lakosság súlyosan eladósodott, a devizahitelezésből származó terhek sok százezer ember mindennapi életét lehetetlenítette el, a terhek egyre súlyosabb problémákat okoznak. A Kormány ezért arra törekszik, hogy kivezesse a lakosságot az adósságcsapdából. A cél érdekében meghozott számos intézkedés eredményeképpen jelentősen mérséklődött a hitelállomány. Ugyanakkor 2013. június végén továbbra is 2061,0 milliárd forint lakáscélú és 1968,0 milliárd forint szabad felhasználású (elsősorban lakásfelújítási vagy bővítési célra felhasznált), tehát összesen 4029,0 milliárd forint összegű, jelzálogfedezet mellett nyújtott, devizaalapú, jellemzően svájci frankhoz kötött hitel (a továbbiakban: devizaalapú hitel) maradt. A Kormány számára a prioritást az e hitelekből eredő, a lakosságra nehezedő terhek jelentős és tartós csökkentése jelenti. A devizaalapú hitelek az általuk kiváltott súlyos társadalmi és morális problémákon túl, tisztán gazdasági szempontból több oldalról is lassítják a növekedési fordulat felgyorsulását:

- egyrészről a magasabb árfolyam miatt a hitelfelvevő lakosság terhei jelentősen megemelkedtek, ami miatt jelentősen csökkent a fogyasztás;

- másrészről, annak ellenére, hogy a bankok a teljes árfolyamkockázatot az ügyfelekre hárították, a törlesztőrészletek emelkedése miatt fizetésképtelen hitelfelvevők esetében az árfolyamkockázat a pénzintézetek részére hitelkockázattá vált. Ez a folyamat lassítja a banki hitelezési aktivitás helyreállását, így visszafogja a gazdasági növekedést, sőt a pénzügyi stabilitást is veszélyezteti.

A költségvetés tartalmazza az eddigi devizahiteleseket segítő programok költségvetési fedezetét.

2.2.4. Köznevelés, pedagógus-életpályamodell

Az Országgyűlés még 2013-ban vállalt garanciát a nemzeti köznevelésről szóló 2011. évi CXC. törvény módosításával a pedagógusok új illetmény-előmeneteli rendszerének - a pedagógus-életpálya - teljes körű, ütemezett bevezetésére. Ennek értelmében első lépésként 2013 szeptemberében a várható teljes keresetnövekedés kiadásainak 60%-át, majd 2017 szeptemberéig bezárólag, a tanév indításakor, évente további 10-10%-át biztosítja a költségvetés a pedagógustársadalom anyagi megbecsülésének érdekében.

2014 az életpálya bevezetésének első teljes éve. A fenti jogszabályi kötelezettségekkel összhangban a törvény mintegy 160 ezer pedagógus számára, összesen 153,4 milliárd forint többletkiadást nyújt a köznevelés ágazatába - az állami, önkormányzati és más intézményfenntartók támogatási előirányzataiba - beépíteni, figyelemmel a 2014/2015. tanév indításától tovább növelt bérek jövő évi kifizetésének forrására is.

Az új köznevelési rendszer végrehajtása érdekében 2013 októberétől alapvető változás történik a nem állami/nem önkormányzati feladatellátás finanszírozása területén. Az állami/önkormányzati intézményrendszerrel valóban azonos pénzügyi feltételek megteremtése érdekében a korábbi - sok vitát kiváltó - pénzellátási gyakorlatot átlagbéralapú finanszírozás váltja fel, amit az egyházak és a nemzetiségi önkormányzatok számára további működési támogatás egészít ki. A törvény tartalmazza a 2014. évre - az egyes támogatási formák szerint - a jogosultakat megillető fajlagos értékeket, azok felhasználásának és elszámolásának szabályait. Az új megoldás szerves részét képezi a hitoktatás sajátos támogatása is, ami az oktatók bérére és a tankönyvekkel kapcsolatos kiadásokhoz való hozzájárulásra terjed ki.

2.2.5. Kultúra

A Kormány kiemelten kezeli a kultúra támogatását, melyre a központi költségvetésben biztosított támogatások döntően az Emberi Erőforrások Minisztériuma fejezetében állnak rendelkezésre. A minisztérium intézményfenntartóként és támogatóként is törekszik a kultúrához való minél szélesebb körű hozzáférés biztosítására. Saját intézményei mellett jelentős támogatást nyújt számos előadó-művészeti és egyéb kulturális feladatot ellátó szervezet számára. A Kormány - 2013. évi döntéseinek megfelelően - 2014-ben kiemelten támogatja a Budapesti Tavaszi és Őszi Fesztivál megrendezését, valamint hozzájárul a Budapest Music Center és a Robert Capa Kortárs Fotográfiai Központ működéséhez is. Az Emberi Erőforrások Minisztériuma kulturális ágazata mellett jelentős forrást biztosít a Magyar Művészeti Akadémia támogatására, a Nemzeti Kulturális Alap törvényben meghatározott feladatainak ellátására, valamint a Magyar Nemzeti Filmalapon keresztül a filmgyártással összefüggő tevékenységek támogatására.

Mindezek mellett a központi költségvetés hozzájárul az önkormányzatok könyvtári, közművelődési és múzeumi feladatainak ellátásához is, továbbá támogatja az előadó-művészeti törvény alapján az önkormányzati fenntartású vagy önkormányzattal közszolgáltatási szerződést kötött előadó-művészeti szervezeteket (színházak, táncegyüttesek, zenekarok).

2.2.6. Sport támogatása

A Kormány - gazdaságpolitikájának megfelelően - kiemelt ágazatként tekint az ifjúság és a sport támogatására. A központi költségvetésben biztosított sportcélú támogatások döntően az Emberi Erőforrások Minisztériuma költségvetésében kerülnek biztosításra.

A Kormány a 2014. évben is elkötelezett a sportlétesítmények rekonstrukciója mellett. Ennek köszönhetően egyrészt a már megindult létesítményfejlesztések folytatódnak, így többek között a Nemzeti Olimpiai Központ, a Tüskecsarnok és uszoda, a Debreceni Nagyerdei Stadion és a Ferencvárosi Stadion ütemtervnek megfelelő fejlesztése valósul meg, másrészt új beruházások indulnak. Ez utóbbiak körébe tartoznak a 2017. évi Nyári Ifjúsági Olimpiai Fesztiválhoz, a 2021. évi Úszó-, Vízilabda-, Műugró, Műúszó és Nyíltvízi Világbajnoksághoz és a 16 kiemelt sportág eredményes működéséhez szükséges létesítményberuházások. Állami támogatásban részesülnek a Nemzeti Stadionfejlesztési Program keretében megvalósuló létesítményfejlesztések, a kiemelt diósgyőri, a székesfehérvári és a szombathelyi stadionberuházások, valamint néhány, a látvány-csapatsportágakhoz kötődő társasági adó-szabályokon keresztül megvalósuló sportlétesítmény-fejlesztéshez is segítséget nyújt az állam. 2014-ben a Kormány tornaterem-építési és tanuszoda-fejlesztési programot is indít.

A költségvetés a 2014. évben mindezekre mintegy 82 milliárd forint támogatást biztosít.

A Kormány emellett fontosnak tartja mind a sporteseményekre való felkészülés és az eredményes szereplés támogatását, mind pedig ezek méltó elismerését a sportolók és az edzők körében egyaránt. Ennek érdekében bevezette a kiemelt edzői státuszt és a Magyar Sportcsillagok Ösztöndíjat. Az egyes kimagasló sporteredmények állami jutalmáról szóló kormányrendelet alapján pedig az arra érdemes sportolók, edzők és sportszakemberek állami jutalomhoz és eredményességi támogatáshoz juthatnak.

A központi költségvetés hozzájárul továbbá az utánpótlás-nevelési, a diáksport (kiemelten a mindennapos testnevelés), a szabadidősport és a fogyatékkal élők sportjának támogatásához is.

Magyarország Kormánya 2014-ben is elkötelezetten támogatja a 16 kiemelt sportág (asztalitenisz, atlétika, birkózás, evezés, dzsúdó, kajak-kenu, kerékpár, korcsolya, ökölvívás, öttusa, röplabda, sportlövészet, tenisz, torna, úszás, vívás) sportágfejlesztési koncepcióján keresztül megvalósuló terveket, melyek eredményességéhez a központi költségvetésből biztosít forrást. A sportágfejlesztési programok megvalósítása szintén hozzájárul a versenysport, az utánpótlás-nevelés, a műhelytámogatás és ezek révén Magyarország sportbeli eredményességének fenntartásához, növeléséhez.

Az ágazat kapcsán kiemelendő még a látvány-csapatsportok támogatásának társaságiadó-szabályokon keresztül történő ösztönzése, mely a továbbiakban is megmarad.

2.2.7. A Beruházási Alap

A Kormány kiemelt prioritásként kezeli 2014-ben is (akárcsak tette azt 2013-ban) olyan beruházások megvalósítását, amelyek által gyarapodik a nemzeti vagyon, gazdagodnak az ország kulturális javai, javulnak a művelődéssel és sportolással kapcsolatos lehetőségek, hatékonyabbá tehető a közfeladatok ellátása, ezáltal az állampolgárok számára könnyebben elérhetővé válnak egyes közszolgáltatások.

Fontos azonban, hogy ezeknek az egyszeri, jelentős kiadást eredményező beruházásoknak a fedezete a költségvetés szokásos, jellemzően adó- vagy adójellegű bevételeitől elkülönült egyszeri, az állami vagyon értékesítéséhez kapcsolódó bevétel legyen. Másként megfogalmazva: az állami vagyon által megtermelt bevételt nem kívánja a Kormány intézmények működésére fordítani, hanem abból új értéket, új vagyonelemeket kíván teremteni.

2014-ben döntően a frekvencia-használati jog értékesítéséből származó bevétel tekinthető ilyen bevételnek, amely tehát e „Beruházási Alapban” ellensúlyozza az egyedi beruházások kiadásait.

Az alábbi táblázat ezen - a törvényben megjelenő - beruházásokat és a vele szembeállított bevételeket tartalmazza:

Beruházási Alap

 

 

 

 millió forintban

 KIADÁS:

 130 392,0

 

 I. ORSZÁGGYŰLÉS

 

 

 

 Kossuth Lajos tér rekonstrukciója (4. cím, 9. alcím)

 17 390,8

 

 VI. BÍRÓSÁGOK

 

 

 

 Pest Megyei Bíróság épület rekonstrukció (3. cím, 1. alcím, 1. jogcímcsoport)

 4 469,1

 

 

 Igazságszolgáltatás beruházásai (3. cím, 1. alcím, 2. jogcímcsoport)

 3 390,0

 

 IX. HELYI ÖNKORMÁNYZATOK TÁMOGATÁSAI

 

 

 

 A Miskolctapolcai Strandfürdő és környezete fejlesztésének támogatása (2. cím, 21. alcím)

 500,0

 

 X. KÖZIGAZGATÁSI ÉS IGAZSÁGÜGYI MINISZTÉRIUM

 

 

 

 Ludovika Campus (20. cím, 2. alcím, 41. jogcímcsoport)

 1 151,0

 

 

 Nagykovácsi Kastélypark Komplexum fejlesztése (20. cím, 2. alcím, 46. jogcímcsoport)

 985,0

 

 XII. VIDÉKFEJLESZTÉSI MINISZTÉRIUM

 

 

 

 Szilvásváradi Lovasközpont fejlesztése (20. cím, 1. alcím, 21. jogcímcsoport)

 1 470,7

 

 XVII. NEMZETI FEJLESZTÉSI MINISZTÉRIUM

 

 

 

 Egyedi kormánydöntésen alapuló közlekedési beruházások (20. cím, 31. alcím, 2. jogcímcsoport)

 332,0

 

 

 Országos közúthálózat és gyorsforgalmi úthálózat fejlesztés (20. cím, 31. alcím, 3. jogcímcsoport)

 1 364,0

 

 

 Vasúti hidak és acélszerkezetek felújítása (20. cím, 31. alcím, 6. jogcímcsoport)

 1 495,5

 

 XX. EMBERI ERŐFORRÁSOK MINISZTÉRIUMA

 

 

 

 Vári rekonstrukciók (Szent György tér, Mátyás-templom) (20. cím, 1. alcím, 4. jogcímcsoport, 2. jogcím)

 605,5

 

 

 Liszt Ferenc Zeneművészeti Egyetem (Zeneakadémia) történeti orgonáinak restaurálása (20. cím, 11. alcím, 17. jogcímcsoport)

 200,0

 

 

 Az MLSZ sportlétesítmények biztonságtechnikai fejlesztésével összefüggő feladatainak támogatása (20. cím, 24. alcím, 10. jogcímcsoport)

 714,0

 

 

 XIV. Nyári Európai Ifjúsági Olimpiai Fesztiválhoz (EYOF) kapcsolódó fejlesztések (20. cím, 24. alcím, 11. jogcímcsoport, 3. jogcím)

 1 549,0

 

 

 Győr Aréna beruházás támogatása (20. cím, 24. alcím, 11. jogcímcsoport, 4. jogcím)

 4 900,0

 

 

 Debreceni Nagyerdei Labdarúgó Stadion rekonstrukciójának, valamint a Nagyerdei Stadion Rekonstrukciós Kft. működésének támogatása (20. cím, 24. alcím, 13. jogcímcsoport, 2. jogcím)

 1 793,2

 

 

 Nemzeti Stadionfejlesztési Program megvalósítása (20. cím, 24. alcím, 14. jogcímcsoport)

 12 035,0

 

 

 Nemzeti Olimpiai Központ beruházás támogatása (20. cím, 24. alcím, 15. jogcímcsoport)

 20 268,6

 

 

 Tüskecsarnok és új uszodakomplexum beruházás támogatása (20. cím, 24. alcím, 16. jogcímcsoport)

 3 707,0

 

 

 Nemzeti Kézilabda Akadémia támogatása (20. cím, 24. alcím, 17. jogcímcsoport)

 2 315,3

 

 

 A 16 kiemelt sportág sportlétesítmény-fejlesztésének támogatása (20. cím, 24. alcím, 18. jogcímcsoport)

 4 020,6

 

 

 A 2021. évi Úszó-, Vízilabda-, Műugró, Műúszó és Nyíltvízi Világbajnokság megrendezéséhez kötődő sportlétesítmény-fejlesztések támogatása (20. cím, 24. alcím, 19. jogcímcsoport)

 2 000,0

 

 

 Szombathelyi sportcélú beruházások támogatása (Szombathelyi Haladás Stadion fejlesztésének támogatása) (20. cím, 24. alcím, 20. jogcímcsoport)

 4 625,8

 

 

 Székesfehérvári Sóstói Stadion fejlesztésének támogatása (20. cím, 24. alcím, 21. jogcímcsoport)

 4 500,0

 

 

 Diósgyőri Stadion fejlesztésének támogatása (20. cím, 24. alcím, 22. jogcímcsoport)

 1 750,0

 

 

 Budafoki Munkás Testedző Egyesület Sportcsarnoka fejlesztésének támogatása (20. cím, 24. alcím, 23. jogcímcsoport)

 606,5

 

 

 Nyíregyházi Bujtosi Szabadidő Csarnok fejlesztésének támogatása (20. cím, 24. alcím, 24. jogcímcsoport)

 2 098,0

 

 

 Mosonmagyaróvári Sportcsarnok beruházás támogatása (20. cím, 24. alcím, 25. jogcímcsoport)

 240,0

 

 

 Gabányi László Sportcsarnok fejlesztésének támogatása (20. cím, 24. alcím, 26. jogcímcsoport)

 120,0

 

 

 Nyéki Imre Uszoda fejlesztésének támogatása (20. cím, 24. alcím, 27. jogcímcsoport)

 120,0

 

 

 Mogyoródi úti Sporttelep fejlesztésének támogatása (20. cím, 24. alcím, 28. jogcímcsoport)

 200,0

 

 

 Tornaterem-építési program (20. cím, 24. alcím, 29. jogcímcsoport)

 3 000,0

 

 

 Tanuszoda-fejlesztési program (20. cím, 24. alcím, 30. jogcímcsoport)

 3 000,0

 

 

 MOME Campus - Kreatív Innovációs és Tudáspark kialakítása (20. cím, 25. alcím, 15. jogcímcsoport)

 3 041,4

 

 

 Klebelsberg kastély felújítása (20. cím, 25. alcím, 16. jogcímcsoport)

 620,0

 

 

 Dunamelléki Református Egyházkerület „Kárpátmedencei Református Fiatalok Háza” projektje (20. cím, 25. alcím, 17. jogcímcsoport)

 300,0

 

 

 Tiszáninneni Református Egyházkerület „Károlyi Gáspár program” (20. cím, 25. alcím, 18. jogcímcsoport)

 350,0

 

 

 Győri Evangélikus Egyházközség Insula Lutherana fejlesztés (20. cím, 25. alcím, 19. jogcímcsoport)

 420,0

 

 

 Egyházi épített örökség védelme és egyéb beruházások (20. cím, 55. alcím, 7. jogcímcsoport)

 1 350,0

 

 

 A Piarista Rend Magyar Tartománya fejlesztéseinek támogatása (20. cím, 55. alcím, 8. jogcímcsoport)

 1 200,0

 

 

 A debreceni református oktatási-nevelési intézményrendszer infrastrukturális fejlesztése (20. cím, 55. alcím, 11. jogcímcsoport)

 3 000,0

 

 

 Határon túli egyházi köznevelési intézmények fejlesztésének támogatása (20. cím, 55. alcím, 13. jogcímcsoport)

 600,0

 

 XXXIII. MAGYAR TUDOMÁNYOS AKADÉMIA

 

 

 

 MTA Bölcsészet- és Társadalomtudományok Kutatóháza létrehozása (7. cím, 15. alcím)

 3 600,0

 

 XLIII. AZ ÁLLAMI VAGYONNAL KAPCSOLATOS BEVÉTELEK ÉS KIADÁSOK

 

 

 

 Ferencvárosi labdarúgó stadion fejlesztése (2. cím, 1. alcím, 1. jogcímcsoport, 3. jogcím)

 8 394,0

 

 

 Nemzeti Lovarda fejlesztésével kapcsolatos kiadások (2. cím, 1. alcím, 8. jogcímcsoport)

 600,0

 BEVÉTEL:

 130 392,0

 

 XLIII. AZ ÁLLAMI VAGYONNAL KAPCSOLATOS BEVÉTELEK ÉS KIADÁSOK

 

 

 

 Az állami vagyonnal kapcsolatos bevételek egyes értékesítési bevételei (1. cím, 1. alcím)

 130 392,0

3. Adó- és járulékpolitikai célkitűzések

Az elmúlt években végrehajtott adószerkezeti átalakítások lezárultak. 2014-ben csak kisebb adóintézkedésekkel kell számolni, melyek a munkát terhelő adók további csökkentésére, a vállalkozói környezet javítására, valamint a gazdaság fehérítésére irányulnak.

A költségvetési hatásokat illetően a legjelentősebb változások az alábbiak:

A személyi jövedelemadó esetében a családi kedvezmény kiterjesztésével a Kormány lehetővé teszi, hogy a családosok a személyi jövedelemadóból igénybe nem vett kedvezményt az egyéni egészségbiztosítási járulékból és a nyugdíjjárulékból érvényesítsék. A személyi jövedelemadóból az adóalaphiány miatt nem érvényesített családi kedvezményt a magánszemélyek a 7%-os egyéni egészségbiztosítási járulékból és a 10%-os nyugdíjjárulékból családi járulékkedvezményként érvényesíthetik. A törvény közvetlenül a személyi jövedelemadó bevételeket nem érinti, hanem a személyi jövedelemadóból adóalaphiány miatt érvényesíteni nem tudott kedvezményt csökkenti.

Az általános forgalmi adó esetében az egyes mezőgazdasági termékekre alkalmazott fordított adózás eredetileg 2014. június 30-án lejáró rendelkezései 2018. december 31-ig meghosszabbításra kerülnek. A tárgyévi bevételeket jelentősen befolyásolják az on-line pénztárgépek adóhatósághoz történő bázisév végi bekötésének, továbbá - a már korábbi években hozott - a gazdaság fehéredését célzó egyéb intézkedések hatásai.

4. Magyarország és az Európai Unió költségvetési kapcsolatai

Magyarország uniós csatlakozását követő első, teljes hétéves programozási időszak 2013-ban zárul, azonban az n+2 szabály értelmében a kötelezettségvállalási keret-előirányzatokat 2015 végéig kell kifizetni. A 2012. és 2013. évi kötelezettségvállalási keretekre meghirdetett pályázatok, megkötött támogatási szerződések sikere jelentősen befolyásolja a 2014. évi kifizetéseket. Az elmúlt évek kormányzati döntései az uniós források mind hatékonyabb, és mind gyorsabb felhasználását támogatták úgy, hogy az egyszerűsítés kritériuma mellett az ágazati célkitűzések növekvő hangsúlyt kaptak, például az operatív programok módosításában.

A kifizetések gyorsítása a 2014. évi költségvetésben egyértelműen nyomon követhető, a jelenleg futó programok mellett pedig már az új programozási periódus 2014. évben megnyíló forrásai is lehetőséget kínálnak az új célkitűzések támogatására. A támogatási források felhasználása - nagyságrendjénél fogva - alapvetően befolyásolja a makrogazdasági paraméterek teljesülését, így a költségvetés végrehajtását.

A Kormány döntésével túlléphető (ún. felülről nyitott) uniós előirányzatok továbbra is garantálják, hogy ne legyen se pénzügyi, se szabályozási akadálya az uniós források felhasználásának, az uniós forrásokhoz kötelezően biztosítandó államháztartási (központi költségvetési) finanszírozás összege pedig biztosított az egyes fejezetek költségvetésében.

A 2007-2013 közötti időszak támogatásainak felhasználási adatai közül kiemelendők - átfogó fejlesztéspolitikai jellegük, és a rendelkezésre álló európai uniós forrás nagyságrendje miatt - a Strukturális Alapok és a Kohéziós Alap forrásait magában foglaló Nemzeti Stratégiai Referenciakeret (a továbbiakban: NSRK), valamint az Európai Mezőgazdasági Vidékfejlesztési Alap (a továbbiakban: EMVA) forrásainak felhasználását meghatározó Új Magyarország Vidékfejlesztési Program (a továbbiakban: ÚMVP) támogatásai. A korábbi évekhez hasonlóan 2014-ben is több jogcímen érkezik jelentős összegű támogatás Magyarországra, melyek a költségvetésben nem kerülnek elszámolásra, felhasználásukra azon kívül kerül sor.

A 2014-2020-as programidőszak forrásainak felhasználási keretei a 2007-2013-as időszakhoz képest jóval szigorúbbak, és a fejlesztési területek az EU 2020 Stratégiához igazodnak. A feltételek megszegése az eddigiekhez képest jóval nagyobb mértékű, szélesebb körű és automatikus költségvetési szankciókat von maga után. A tervezhető - kisebb függő tételek miatt még nem végleges - teljes európai uniós keret 6477,6 milliárd forint. A kevésbé fejlett régiókra 4455,1 milliárd forint, a Közép-Magyarország régióra 137,7 milliárd forint európai uniós kohéziós forrás jut, míg a Kohéziós Alap országosan felhasználható kerete 1778,1 milliárd forint. Az Európai Területi Együttműködés kerete 106,8 milliárd forint. Az uniós kereteket egészíti ki a kedvezményezettek főszabály szerint 15%-os (a Közép- Magyarország Régióban 50%-os) önereje. A vidékfejlesztési (EMVA) és a halászati programok (ETHA) európai uniós forrásairól az Európai Bizottság még nem közölt hivatalos adatokat.

A költségvetésen kívüli támogatások között összegükben az - Európai Mezőgazdasági Garancia Alapból finanszírozott - terület alapú támogatások dominálnak, melynek a 2014. évre tervezett összege meghaladja a 380,0 milliárd forintot. Az EU Közös Agrárpolitikájának végrehajtását szolgáló másik közvetlen támogatási jogcím, az ún. agrárpiaci támogatások (belpiaci-, külpiaci-, export- és intervenciós támogatások), melyből a belpiaci támogatások egy részéhez (pl. Igyál tejet program, Iskolagyümölcs program, Méhészeti Nemzeti Program stb.) kötelezően kapcsolódik nemzeti kiegészítés. Az agrárpiaci támogatási jogcímen 18,3 milliárd forint kifizetéssel számol a költségvetés.

Szintén nem jelennek meg a központi költségvetésben a közvetlenül az Európai Bizottságtól pályázható egyéb támogatások, melyek közül kiemelendőek a kutatás-fejlesztési, valamint a különböző oktatási programok keretében megpályázható források.

Az Európai Unió költségvetéséhez való hozzájárulási kötelezettséget a saját források rendszeréről szóló tanácsi határozat szabályozza. 2014. január 1-jétől új saját forrás határozatot kell alkalmazni, de a jogszabály hatályba lépése - várhatóan 2016-ban - a tagállami ratifikációk után történik meg. Az átmeneti időszakra a jelenleg hatályos 2007/436/EK, Euratom tanácsi határozat vonatkozó előírásait kell alkalmazni, az új határozat hatálybalépését követően a 2014-2015. évben teljesített befizetések az új szabályok figyelembevételével közösségi szinten utólagosan korrigálásra kerülnek. Az Unió költségvetésének teljesítendő nemzeti hozzájárulások összegét a tervezési időszakban elsősorban a közösségi költségvetés várható kiadási főösszege, illetve a forint euróhoz viszonyított árfolyama határozza meg.

II. A központi kormányzat 2014. évi előirányzatai

A. A központi költségvetés előirányzatai

1. Központi bevételi előirányzatok

1.1. Gazdálkodó szervek befizetései

Társasági adó címén a 2014. évre tervezett költségvetési bevétel 358,8 milliárd forint, mely meghaladja a 2013. évi előirányzott összeget.

A bevétel növekedésében jelentős szerepe van a bázisévi előirányzat várható magasabb teljesülésének, aminek elsődleges oka, hogy a társasági adónál a kisvállalati adózással jobban járó vállalkozások a 2013. évi költségvetésben tervezettnél lassabb ütemben térnek át az új adózási formára. Ezt a pozitív hatást mérsékli az energiaellátók rezsicsökkentés miatti árbevétel-kiesése, illetve kisebb mértékben a 2014-től hatályos szabályozásváltozások.

A központi költségvetés hitelintézeti járadékból tervezett 2014. évi bevétele 22,6 milliárd forint.

Cégautóadóból a központi költségvetés 2014. évi várható bevétele 34,5 milliárd forint. A tervezett bevétel 2013. évi előirányzathoz viszonyított csökkenésének hátterében a cégautó-állomány átrendeződése áll.

Az energiaellátók jövedelemadójából a központi költségvetésbe fizetendő tervezett 2014. évi bevétel 61,1 milliárd forint. A 2013. évi előirányzathoz viszonyított bevételcsökkenés hátterében a rezsicsökkentés áll, de szerepet játszanak az érintett kör terheinek csökkentését célzó 2013-as évközi jogszabályváltozások is.

Egyszerűsített vállalkozói adó címén a tervezett 2014. évi költségvetési bevétel 67,0 milliárd forint. A tervezett bevétel a 2013. évi előirányzathoz viszonyított csökkenésének hátterében az áll, hogy 2014-ben várhatóan tovább emelkedik az eva helyett a kisadózók tételes adóját választó egyéni és társas vállalkozások száma.

Energiaadóból a központi költségvetés tervezett bevétele a 2014. évre 17,3 milliárd forint, a GDP mintegy 0,06%-a.

A környezetterhelési díj 2014. évi tervezett bevétele 7,5 milliárd forint. A fizetési kötelezettség a levegő, a felszíni vizek és a talaj terhelésével összefüggésben keletkezik. A környezetterhelési díjból származó bevételek alakulását a környezetvédelmi fejlesztések is befolyásolják.

A bányajáradék 2014. évi költségvetési bevétele 65,0 milliárd forint. A bányajáradék döntő részét, több mint 97%-át továbbra is a kőolaj- és a földgáztermékek utáni befizetések jelentik. Ezen adónem bevételének mértékét az árfolyam, valamint a kőolaj és a földgáz világpiaci árának változása határozza meg, és befolyásolja a Kormány rezsicsökkentési politikájának végrehajtását szolgáló jogszabályváltozás.

Játékadóból a központi költségvetésnek 2014-ben várhatóan 33,0 milliárd forint bevétele keletkezik, mely 14,0 milliárd forinttal elmarad a 2013. évi előirányzattól. Az elmaradás hátterében az online szerencsejátékot üzemeltető vállalkozások piacon való megjelenésének késése, illetve a 2012. év végén bekövetkezett piaci átrendeződés - a pénznyerő automaták kaszinón kívüli üzemeltetésének tiltása - áll.

Az egyéb befizetések mérlegsoron a 2014. évre 21,3 milliárd forint bevétel prognosztizálható. Ezen a mérlegsoron jelennek meg a Nemzeti Adó- és Vámhivatal által kivetett bírság- és pótlékbevételek, valamint a korábbi évekről áthúzódó és kivezetésre került adónemek bevételei.

Az egyéb központosított bevételek 2014. évre tervezett összege 343,2 milliárd forint. 2014-ben a mérlegsor legnagyobb tételét - az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény 13. § (1) bekezdése alapján - a 2013. július 1-jével bevezetésre került elektronikus útdíj jelenti, melyből 133,9 milliárd forint bevételt vár a költségvetés. 2014-től - új tételként - az egyéb központosított bevételeket növeli a 2013. január elsejével bevezetett hulladéklerakási járulék is. Új tételként itt jelenik meg - az eddig a Nyugdíjbiztosítási Alap részét képező - korkedvezmény-biztosítási járulékból származó bevétel is, mely a veszélyes munkakörökben dolgozók korhatár előtti nyugdíjba vonulásának fedezetét biztosítja. A bevételek közül kiemelendőek még a rehabilitációs hozzájárulásból, a környezetvédelmi termékdíjakból, valamint a különféle bírságokból származó bevételek.

A pénzügyi szervezetek különadója címén tervezett 2014. évi költségvetési bevétel 144,0 milliárd forint, amely összeg megegyezik a 2013. évi költségvetési előirányzattal.

A kisadózók tételes adója 2013-ban bevezetett új adónem, melyből a költségvetés a 2014. évben 78,0 milliárd forint bevételt vár. 2014-ben a költségvetés a kisadózók létszámának bővülésével számol.

A kisvállalati adó 2014. évi költségvetési bevétele 45,4 milliárd forint. A 2013-ban bevezetett új adónemet az első évben a vártnál kevesebb adózó vette igénybe. 2014-ben a kisvállalati adózást választók számának bővülése várható.

A közműadóból tervezett 2014. évi bevétel 53,0 milliárd forint. Az adónem 2013. január 1-jével került bevezetésre.

1.2. Fogyasztáshoz kapcsolt adók

A központi költségvetés 2014. évre tervezett általános forgalmi adó bevétele 3000,1 milliárd forint, amely a GDP mintegy 9,8%-ára tehető. A tervszám a bázisévi előirányzatot meghaladja, melynek oka egyrészt a tárgyévi makrogazdasági növekedés, másrészt a gazdaság fehéredését célzó intézkedések, így az on-line pénztárgépek bekötéséből származó többletbevételek hatása.

Jövedéki adóból a 2014. évre tervezett költségvetési bevétel 931,9 milliárd forintnak, azaz a GDP mintegy 3%-ának felel meg. A tervszám a bázisévi előirányzathoz képest alacsonyabb, ennek hátterében a negatív bázishatás, a tárgyévi fogyasztás- és GDP-növekedés miatti pozitív hatások egyenlege áll.

A költségvetés 2014. évi regisztrációs adóbevétele 16,3 milliárd forint, mely a 2013. évi előirányzathoz képest magasabb. A növekedésben szerepet játszik a pozitív bázishatás, valamint a gépjárműpiac fokozott ciklusérzékenysége. A válság időszakában a gépjárműpiac visszaesése ugyanis meghaladta a gazdaság általános csökkenését, míg a gazdasági növekedés beindulásakor azt jóval meghaladó teljesítményt mutatott, mely a bázisévi adatokban is megnyilvánul.

A távközlési adó tervezett bevétele a 2014. évre 57,0 milliárd forint, mely a bázisévi bevételt meghaladja. A növekedés hátterében a 2013. augusztus 1-jétől életbe lépő jogszabályváltozások hatása áll.

A központi költségvetés pénzügyi tranzakciós illetékből 2014. évre tervezett bevétele 269,4 milliárd forint. Ez a bázisévi előirányzattól elmarad. A csökkenés hátterében a bázisév forgalmi adatainak az időarányosan várttól való elmaradása áll, melyet ellensúlyoz a 2013. augusztus 1-jétől életbe lépő jogszabályváltozások hatása.

A központi költségvetés 2014. évi várható bevétele biztosítási adóból 28,0 milliárd forint. A biztosítási adó a biztosító bruttó díjbevétele alapján kerül kivetésre, mértéke biztosítási ágazatonként eltérő.

1.3. A lakosság befizetései

A központi költségvetés 2014. évben várható személyi jövedelemadó bevétele 1550,0 milliárd forint, mely több a 2013. évi költségvetési törvény által előirányzott bevételnél. A bevétel növekedésében meghatározó a bértömeg növekedése, illetve a jegybanki alapkamat és bankbetéti kamatok miatti kamatjövedelem mérséklődése.

Az adóbefizetések soron a saját gyümölcsből történő gyümölcspárlat főzés/főzetés után befolyó szeszadóból és egyéb vámbefizetések utólagos elszámolásából származó befizetések jelennek meg. A gyümölcspárlat-készítésre vonatkozó 50 literes adómentességi küszöb miatt a tárgyévben sem számolunk ezen a címen érdemi adóbevétellel. A 2014. évben a költségvetésnek ezen a soron 200,0 millió forint bevétele származhat.

Az illetékbefizetésekből a központi költségvetés 2014. évi előirányzott bevétele 110,0 milliárd forint.

A gépjárműadó tekintetében 2013. július 1-jétől hatályos az az e-útdíj bevezetéséhez kötődő változás, amely szerint a légrugós, vagy azzal egyenértékű rugózási rendszerű tehergépjármű, nyerges vontató, autóbusz gépjárműadójának mértéke 1200 forint/megkezdett 100 kg-ról 850 forint/megkezdett 100 kg-ra csökkent. A gépjárműadóból várt 2014. évi bevétel 39,0 milliárd forintot tesz ki.

A központi költségvetés bevétele a magánszemélyek jogviszony megszűnéséhez kapcsolódó különadója adónemből a 2014. évben 0,9 milliárd forint.

1.4. Befizetések a központi alrendszerből

1.4.1. Központi költségvetési szervektől származó befizetések

A központi költségvetési szervek befizetési kötelezettségeinek 2014. évi tervezett összege 42,7 milliárd forint, mely a kizárólag saját bevételből gazdálkodó - a költségvetési törvényben meghatározott - intézmények tételesen megadott összegű befizetését és a Munkahelyvédelmi Akciótervvel összefüggő központi költségvetési szervi befizetéseket tartalmazza.

1.4.2. Elkülönített állami pénzalapok befizetése

A Kutatási és Technológiai Innovációs Alap 10,0 milliárd forint befizetést teljesít a tudás-intenzív, nagy hozzáadott értéket teremtő és nemzetgazdasági növekedést ösztönző kutatás-fejlesztési tevékenységek finanszírozásának elősegítése érdekében.

1.4.3. Helyi önkormányzatok befizetései

A helyi önkormányzatok 19,5 milliárd forintos befizetése tartalmazza:

- a helyi önkormányzatoknak a 25 év alatti, valamint az 55 év feletti, továbbá a képzettséget nem igénylő munkakörben foglalkoztatott munkavállalók, valamint a GYES-ről visszatérő és tartós munkanélküliség után elhelyezkedő munkavállalók foglalkoztatásához kapcsolódó 2013. évi szociális hozzájárulási adó változásból eredő kiadási megtakarításokra vonatkozó befizetéseit,

- valamint a nemzeti köznevelésről szóló 2011. évi CXC. törvény 74. §-ában foglaltaknak megfelelően fizetendő hozzájárulás összegét.

1.5. Egyéb bevételek

Az egyéb bevételek 19,0 milliárd forintos 2014. évi előirányzata többek között a költségvetés terhére korábban nyújtott támogatások visszafizetéséből, felszámolásokból származó bevételekből, kezességvállalási díjakból, valamint a korábban beváltott állami kezességek és viszontgaranciák megtérüléséből tevődik össze.

Ezen a mérlegsoron jelennek meg továbbá az Ávr. 23. § (6) bekezdése értelmében a rendkívüli kormányzati intézkedésekre szolgáló tartalék terhére elszámolási, valamint visszatérítési kötelezettséggel nyújtandó támogatások visszafizetett összegei is.

1.6. Egyéb uniós bevételek

Az egyéb uniós bevételek címen két különböző jellegű bevétel kerül elszámolásra a „XLII. A költségvetés közvetlen bevételei és kiadásai” fejezetben. Egyrészt a 2007/436/EK, Euratom tanácsi határozat szerint az Unió költségvetési bevételeit képező, Magyarországon beszedett ún. tradicionális saját források (vámok, cukorágazati hozzájárulások) 25%-a - a beszedési költségek fedezeteként - a hazai költségvetést illetik. A vámok tekintetében ez az összeg 2014-re vonatkozóan 9,3 milliárd forint, a cukorágazati hozzájárulások tekintetében pedig mintegy 0,2 milliárd forint bevételt jelent. Másrészt itt kerül elszámolásra a Kohéziós Alapból finanszírozott és befejezett környezetvédelmi és közlekedési projektek hazai forrásból megelőlegezett utolsó 20%-a.

2. Központi kiadási előirányzatok

2.1. Egyedi és normatív támogatások

Az egyedi és normatív támogatások 2014. évi előirányzata 282,6 milliárd forintot tesz ki, amely 5,1%-kal magasabb az előző évi értéknél. A kiadások növekedése - a várható infláció hatásának figyelembevétele mellett - döntően az Eximbank Zrt. kamatkiegyenlítése és a fuvarozók kamattámogatása előirányzata emelkedő mértékű támogatására vezethető vissza.

Az egyedi és normatív támogatások központi kezelésű előirányzatai az alábbi kiadási előirányzatokat tartalmazzák.

A bányabezárás jogcímcsoport előirányzata a Bányavagyon-hasznosító Nonprofit Közhasznú Kft. által a szénbányászati szerkezetátalakításból átvett és a bányászatban jelentkező egyéb állami kötelezettségek vagyonértékesítésből nem fedezett részének finanszírozására használható fel.

A helyközi személyszállítási közszolgáltatások költségtérítése keretében kerül sor az állam által megrendelt helyközi személyszállítási szolgáltatásokat ellátó közszolgáltató szervezetek bevétellel nem fedezett, indokolt költségeinek ellentételezésére, míg a helyközi személyszállítási közszolgáltatások korábbi költségtérítések elszámolása jogcímcsoport a múltból fennmaradt költségtérítési igények rendezésére nyújt forrást. A vasúti pályahálózat működtetésének költségtérítése a vasúti társaságoknak a pályahálózat állam által előírt működtetésével kapcsolatban felmerült és a hálózat-hozzáférési díjból, valamint a vasúti társaságok egyéb üzleti tevékenységeiből nem fedezett, indokoltnak elismert költségei ellentételezését biztosítja.

A mecseki uránbányászok baleseti járadékainak és egyéb kártérítési kötelezettségeinek átvállalása jogcím az uránbányászatban 1993. december 31-ig bekövetkezett balesetek járadékainak és egyéb munkavégzéssel kapcsolatos kártérítések kifizetéseihez nyújt a Mecsek-Öko Környezetvédelmi Zrt. számára támogatást, az egyéb megszűnt jogcímek miatt járó támogatás pedig immáron nem létező egyedi és normatív támogatásokhoz kötődően esetlegesen még fennálló fizetési kötelezettségek teljesítéséhez jelent alapot.

Az Eximbank Zrt. kamatkiegyenlítésének előirányzata a szakosított hitelintézet által a magyar termékek és szolgáltatások exportjának finanszírozásához nyújtott hitelek kamatainak és az ezen célt szolgáló finanszírozási költségek különbözetének a központi költségvetés terhére történő kiegyenlítéséhez teremt fedezetet.

A Fuvarozók kamattámogatása alcím kiadási előirányzata az autópályák, autóutak és főutak használatáért fizetendő, megtett úttal arányos díjhoz kötődő Széchenyi Útdíj Hitelprogram állami kamattámogatásának fedezetéül szolgál. Az állam a kincstár útján a hitelprogramhoz kapcsolódó hitelszerződéseken alapuló kölcsönök támogatásához a hitelszerződések tőkeösszegére vetített, jogszabályban előírt mértékű kamattámogatást nyújt.

2.2. Közszolgálati műsorszolgáltatás támogatása

A médiaszolgáltatásokról és a tömegkommunikációról szóló 2010. évi CLXXXV. törvény (a továbbiakban: Mttv.) 136. §-a alapján a központi költségvetés a közszolgálati hozzájárulás útján támogatja a közszolgálati média működését. Az Mttv. 4. számú melléklete rendelkezik a Médiaszolgáltatás-támogató és Vagyonkezelő Alap számára havonta egyenlő részletekben folyósítandó közszolgálati hozzájárulás összegéről.

A közszolgálati hozzájárulás útján nyújtott 69,9 milliárd forintos költségvetési támogatás fedezetet nyújt egyebek mellett a közszolgálati médiatársaságok működéséhez, a közmédia művészeti együtteseinek fenntartásához, valamint az Mttv.-ben rögzített közszolgálati célok megvalósításához.

2.3. Szociálpolitikai menetdíj-támogatás

A szociálpolitikai menetdíj-támogatás kiadási előirányzata jelenti a személyszállítási közszolgáltatások kereteiben az állam által jogszabályban biztosított utazási kedvezmények igénybevételével megvalósuló utazások jelentette szolgáltatói bevétel-elmaradás ellentételezéséhez nyújtott állami támogatás forrását. A szociálpolitikai menetdíj-támogatás 2014. évi kiadási előirányzata 104,0 milliárd forint, amely 11,8%-kal haladja meg az előző évi előirányzatot. Ennek célja a kedvezményes utazásokhoz tartozó szolgáltatói bevételkiesés magasabb szintű kompenzálása és a megfelelő színvonalú szolgáltatás-ellátás biztosítása a közúti és a vasúti személyszállító társaságok pénzügyi egyensúlyának erősítésén keresztül. A támogatás mértékét és az igénylés rendjét a Kormány rendeletben állapítja meg, míg a folyósítás a Nemzeti Adó- és Vámhivatalon keresztül történik.

2.4 Lakástámogatások

A lakástámogatások az Otthonteremtési Program célkitűzéseinek megvalósítását segítik. Az otthonteremtés a nemzetgazdaság fontos részterülete, társadalom- és gazdaságpolitikai célokat egyaránt szolgál.

Az Otthonteremtési Program keretében az állam elősegíti a családok lakáshoz jutását, ösztönzi a korszerű, jó minőségű, energiatakarékos lakások építését és a lakások energiatakarékos korszerűsítését, a lakásmobilitás erősítése céljából dinamizálja a lakáspiacot. A lakosság lakáscéljainak megvalósításához a költségvetés lakásépítési támogatást (szocpol) és otthonteremtési kamattámogatást nyújt. Fontos eleme az ösztönző rendszernek a lakáscélú lakossági előtakarékosság támogatása.

Az otthonteremtés mellett a másik jelentős kormányzati program az otthonvédelmi akcióterv. Az árfolyamgát rendszerében a rögzített árfolyam feletti törlesztési kötelezettség kamatrészének felét a költségvetés, míg a másik felét a bankok vállalják át, az adósnak csak a tőkerészt kell visszafizetnie. Ezen túlmenően az állam a közszférában dolgozók számára az árfolyamgáthoz kapcsolódóan gyűjtőszámlahitel kamattámogatást nyújt.

A lakásépítési támogatások 2014. évi kiadási előirányzatának összege 159,2 milliárd forintot tesz ki.

Fentieken túl az egyéb lakástámogatásokon kívüli forrásokból lakhatási célt szolgál többek között még a 2007 előtti lakásvásárlási kölcsönök törlesztéséhez nyújtott jövedelemadó-, illetve a lakásvásárlási illetékkedvezmény, a közszféra dolgozóinak lakástámogatása, a kötvénytörlesztés (volt lakásalap) tőke- és kamatfizetési kötelezettsége, a lakóépületek energetikai célú felújításának támogatása, valamint a Nemzeti Eszközkezelő működése.

2.5. Nemzeti Család- és Szociálpolitikai Alap

A nyugdíjrendszer fenntarthatósága érdekében 2012-től létrehozott Nemzeti Család- és Szociálpolitikai Alap tartalmazza a Nyugdíjbiztosítási Alapból kikerült korhatár előtti ellátásokat, valamint a szociális ellátások egy meghatározott körét. Az átalakítás következtében új struktúra alakult ki a XX. Emberi Erőforrások Minisztériuma fejezet 21. címén belül, mely új alcímeken és jogcímcsoportokon tartalmazza a családi támogatásokat, a korhatár alatti ellátásokat, a jövedelempótló és jövedelemkiegészítő szociális támogatásokat, valamint a különféle jogcímen adott térítéseket. Az Alap 2014. évre tervezett kiadása 714,5 milliárd forint.

2.5.1. Családi támogatások

A családi támogatások körébe a családi pótlék, az anyasági támogatás, a gyermekgondozási segély, a gyermeknevelési támogatás, a gyermekek születésével kapcsolatos szabadság megtérítése, az életkezdési támogatás, a pénzbeli és természetbeni gyermekvédelmi támogatások, valamint a gyermektartásdíjak megelőlegezésének költségvetési forrása tartozik. Az egyes ellátások előirányzatainak tervezésénél figyelembe kellett venni, hogy az ellátások nominális értékének fenntartásával a családi pótlék, az anyasági támogatás, a gyermeknevelési támogatás, az életkezdési támogatás, továbbá a pénzbeli és természetbeni gyermekvédelmi támogatások összege 2014-ben nem emelkedik. A gyermekgondozási segély esetén jelentősebb mértékű létszámnövekedés valószínűsíthető a családtámogatások átalakítása következtében.

2.5.2. Korhatár alatti ellátások

Az előirányzat tartalmazza a szolgálati járandóságot és a korhatár előtti ellátást, továbbá a balettművészeti életjáradékot. Az ellátások tervezése a 2013. évi várható kiadásokra, a létszámban bekövetkező változásokra, valamint a nyugdíj várható emelkedésének mértékére figyelemmel történt. A korhatár előtti ellátások esetében az előirányzat 2013. évhez viszonyított csökkenését a jogosultak számának jelentős változása indokolja, tekintettel a korhatár előtti öregségi nyugdíjak megszüntetéséről, a korhatár előtti ellátásról és a szolgálati járandóságról szóló 2011. évi CLXVII. törvényre. Az érintettek fokozatosan, egyre nagyobb számban elérhetik a vonatkozó nyugdíjkorhatárt, így öregségi nyugdíjra lehetnek jogosultak.

2.5.3. Jövedelempótló és jövedelemkiegészítő szociális támogatások

Az előirányzat az átmeneti bányászjáradék, szénjárandóság-kiegészítés és keresetkiegészítése, a mezőgazdasági járadék, a fogyatékossági támogatás és vakok személyi járadéka, a politikai rehabilitáció és más nyugdíj-kiegészítés, a házastársi pótlék, a megváltozott munkaképességűek keresetkiegészítése és az egyéb támogatások finanszírozását szolgálja. Az ellátások tervezése a 2013. évi várható kiadásokra és a létszámban bekövetkező változásokra tekintettel történt, azzal, hogy a mezőgazdasági járadék, továbbá az átmeneti bányászjáradék, szénjárandóság kiegészítése és keresetkiegészítése, támogatások esetében az ellátások összege a nyugdíj várható emelkedésének megfelelően került számításba vételre. A fogyatékossági támogatás előirányzatának kialakítása a fogyatékos személyek jogairól és esélyegyenlőségük biztosításáról szóló 1998. évi XXVI. törvény 2013. június 1-jétől hatályos módosítására tekintettel történt, mely értelmében a támogatás összegét 2014. január 1-jétől a nyugellátások évenkénti rendszeres emelésére vonatkozó szabályok szerint, azzal megegyező mértékben emelni kell, az újonnan megállapításra kerülő fogyatékossági támogatást pedig ugyanilyen emelt összegben kell megállapítani. A politikai rehabilitációval összefüggő ellátások esetén figyelembe vételre került az ellátások összegének jelentős mértékű várható emelkedése az egyes, kárpótlással kapcsolatos kormányrendeletek módosítása értelmében.

2.5.4. Különféle jogcímen adott térítések

A különféle jogcímen adott térítések előirányzat biztosítja a közgyógyellátás, az egészségügyi feladatok ellátásával kapcsolatos hozzájárulás és a folyósított ellátások utáni térítés finanszírozását. Az ellátások tervezése a 2013. évi várható kiadásokra és a létszámban bekövetkező változásokra tekintettel történt.

2.6. A központi alrendszeren belüli egyes támogatások és az önkormányzati alrendszer támogatása

2.6.1. Az elkülönített állami pénzalapok támogatása

Az elkülönített állami pénzalapok közül a Nemzeti Foglalkoztatási Alap, a Központi Nukleáris Pénzügyi Alap, a Bethlen Gábor Alap, valamint a Wesselényi Miklós Ár- és Belvízvédelmi Kártalanítási Alap összesen 117,4 milliárd forint költségvetési támogatásban részesül.

2.6.2. Garancia és hozzájárulás a társadalombiztosítási alapok ellátásához

Az Egészségbiztosítási Alap bevételeinek kiegészítéséhez a költségvetés jelentős összeggel, 917,4 milliárd forinttal járul hozzá. Az ezen az alcímen megjelenő bevételek közül a járulék címen átadott pénzeszköz jogcím a nemzeti kockázatközösséghez kapcsolódó támogatás, melynek keretében az egészségbiztosítási járulék vagy egészségügyi szolgáltatási járulék fizetésére nem kötelezett, de egészségügyi szolgáltatás igénybevételére jogosult személyek után történik a megtérítés. Itt jelenik meg továbbá a rokkantsági, rehabilitációs ellátások fedezetéhez átadott pénzeszköz, valamint a Munkahelyvédelmi Akciótervvel összefüggő, az Egészségbiztosítási Alapot megillető hozzájárulás és az Alap kiadásainak támogatására átadott pénzeszköz.

A 2014. évi központi költségvetésben a Nyugdíjbiztosítási Alap költségvetési egyensúlyát a tervezett bevételek biztosítják, az Alap kiadásainak finanszírozása nem igényel költségvetési támogatást.

2.6.3. A helyi önkormányzatok támogatása

A helyi önkormányzatok 2014-ben hitelforrások nélkül mintegy 2355,8 milliárd forinttal gazdálkodhatnak, melyhez a központi költségvetés 703,6 milliárd forintot biztosít.

A 2014. évben az önkormányzatok finanszírozása a 2013. évtől bevezetett - megváltozott önkormányzati feladatellátáshoz igazodó - feladatalapú támogatási rendszerben történik. A finanszírozási struktúra alapjaiban nem tér el a 2013-ban kialakított és alkalmazott feladatalapú forrásallokációtól. Fontos ugyanakkor kiemelni, hogy az új támogatási rendszerrel kapcsolatosan a települések vezetői, az érdekszövetségek és egyéb fórumok folyamatos visszajelzéseket küldtek az érintett szaktárcáknak. Mint minden új rendszer, így az önkormányzatok átalakult finanszírozási struktúrája is finomhangolásra, igazításra szorult, ennek érdekében már a 2013. év közben történtek intézkedések a IX. fejezet szerkezetátalakítási tartalékának felhasználásával. Ezen - az önkormányzatok igényein és visszajelzésein alapuló - strukturális kiegyenlítést szolgáló kiegészítő támogatások a 2014. évben beépülnek az alapfinanszírozásba.

A feladatátrendeződést követő „finomhangolás” megjelenik mind a köznevelésben, mind a szociális, a kulturális és az igazgatási ágazat támogatásaiban is.

A köznevelési ágazatban az önkormányzatok fő feladata továbbra is az óvodai ellátás, amelyhez a központi költségvetés több elemű támogatással járul hozzá:

- a jogszabályi előírások alkalmazásával biztosítja az óvodapedagógusok illetményét - igazodva az Országgyűlés által elfogadott, 2013. év szeptemberétől bevezetésre került pedagógusi életpálya előmeneteli rendszer többletköltségeihez. Figyelembe veszi továbbá a köznevelési törvény óvodai nevelésszervezési paramétereit (csoport átlaglétszám, foglalkozási időkeret, gyerekekkel töltendő kötött idő stb.), valamint a kereseteket meghatározó törvények kötelezően elismerendő elemeit;

- emellett a 2014. évben is kötött felhasználású támogatás illeti meg az óvodát fenntartó önkormányzatokat az óvodai nevelést biztosító eszközök és felszerelések beszerzéséhez, a feladatellátásra szolgáló épület folyamatos működtetéséhez, valamint a társulás által fenntartott óvodákba bejárók utaztatásához is.

Továbbra is önkormányzati feladat a gyermekétkeztetés, amelynek támogatásánál ugyanakkor - a 2013. évben a szerkezetátalakítási tartalékból biztosított kiegészítő támogatás elveire építve - a valós kiadásokhoz és az igényekhez jobban igazodó finanszírozás fog érvényesülni. Fontos módosulás, hogy a feladat támogatása a köznevelési ágazat helyett a jövőben a szociális ágazatnál jelenik meg - igazodva ahhoz, hogy az ehhez kapcsolódó szabályozást és felelősségeket a gyermekvédelmi törvény határozza meg.

A szociális és gyermekjóléti ellátórendszerben az önkormányzatok szerepe alapvetően továbbra is a pénzbeli ellátások, illetve az alapellátások biztosítása. A 2013. évben a szerkezetátalakítási tartalékból biztosított kiegészítő támogatások e területen is beépülnek a 2014. évi alapfinanszírozásba: a bölcsődei ellátás támogatása új alapokra helyeződik, az ehhez szükséges fedezetet biztosítja e többletforrás. Emellett új jogcímen a kistelepülések kiegészítő támogatást kaphatnak különböző szociális feladataik ellátásához, annak érdekében, hogy ellátási kötelezettségüknek megfelelően tudjanak eleget tenni.

Az önkormányzatok kulturális feladatainak - ezen belül a kulturális javak védelme, a muzeális intézmények, a közművelődés és a nyilvános könyvtári ellátás - biztosításához a központi költségvetés a 2014. évben is önálló előirányzaton biztosít támogatást. Ennek célja, hogy a rendelkezésre álló, megnövelt források célzottan jussanak el e területhez. Változatlanul biztosított - a zenekarok és énekkarok esetében megemelt összegben - forrás a települési önkormányzatok által fenntartott, illetve támogatott előadó-művészeti szervezetek támogatására is. Emellett a központosított előirányzatok között továbbra is lehetőség lesz az önkormányzati fenntartású könyvtárak állománygyarapítására, a közművelődési tevékenység érdekeltségnövelő támogatására, az „art” mozik fejlesztésére, valamint a múzeumok szakmai támogatására is.

Az önkormányzatoknál maradó feladatok nagyobb részét továbbra is a klasszikus értelemben vett önkormányzati feladatok (igazgatási feladatok, településüzemeltetés, közvilágítás, helyi adóztatás stb.) teszik ki. E helyi közügyek ellátását a költségvetés a 2014. évben is az általános működési támogatások címen támogatja, melynek keretében az önkormányzati hivatal fenntartásához és a településüzemeltetés költségeihez járul hozzá a központi költségvetés.

Az önkormányzatokat megillető egyes költségvetési támogatásokat csökkenti az ún. „beszámítás”, ugyanakkor az idei évinél differenciáltabb módon. Az első év tapasztalatai alapján az alacsony helyi adóbevételi potenciállal rendelkező településeket ilyen módon a csökkentés egyáltalán nem érinti; e felett pedig sávosan növekvő mértékben terheli beszámítás az önkormányzatokat.

A helyi adókból származó bevétel továbbra is teljes egészében az önkormányzatok saját bevétele marad, és helyben járul hozzá a feladatokhoz. Mindezek mellett az esetleges egyedi működési problémák kezelésére a IX. fejezet nagy összegű tartalékot tartalmaz, amelyből - az önkormányzati törvény előírásainak megfelelően - kiegészítő támogatást kaphatnak az érintett települések.

2.7. Társadalmi önszerveződések támogatása

A társadalmi önszerveződések támogatása a pártok, valamint a pártok működését segítő tudományos, ismeretterjesztő, kutatási, oktatási tevékenységet végző alapítványok támogatását tartalmazza, valamint magában foglalja a 2014. évi választásokhoz kapcsolódó kampányköltségekhez nyújtott támogatást. Ezen a jogcímen a költségvetés 9,8 milliárd forint forrást biztosít.

2.8. Tartalék előirányzatok

2.8.1. Rendkívüli kormányzati intézkedések

A rendkívüli kormányzati intézkedések (tartalék) 120,0 milliárd forintos előirányzata az év közben meghozott kormányzati döntésekből következő feladatok finanszírozására és az előirányzott, de elháríthatatlan ok miatt elmaradó költségvetési bevételek pótlására szolgál.

2.8.2. Céltartalékok

A céltartalékok 76,2 milliárd forintos előirányzata tartalmazza

- a közszférában és a közfeladatot ellátó egyházi intézményeknél foglalkoztatottak bérkompenzációja kifizetésének,

- a prémiumévek programról és a különleges foglalkoztatási állományról szóló törvény szerinti munkáltatói kifizetések,

- az Állami Számvevőszéknél a számvevői illetményalap változása miatti személyi juttatás és az azokhoz kapcsolódó munkaadókat terhelő járulék növekményének kifizetése,

- a központi költségvetési szervek megtakarítást eredményező létszámcsökkentése egyszeri kiadásai, valamint

- az Alkotmánybíróság új tagjának megválasztásához kapcsolódó egyszeri többletkiadások

fedezetét.

2.8.3. Országvédelmi Alap

A Kormány kellő figyelmet fordít arra, hogy megteremtse mindazon feltételeket és eszközöket, amelyek védelmet nyújtanak Magyarország és a magyar gazdaság számára a világgazdaságban zajló folyamatok miatt előálló kockázatokkal szemben. Ezen kockázatok kivédését szolgálja az Országvédelmi Alap 100,0 milliárd forintos előirányzata. Az Országvédelmi Alap csökkenését az teszi lehetővé 2014-ben az előző évhez képest, hogy a külső környezetből, a gazdasági növekedés beindulásának bizonytalanságából, az e-útdíjbevétel, valamint egyes új intézkedések (online pénztárgépek bevezetése) megvalósításából eredő kockázatok jóval kisebbek 2014-ben. Az Országvédelmi Alap nagyága önmagában számottevő, a GDP tervezettnél 0,7 százalékponttal alacsonyabb növekedésére is fedezetül szolgálhat.

2.9. Kormányzati rendkívüli és egyéb kiadások

A kormányzati rendkívüli kiadások 2014. évi előirányzata az 1992. évi XXXII. törvény alapján az életüktől és szabadságuktól politikai okokból megfosztottaknak fizetendő, továbbá az 1947-es párizsi békeszerződésből eredő kárpótlás-kifizetésekre, illetve ezek folyósítási költségeire nyújt fedezetet.

Az egyéb kiadások 2014. évi előirányzatából finanszírozható többek között a magán- és jogi személyek kártérítése, a felszámolásokkal és szanálásokkal kapcsolatos kiadások, a védelmi felkészítéssel kapcsolatos kiadások, a személyi jövedelemadó 1%-ának civil szervezeteknél, alapítványoknál történő közcélú felhasználása, valamint a Magyar Államkincstár pénzforgalmával kapcsolatosan teljesülő kiadások (GIRO díjak, VIBER forgalmi jutalékok, MNB jutalékok stb.).

E kiadások tartalmazzák továbbá hazánk nemzetközi pénzügyi szervezetekben vállalt tagsága, illetve az ebből adódó kötelezettségvállalásainak többnyire devizában fennálló kifizetéseit, valamint a Diákhitel 2 terméket igénybe vevő hallgatók állami kamattámogatását is.

Ezen utóbbi tétel a felsőoktatás finanszírozásának átalakítása keretében 2012 szeptemberétől bevezetésre került új diákhitel típushoz kapcsolódik, amit az önköltséges, valamint a részösztöndíjjal támogatott hallgatók vehetnek igénybe a ténylegesen fizetendő képzési költségük erejéig. A hitelt a Diákhitel Központ Zrt. közvetlenül a felsőoktatási intézmények számlájára utalja át. A hallgatók fizetési kötelezettségének mérséklése érdekében az ún. kötött felhasználású diákhitelhez általános állami kamattámogatás kapcsolódik, a hitelfelvevőnek csak 2%-os kamatláb kerül felszámolásra, a fennmaradó részt az állam megtéríti a Diákhitel Központ Zrt. részére.

2014-től új elemként jelennek a diákhitel-tartozások részleges elengedésével kapcsolatos, a Népesedéspolitikai programot szolgáló, a gyermeket vállalók diákhitel-adósok törlesztési terheinek részbeni átvállalásából adódó kiadások, melyre 4,0 milliárd forintot irányoz elő a jövő évi büdzsé.

Ugyancsak új tételként jelennek meg a hulladék-közszolgáltatással kapcsolatos kiadások, melyre 5,0 milliárd forintot biztosít a költségvetés. A kiadások az ideiglenes és szükség hulladék-közszolgáltatás végrehajtását, a hulladék-közszolgáltatás működésének biztosítását, valamint a hulladékirányelv végrehajtásával kapcsolatos szakmai feladatok teljesítését szolgálják majd.

2.10. Kezességérvényesítés

A 2014. évi állami kezesség- és viszontgarancia-vállalásokat, valamint az állam által vállalt kezesség- és viszontgarancia érvényesítéseként tervezett kifizetések mértékét a következők határozzák meg.

Az éves költségvetési törvények tartalmazzák az egyes, ágazati szabályozással nem rendelkező állami kezesség- és viszontgarancia-vállalások szabályait (így különösen a Garantiqa Hitelgarancia Zrt. és az Agrár-Vállalkozási Hitelgarancia Alapítvány által állami viszontgarancia mellett vállalható készfizető kezesség feltételeit és mértékét, valamint az állami helytállás arányát). Ugyancsak éves szabályozást igényelnek az egyes szaktörvényekben megjelenő állami kezességekre vonatkozó - az állam kockázatvállalási pozícióját meghatározó - korlátok.

Az állami kezességek állományát vagy vállalását érintő éves keretszámok nem mutatnak jelentős elmozdulást a 2013. évi mértékekhez képest. Az állami kezesség mellett forrást bevonó, állami tulajdonú szakosított hitelintézetek részére megállapított keretszámok ez évi mértékének szinten tartása megfelelő lehetőséget biztosít a gazdaságfejlesztési feladataik ellátásához szükséges források előteremtéséhez.

A kkv-szektor kedvezőbb finanszírozását szolgáló állami viszontgarancia és a Magyar Fejlesztési Bank Zrt. (a továbbiakban MFB Zrt.) kormányzat által kijelölt finanszírozási programjaihoz kötődő állami kezesség keretszámai, valamint a nemzetgazdasági és ágazati célokat szolgáló egyedi kezesség vállalásának kerete is a jelenlegi szinten marad a kihasználtságok várható és tervezett adatai alapján. Ugyancsak változatlan az a mérték is, amely a vasúti törvény által a többségi állami tulajdonú vasúti társaságok járműállományának fejlesztéséhez az EUROFIMA Európai Vasúti Gördülőállomány-finanszírozási Társaságtól az állami kezesség melletti hitelfelvételt korlátozza.

Kismértékben növekszik ugyanakkor a Mehib Zrt. által vállalható nem piacképes biztosítások állományának felső határa a 2014. évben, mivel a társaság az exportbiztosítások kkv-szektort támogató típusának újraindítását tervezi.

A jelentős kulturális értékkel bíró kiállítások megrendezését segítő kiállítási garancia vállalására vonatkozó keret a 2014. évre 500,0 milliárd forint biztosítási értékű műtárgyak bemutatására ad lehetőséget, kiváltva a kereskedelmi biztosítást. A keret emelkedését az ez évi nagyszabású kiállítások jövő évi áthúzódó hatása, illetve a jövőre tervezett kiállítások megvalósításához szükséges kellően rugalmas mozgástér megteremtése indokolja.

Az állami kezesség- és viszontgarancia-beváltások (32,3 milliárd forint) nagyságrendjét a kkv-szektor hiteleihez kapcsolódó kifizetések (20,0 milliárd forint) határozzák meg. A kkv-finanszírozás esetében az elmúlt években a gazdasági és pénzügyi válság miatt megnövekedett bukási ráta várhatóan meginduló csökkenésének pozitív hatását az állami viszontgarancia mértékének 85%-ra történő növelése ellensúlyozza. A beváltások alakulását 2014-ben is várhatóan az éven belüli Széchenyi Kártyák és banki kártyahitel-termékek fogják meghatározni.

A beváltások alakulását érdemben befolyásolja még a Mehib Zrt.-nek a kazah BTA Bank fizetésképtelenségével összefüggő fizetési kötelezettsége, amely 2016. novemberig áll fenn, és összege évi 3 milliárd forint körül alakul. A lakásvásárlási célokat támogató jogszabályi állami kezességek beváltása (6,0 milliárd forint) várhatóan továbbra is jelentős összeget tesz ki, de a csökkenő hitelállomány és a Kormány intézkedéseinek hatására (pl. árfolyamrögzítés) az előző évek magas bukási arányával szemben fokozatos csökkenéssel lehet majd számolni az elkövetkező években.

Az egyedi állami kezességvállalásoknál, valamint a nemzetközi hitelfelvételek garanciáinál, a Diákhitel Központ Zrt., az MFB Zrt. és az Eximbank Zrt. forrásbevonásaiból eredő fizetési kötelezettségeknél, valamint a kiállításokhoz kapcsolódó garanciáknál beváltásokra feltételezhetően nem kerül sor.

2.11. Hozzájárulás az EU költségvetéséhez

A törvény 1. mellékletében meghatározott, 288,7 milliárd forintos hozzájárulás a 2007/436/EK, Euratom tanácsi határozat előírásaival összhangban több tételt foglal magába. Az áfaalapú hozzájárulás kalkulált összege mintegy 36,5 milliárd forintot, a GNI alapú hozzájárulás mintegy 233,0 milliárd forintot, a brit korrekció összege pedig 19,2 milliárd forintot tesz ki. Az egyes tételek meghatározásakor a Bizottság 2014-re vonatkozó költségvetési tervezetében foglalt számokhoz igazodik a hozzájárulás összege. A tervezés során a 2013. évről várhatóan áthúzódó kifizetési igények becsült nagysága is figyelembevételre került.

A ténylegesen teljesítendő hozzájárulás összegét továbbá befolyásolja az, ha az elszámoló árfolyamként használt Európai Központi Bank 2013. december 31-ei forint/euró árfolyama jelentősen eltér a tervezéskor használt forint/euró árfolyamtól. A nemzeti hozzájárulás összege mindezeken túl változhat a 2013. év végén az Európai Tanács és a Parlament által elfogadandó 2014. évi uniós költségvetés végső változata, illetve annak a 2014. év folyamán történő esetleges módosításai következtében is.

3. Központi költségvetési szervek és fejezeti kezelésű előirányzatok

A Kormány kiemelt célja az államigazgatás - ezen belül a közszféra működésének, gazdálkodásának - racionalizálása. A fő törekvés a közforrások hatékonyabb, takarékosabb felhasználását garantáló - szerkezetében és méretében megújult - államigazgatás megteremtése.

A költségvetési fejezetek 2014. évi tervezett saját bevétele 2901,8 milliárd forint, amelyből a fejezeti kezelésű előirányzatok európai uniós támogatása 1711,6 milliárd forint, a szakmai fejezeti kezelésű előirányzatok bevétele 29,4 milliárd forint, míg az intézmények bevétele 1160,8 milliárd forint.

A költségvetési fejezetek 2014. évi tervezett kiadása 6410,4 milliárd forint, amelyből az intézményi kiadások összege 3222,5 milliárd forint, míg a fejezeti kezelésű előirányzatok kiadása 3187,9 milliárd forint.

A központi költségvetési szerveknél 2014-re az illetménytábla és az alapilletmény nem módosul.

3.1. A központi költségvetési fejezetek kiadásai

Az Országgyűlés fejezet költségvetése biztosítja az Országgyűlés Hivatala, a képviselőcsoportok, a bizottságok, a tisztségviselők, az Állambiztonsági Szolgálatok Történeti Levéltára és az Országgyűlési Őrség folyamatos működését, valamint a képviselőtestület váltásával kapcsolatos kiadásokat és a Kossuth Lajos tér történelmi rekonstrukcióját.

Az Országgyűlés fejezetben lévő Közbeszerzési Hatóság működését döntő részben saját bevételből fedezi. A Közbeszerzések Tanácsa gondoskodik a közbeszerzési törvényben meghatározott célkitűzések érvényre juttatásáról. Főbb feladatai: közreműködés a közbeszerzési politika alakításában, a közbeszerzési eljárásokat támogató, segítő funkciók, hirdetmények megjelentetése és ellenőrzése, jogorvoslat, illetve névjegyzékek vezetése.

A Nemzeti Adatvédelmi és Információszabadság Hatóság - az információs önrendelkezési jogról és az információszabadságról szóló 2011. évi CXII. törvény szerint - független és önálló szervezetként, külső befolyástól mentesen, pártatlanul, a Magyarország Alaptörvényében biztosított alapvető jogok, nevezetesen a személyes adatok védelme, valamint a közérdekű és a közérdekből nyilvános adatok megismeréséhez való jog érvényesülése ellenőrzésének és elősegítésének végrehajtását végzi. A feladatellátás szükséges fedezetét a 2014. évi költségvetés tartalmazza.

Az Országgyűlés fejezetben lévő Egyenlő Bánásmód Hatóság feladata az egyenlő bánásmód követelményének megsértése miatt benyújtott panaszok kivizsgálása és az egyenlő bánásmód szempontjainak érvényesítése.

Az Országgyűlés fejezetben lévő Magyar Energetikai és Közmű-szabályozási Hivatal a működését saját bevételből fedezi. A hivatal a villamosenergia-, földgáz- és távhőellátással, illetve a víziközmű-szolgáltatással összefüggő engedélyezési, felügyeleti és árszabályozási feladatokat ellátó, valamint a hulladékgazdálkodási közszolgáltatás díját előkészítő energia- és közműpiaci önálló szabályozó hatóság.

Az Országgyűlés fejezetben lévő Nemzeti Választási Iroda független, csak a törvénynek alárendelt autonóm államigazgatási szerv. Feladata a választások előkészítéséhez és lebonyolításához kapcsolódó központi feladatok ellátása. Az Iroda végzi a választópolgárok, jelöltek, jelölő szervezetek pártsemleges tájékoztatásával kapcsolatos feladatokat, segíti az Országos Választási Bizottság munkáját, gondoskodik a választások lebonyolításához szükséges tárgyi és technikai feltételek megteremtéséről, valamint irányítja a területi, helyi szintű választási irodák munkáját.

A Köztársasági Elnökség kiadási és egyben támogatási előirányzata 2,1 milliárd forint. Az előirányzat fedezetet nyújt az elnöki hivatal működésére, a Sándor Palota, a köztársasági elnök rezidenciája fenntartására, valamint az ezeken az épületeken szükséges beruházások végrehajtására. Fejezeti kezelésű előirányzat szolgál az állami kitüntetések költségeire.

Az Alkotmánybíróság 2014. évi költségvetése az alapfeladatok ellátásán túl biztosítja a volt közjogi méltóságokat megillető juttatások fedezetét és az alkotmánybíró-váltáshoz kapcsolódó dologi kiadásokat.

Az Alapvető Jogok Biztosának Hivatala 2014. évi költségvetése biztosítja az alapvető jogok hatékony, egységes szemléletű, minél teljesebb védelme érdekében ellátandó feladatainak fedezetét.

Az Állami Számvevőszék 2014. évi költségvetése biztosítja, hogy az Országgyűlés pénzügyi, gazdasági ellenőrző szerve a jogszabályban előírt feladatait maradéktalanul elláthassa. A Számvevőszék az ellenőrzéseit célszerűségi, eredményességi és törvényszerűségi szempontok szerint végzi.

A Bíróságok fejezet 2014. évi költségvetése a bíróságok alapfeladatának, az igazságszolgáltatásnak az ellátását biztosítja, továbbá lehetővé teszi a bírósági eljárások gyorsítását és egyes fejlesztések, beruházások megvalósítását.

A Magyar Köztársaság Ügyészsége fejezet 2014. évi előirányzata tartalmazza az ügyészségről szóló sarkalatos törvényben meghatározott feladatai ellátásához szükséges fedezeten felül a büntetőeljárások időszerűsége javításának és egyes ügyészi szervek elhelyezési körülményei javításának fedezetét.

A Közigazgatási és Igazságügyi Minisztérium a közigazgatás hatékonyabb működése érdekében a Kormány megalakulását követően az elsődleges szempontok között az állam újjáépítését tűzte ki céljául. A fejezet tartalmazza a területi államigazgatás átalakítása, integrációja eredményeként felállított fővárosi és megyei kormányhivatalok, továbbá a járások előirányzatait. A fővárosi és megyei kormányhivatalok kirendeltségeként felálló kerületi és járási hivatalok legfontosabb feladata a megyei szintnél alacsonyabb szinten intézendő államigazgatási feladatok ellátása. A határon túli magyarok programjainak támogatása továbbra is priorizált terület, mely 2014-ben a Nemzetpolitikai tevékenység támogatása fejezeti kezelésű előirányzaton, illetve a Bethlen Gábor Alap költségvetésében megosztva szerepel.

A Kormányzati Ellenőrzési Hivatal ellátja a kormánydöntések végrehajtásának ellenőrzését, a központi költségvetés kormányzati ellenőrzését, valamint a gazdálkodó szervezeteknek, a közalapítványoknak, a köztestületeknek, az alapítványoknak, a kistérségi, megyei, térségi és regionális területfejlesztési tanácsoknak és a társadalmi szervezeteknek a központi költségvetésből juttatott pénzbeli és nem pénzbeli támogatások ellenőrzését.

A Miniszterelnökség fejezet 2014. évi kiadási előirányzata biztosítja az állományába tartozó miniszterelnök, miniszterelnök-helyettes, államtitkárok, miniszterelnöki biztosok, helyettes államtitkárok, valamint a közvetlen irányításuk alá tartozó szervezeti egységek munkavégzéséhez szükséges személyi, tárgyi és technikai feltételeket. Ezenfelül tartalmazza az állami vezetői státusszal nem rendelkező kormánybiztosok, valamint miniszterelnöki megbízottak feladatainak ellátásához szükséges forrásokat, továbbá a Miniszterelnökséghez tartozó intézmények kiadásait, valamint a fejezeti kezelésű célelőirányzatok fedezetét.

A Vidékfejlesztési Minisztérium fejezet költségvetésében meghatározó támogatási forrás az Új Magyarország Vidékfejlesztési Program, valamint az Új Vidékfejlesztési Program. A fejezet költségvetése nem teljes körűen tartalmazza az uniós támogatásokat. Az EU-ból érkező közvetlen termelői támogatások, valamint a piaci támogatások finanszírozása ugyanis a Kincstári Egységes Számlán (a továbbiakban: KESZ) keresztül valósul meg. Ezen uniós támogatások közvetlenül, a Mezőgazdasági és Vidékfejlesztési Hivatal közreműködésével jutnak el a mezőgazdasági termelőkhöz.

A nemzeti támogatások alcímen tervezett fejezeti kezelésű előirányzatok tisztán nemzeti forrásból finanszírozott agrár- és vidékfejlesztési támogatásként a korábbi területalapú támogatás nemzeti kiegészítését (top-up támogatás) felváltó átmeneti nemzeti támogatáshoz, a korábbi években működtetett agrártámogatások 2013. évi költségvetést terhelő kötelezettségvállalásaihoz, valamint az Európai Bizottságnál notifikált nemzeti támogatások finanszírozásához biztosítanak fedezetet. A nemzeti támogatások közül kiemelendő a folyó kiadások és jövedelem-támogatások fejezeti kezelésű előirányzat, melyből különböző, a mezőgazdasági termelést segítő, a jövedelmi helyzetet javító, a termékek piacra jutását elősegítő támogatási konstrukciók működnek.

Kiemelt feladat továbbá az osztatlan földtulajdon megszüntetése, melynek célja a részarány földkiadási eljárás során keletkezett, az ingatlan-nyilvántartásba osztatlan közös tulajdonként bejegyzett tulajdoni hányadok önálló ingatlanná alakítása, a földrendező és földkiadó bizottságokról szóló 1993. évi II. törvény, valamint az annak végrehajtását szolgáló, a részarány földkiadás során keletkezett osztatlan közös tulajdon megszüntetésének részletes szabályairól szóló 63/2005. (IV. 8.) Korm. rendelet alapján.

A környezetvédelmi termékdíjról szóló 2011. évi LXXXV. törvény célja, hogy a termékdíj-köteles termékekből képződött hulladékokkal kapcsolatos hulladékgazdálkodási ipar átlátható, az állam, és így a társadalom érdekeit lényegesen kedvezőbb feltételekkel szolgáló módon alakuljon át és fejlődjék tovább. Kiemelt feladat a rendezettebb és mindenki számára hosszú távon kiszámíthatóbb, folyamatos és hatékony szelektív hulladékgyűjtés, -feldolgozás és -hasznosítás.

Tovább folyatódik a Tanyafejlesztési Program, melynek célja a tanyai gazdálkodás megújításával és a tanyai életmód hátrányainak csökkentésével kapcsolatos kötelezettségek finanszírozása.

Jelentős feladat a sertéságazat helyzetét javító stratégiai intézkedések támogatása, melynek célja a „Minőségi Magyar Sertéshús” védjegy és terméktanúsítási rendszer áttekintése és fejlesztése, továbbá a biztonságos, jó minőségű magyar hústermékek iránti fogyasztói bizalom erősítése érdekében kiemelt közösségi marketing programok támogatása, valamint a sertés-genetikai és takarmányozási kutatások és a tenyésztési, termelési integrációs és kutatás-fejlesztési programok kiemelt támogatása.

A Honvédelmi Minisztérium 2014. évi előirányzatai a honvédelmi kiadások és a hosszú távú tervezés feltételeinek megteremtését szolgáló költségvetési források biztosításáról szóló 1046/2012. (II. 29.) Korm. határozat előírásai szerint kerültek meghatározásra.

A fejezet kiadási előirányzata fedezetet biztosít a tárca alapfeladatainak - úgymint Magyarország függetlenségének, területi épségének, nemzetközi szerződésekben rögzített határainak, lakosságának és anyagi javainak védelme, valamint a szövetségi és nemzetközi szerződésekből eredő egyéb katonai kötelezettségek teljesítése - végrehajtásához. Ehhez önkéntes alapon szervezett, professzionális személyi állományú honvédség áll rendelkezésre, amelyet az Önkéntes Tartalékos Rendszer egészít ki, melyre 2014-ben is kiemelt figyelmet fordít a tárca. Forrásai biztosítják a rendszerben részt vevő állomány (mintegy 4000 fő) rendelkezésre állási díjának, ruházati felszerelésének, kiképzésének és ellátásának költségeit.

A tárca költségvetése tartalmazza a szükséges forrásokat, többek között a Gripen repülőgépek bérleti díjára és a bérlettel összefüggő különböző fegyverzeti, elektronikai, híradós beszerzésekhez, a pilóták pótlólagos képzéséhez kapcsolódó kiadásokhoz. 2014-ben is folytatódik a gépjármű-beszerzési program és a harcászati URH rádiók beszerzése.

A honvédelmi miniszter által - a hatékonyabb működés érdekében 2013-ban - végrehajtott jelentős átszervezés következtében a fejezet átalakult címrenddel jelenik meg a 2014. évi költségvetésben (a megszűnt Fegyverzeti és Hadbiztosi Hivatal feladatait a Védelemgazdasági Hivatal és a Magyar Honvédség Logisztikai Központ vette át).

A 2013/14-es tanévtől a Honvédelmi Minisztérium a Gábor Dénes Elektronikai Műszaki Szakközépiskola és Kollégium fenntartója. Az oktatási intézmény átvételének célja a felnövekvő nemzedékek hazafias nevelése, katonai alapismeretek oktatása.

A Belügyminisztérium rend- és közbiztonsági ágazat 2014. évi költségvetése tartalmazza a szükséges forrásokat ahhoz, hogy a rendészet három pillére, a Terrorelhárítási Központ, a Nemzeti Védelmi Szolgálat, valamint az Országos Rendőr-főkapitányság és alárendelt szervei együttesen, együttműködve, hatékonyan és eredményesen lássák el feladataikat. A 2014. évi költségvetési előirányzatok az ágazat egyes intézményeinél jelentős fejlesztéseket, más területen a működőképesség növelését teszik lehetővé.

A Terrorelhárítási Központ költségvetése - szerkezeti változásként - a 2013-ban végrehajtott létszámbővítések beruházási költségének báziscsökkentésével, illetve kisebb létszámemeléssel változik. A korrupció elleni fellépés megerősítése érdekében a Nemzeti Védelmi Szolgálatnál 2014-ben 45 fős létszámfejlesztés valósul meg. A rendőrség alapfeladatainak ellátását jelentős többlettámogatás segíti, valamint megteremtődik a forrása az elektronikus útdíjfizetéssel kapcsolatos ellenőrzési feladatok végrehajtásának. Rendőrségi beruházásokra (pl. Balatonalmádi Rendőr-kapitányság, a Rendőrség Igazgatási Központjában az energiaszolgáltató rendszer cseréje), valamint a gépjárműpark fejlesztésére többlettámogatást biztosít a költségvetés. Külön fejezeti kezelésű előirányzat szolgál a közbiztonság megszilárdítása érdekében felmerülő kiadások fedezetére.

A büntetés-végrehajtás 2014. évi forrásai biztosítják a számában növekvő fogvatartotti létszám biztonságos őrzésének, ellátásának, foglalkoztatásának feladatait. A fogvatartotti férőhelyek növelése, a nemzetközi elvárásoknak való megfelelés biztosítása érdekében a 2012. évben megkezdett intézmény- és biztonsági fejlesztési program több büntetés-végrehajtási intézményben folytatódik, melyhez a szükséges létszám is rendelkezésre áll. 2014-ben is lehetőség nyílik arra, hogy a korábban belügyi célra használt ingatlanok értékesítéséből származó bevételek a fogvatartotti férőhelyek további bővítését szolgálják. Az elítéltek foglalkoztatásának szélesítéséért további 700 fő fogvatartott munkáltatásának költségét biztosítja a költségvetés.

A tűz- és katasztrófavédelem ágazatnál 2014-re is alapvető cél az emberi élet és értékek védelme, a tulajdon megóvása, az áldozatok, kárvallottak érdekeinek képviselete és védelme. A 2014. évi költségvetés előirányzatai biztosítják a tűzvédelem egységes és megfelelő szintű irányítással bíró rendszerének működését, amely lehetővé teszi a meglévő kapacitások hatékonyabb kihasználását. A katasztrófavédelemről szóló törvény előírásaiból eredő feladatellátási kötelezettségekre, hatósági megelőző és ellenőrző tevékenységre a költségvetés megfelelő többletforrást biztosít.

A Bevándorlási és Állampolgársági Hivatal feladataiban a Magyarországra érkező menekültek ellátása, a menekültügyi őrizet bevezetése miatt az új létesítmény megnyitása jelentős többletigényekkel jár, melyek forrását - az egyszerűsített honosítási eljáráshoz kapcsolódó anyakönyvi, személy- és lakcím-nyilvántartási feladatokkal együtt - a 2014. évi költségvetés tartalmazza.

A vízügyi ágazat továbbra is ellátja az árvízvédelem, a belvízvédelem, a vízminőségi kárelhárítás, a jégvédelem és az aszály elleni védelem területén a vízgazdálkodási létesítmények üzemeltetési, fenntartási, fejlesztési feladatait, valamint jelentős szerepet vállal a Start-munkaprogram kiterjesztésében, működtetésében, amelyekhez a szükséges források rendelkezésre állnak.

A Nemzetgazdasági Minisztérium kiemelt célja a gazdaság versenyképességének megerősítése, Magyarország foglalkoztatási és egyensúlyi céljainak elérése.

A 2014. évi költségvetés keretet biztosít a vállalkozóbarát környezet megteremtésére, a gazdaság szabályozási rendszerének ésszerűsítésére, a kis- és középvállalkozási szektor megerősítésére, a kiemelt iparágak fejlődésének elősegítésére, a magyar külgazdaság-politika célkitűzéseinek képviseletére, a magyar export lehetőségeinek bővítésére, új munkahelyek létrehozására.

Kulcsszerep jut a foglalkoztatáspolitikának, a kül- és belgazdasági stratégia megvalósításának. A belgazdaságon belül a fogyasztóvédelmi társadalmi szervezetek támogatása, a piacfelügyelet 2014-ben is kiemelt feladat.

A Kormány fontos szerepet szán a tudomány-, technológia- és innováció-politika hazai adottságokra épülő hatékonyabbá tételének. Különösen nagy hangsúlyt fektet a vállalati működés technológiai területein történő újítások ösztönzésére; a kis- és középvállalkozások innovációs tevékenységének támogatására; az innovációs célú együttműködések bátorítására.

A fejezet 2014. évi költségvetése továbbra is tartalmazza a kötött segélyhitel programot, mely a magyar kivitel növekedését szolgálja, emellett hozzájárul a Kormány munkahelyteremtés és -megtartás programjához. A segélyhitelezési tevékenység a külgazdasági stratégiában foglaltakkal összhangban áll.

Az Eximbank Zrt. középtávú üzleti stratégiájában elfogadott aktivitásbővülés tőkeigénye indokolttá teszi a bank tőkehelyzetének rendezését, ezen cél megvalósítása új fejezeti kezelésű előirányzaton jelenik meg „Eximbank Zrt. tőkejuttatása” címen.

A Kormány határozott célja a közfeladat-ellátás színvonalának javítása és a költséghatékony működés megvalósítása, melynek során a feladatok és az intézmények felülvizsgálata, átalakítása révén elindított és megvalósuló folyamatok indukálhatnak többletforrás-igényt, mely biztosításának egyik eszköze a „Szervezetátalakítási alap” fejezeti kezelésű előirányzat.

A Nemzeti Adó- és Vámhivatal az állami adó- és vámhatósági feladatokat összevontan, közös szervezet keretein belül látja el. Struktúrája négy fő tevékenység köré szerveződik: adóigazgatás, vámigazgatás, bűnügyi nyomozati tevékenység, valamint a szakmai tevékenységet támogató informatika. Feladata az államot megillető bevételek teljes körű kontrollja és védelme az adó-, a vám- és a büntetőjog eszközeivel. Munkájában kiemelt feladatként szerepel a vám- és jövedéki, az adó- és pénzügyi ellenőrzési tevékenység, továbbá a bűnüldözői munka hatásfokának növelése, illetve az adózók színvonalas, naprakész tájékoztatása, az adózással kapcsolatos jogkövető magatartás elősegítése gyors, korszerű és ügyfélbarát szolgáltatások révén.

A Nemzeti Fejlesztési Minisztérium fejezetben az Országos közúthálózat és gyorsforgalmi úthálózat fejlesztés előirányzat 2014. évi költségvetése tartalmazza az országos közúthálózaton folyó egyes beruházások előkészítésére, területszerzésére, elkészült beruházások lezárására fordítható forrásokat.

Az NFM fejezeti kezelési előirányzataként az „UD rendszer működtetése és kapcsolódó feladatok” szolgál a megtett úttal arányos díjszedési rendszerben ellátott egyetemes útdíjszolgáltatói, díjszedői és kapcsolódó tevékenységek ellátásához szükséges működtetési feladatok költségvetési támogatására.

A hozzájárulás a felsőoktatási intézmények PPP bérleti díjához előirányzat fedezetet nyújt a felsőoktatási intézmények által PPP konstrukcióban megvalósított oktatási-kutatási infrastruktúra-fejlesztéshez kapcsolódó bérleti díjfizetési kötelezettség legfeljebb 50%-os állami támogatására, a meglévő kollégiumi rekonstrukciókhoz kapcsolódó bérleti díjakra, az átadott diákotthoni férőhelyek bérleti díjához.

A hozzájárulás a Művészetek Palotája működtetéséhez előirányzat a Művészetek Palotája működésével kapcsolatos részfeladat kiadásaira (rendelkezésre állási díjra és közüzemi számlák ellenértékére) biztosít forrást.

A hozzájárulás a sportlétesítmények PPP bérleti díjához előirányzat forrást biztosít a Sport XXI. Létesítményfejlesztési Program keretében, a PPP konstrukcióban megvalósult projektek (tornaterem, tanuszoda, sportcsarnok) szolgáltatási díjának, valamint a kapcsolódó járulékos költségeinek finanszírozásához.

Az autópálya rendelkezésre állási díj előirányzata jelentős összeget biztosít - a korábbi évekhez hasonlóan - az M5 és az M6 autópályák koncessziós szerződéseiben vállalt kötelezettségeknek a megfelelő támogatásához.

Az infokommunikációs szolgáltatások, konszolidáció fejezeti kezelésű előirányzat forrást biztosít az Egységes Digitális Rádió-távközlési Rendszer, a Kormányzati célú hálózatok (Nemzeti Távközlési Gerinchálózat [NTG], Zártcélú Rendészeti Hálózat [ZRH], Közháló), az Elektronikus Fizetés Elszámoló Rendszer (EFER), valamint a Központi Rendszer (KR) egyes elemeinek üzemeltetésére, a Tisztaszoftver programra és központosított informatikai és telekommunikációs szolgáltatások nyújtására. A fentieken túl az előirányzatból kerül támogatásra a kormányzati informatikai rendszerek konszolidációjához kapcsolódó feladatok végrehajtása.

Az energiahatékonysággal összefüggő intézkedések, így a panellakások, családi házak, középületek és közintézmények energiafelhasználásának - ezáltal a költségvetés terheinek -, valamint az üvegházhatású gázok kibocsátásának csökkentése központi szerepet játszik abban, hogy a Kormánynak az éghajlatváltozás és az energiapolitika terén kitűzött céljai teljesíthetőek legyenek. Az épületenergetikai és energiahatékonysági célelőirányzat, valamint a Zöldgazdaság Finanszírozási Rendszer előirányzat fenti célokra biztosít forrást.

A beruházás ösztönzési célelőirányzat támogatása továbbra is a nemzetgazdasági szempontból kiemelkedő jelentőségű beruházások forrását biztosítja, amelyről a Kormány egyedileg dönt.

Az agrármarketing célelőirányzatból kerül finanszírozásra a közösségi bormarketing-tevékenység, míg a turisztikai célelőirányzat támogatása a nemzeti, illetve nemzetközi turisztikai marketing- és promóciós tevékenységet, az idegenforgalom fellendítését, kisebb hazai rendezvények rendezését és a Formula-1 Magyar Nagydíj rendezői jogdíjának támogatását szolgálja.

A Külügyminisztérium fejezet részéről kiemelten támogatott cél a felülvizsgált külképviseleti hálózat működésén keresztül a magyar kül- és európa-politikai érdekérvényesítő képességünk növelése; a nemzetközi szervezetek keretében a globális problémák megoldásában, valamint a demokratizálódási folyamatok elősegítésében való aktív részvétel; a nemzetközi fejlesztési együttműködés és a humanitárius segélyezési tevékenység támogatása; a szomszédsági és regionális politika, valamint a határon túli magyarsággal való kapcsolat ápolása.

A Visegrádi Együttműködés (V4) 2013-2014. évi elnöksége 2014 első felében a közép-európai együttműködés évét jelöli ki a külpolitikában.

Az Emberi Erőforrások Minisztériuma fejezeten belül az egészségügyi ágazat 2014. évi költségvetése tartalmazza az állam által átvett egészségügyi intézmények fenntartásához szükséges forrásokat. Az előző évhez hasonlóan folytatódik az egészségügyi szakképzési (rezidens) rendszer működésének támogatása. A költségvetés jelentős összeggel biztosítja továbbá az Országos Mentőszolgálat működésével, a légimentés-eszközpark és az aneszteziológiai eszközök bérlésével, az oltóanyag biztosításával összefüggő kiadásokat, a kisforgalmú gyógyszertárak működtetési támogatását, valamint a patika hitelprogram kamattámogatásának kiadását.

A fejezeten belül a szociális ágazatban a Kormány a korábbi évekhez hasonlóan továbbra is kiemelten kezeli a családok megerősítését és támogatását, valamint a gyermek- és ifjúságügy feladatait. A tárca 2014-ben is támogatást nyújt a kábítószer-ellenes feladatok ellátásához a szerhasználat nélküli életmodell és az egészséget alapértékként közvetítő szemléletmód középpontba helyezésével. A korábbi évekhez hasonlóan folytatódnak az esélyegyenlőségi és a fogyatékosok támogatásával összefüggő feladatok és programok, a fejezetben több érdekvédelmi szervezet, alapítvány címzett támogatására is biztosított a forrás. A szociális és gyermekvédelmi, gyermekjóléti feladatellátás és irányítás intézményeinek támogatásával az állami feladatellátás teljes egészében az Emberi Erőforrások Minisztériuma középirányító szerve, a Szociális és Gyermekvédelmi Főigazgatóság feladatkörébe tartozik. A nem állami, nem önkormányzati fenntartók részére biztosított források a civil szervezetek és egyházak intézményeinek és szolgáltatásainak támogatásával hozzájárul az ellátórendszer sokszínűségéhez. Továbbra is kiemelt cél a megváltozott munkaképességűek támogatásával összefüggő rendszer hatékonyságának növelése, a foglalkoztatással összefüggő támogatások, források a tárca költségvetésében biztosítottak.

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) jelenleg a nevelőszülői tevékenység végzésére kétféle jogviszonyban nyújt lehetőséget: nevelőszülői jogviszonyban, illetve hivatásos nevelőszülői jogviszonyban. A kétféle nevelőszülői jogviszony közötti különbségtétel során abból indult ki a jogalkotó, hogy előbbit kizárólagosan, egyéb keresőtevékenység folytatása nélkül végzi a nevelőszülő, míg utóbbi ellátására más keresőtevékenység folytatása mellett kerül sor.

A Gyvt. folyamatban lévő módosítása 2014. január 1-jétől megteremti az egységes nevelőszülői foglalkoztatási jogviszonyt, amely a nevelőszülői tevékenységet munkaként, professzióként ismeri el, továbbá valamennyi nevelőszülő számára azonos jogosultságokat és kötelezettségeket jelent, megszüntetve a nevelőszülők közötti jelenlegi különbségtételt és az abból fakadó feszültségeket. A foglalkoztatási jogviszony bevezetése elősegíti a nevelőszülőnél elhelyezett gyermekek biztonságos és színvonalas ellátását, a családjából hatósági intézkedéssel kiemelt 12 év alatti gyermekek nevelőszülőnél történő elhelyezésének megvalósítását, növeli továbbá a nevelőszülői tevékenység társadalmi megbecsülését, valamint a nevelőszülői tevékenység vonzóbbá tételével hozzájárul a nevelőszülői férőhelyek fejlesztéséhez. A nevelőszülők számára kialakított díjazás figyelemmel van a tartósan beteg, a fogyatékkal élő, a három év alatti, illetve a súlyos pszichés tüneteket mutató, a disszociális magatartású, a szenvedélybetegséggel küzdő gyermekek ellátásából, neveléséből fakadó többletterhekre is. A foglalkoztatási jogviszonnyal összefüggő finanszírozási változásokat a 2014. évi költségvetési törvény már figyelembe veszi.

A kulturális ágazat feladatai 2014-ben is összetettek, a tárca a kulturális intézmények - közgyűjtemények, művészeti és egyéb kulturális feladatot ellátó intézmények - fenntartása mellett támogatást biztosít többek között közművelődési, örökségvédelmi, alkotóművészeti és előadó-művészeti feladatok ellátására. 2014-ben pénzügyileg is lezárul a Mátyás-templom rekonstrukciója, s az Erkel Színház 2013. évi felújítását követően a Magyar Állami Operaház immár két játszóhelyen tarthatja előadásait. 2014-től a tárca kiemelten támogatja a Budapesti Tavaszi és Őszi Fesztivál megrendezését, és támogatást nyújt olyan új intézményeknek is, mint a Budapest Music Center vagy a Robert Capa Kortárs Fotográfiai Központ.

A köznevelés vonatkozásában kiemelt hangsúlyt kapnak mindazon feladatok, támogatások, melyek hozzájárulnak a minőségi oktatáshoz való egyenlő hozzáféréshez, a társadalmi szolidaritás és méltányosság érvényesüléséhez, valamint meghatározó cél továbbra is az állam felelősségvállalásának biztosítása az oktatás tekintetében. A korábbi évekhez hasonlóan nagy figyelmet fordít a tárca a határon túli kapcsolatok ápolására, az uniós és nemzetközi oktatási és képzési programokban való részvételre.

A felsőoktatás támogatásának döntő része az állami és nem állami felsőoktatási intézmények támogatásában jelenik meg. Az elmúlt években megfogalmazódott struktúraátalakítási törekvéseket az egyedi és célzott támogatást biztosító Felsőoktatási Struktúraátalakítási Alap, a minőségfejlesztési, versenyképesség-javítási célokat pedig a felsőoktatási kiválósági támogatások kerete segíti. Jelentős fejlesztést indít a Moholy-Nagy Művészeti Egyetem, melynek 2014. évi üteméhez a költségvetés kiemelt támogatást biztosít.

A sport ágazat feladatait 2014-ben is a sokrétűség, összetettség jellemzi. A tárca költségvetése 2013-ban is fedezetet nyújt az utánpótlás-nevelési feladatok elvégzésére, az országos sportági szakszövetségek akadémiai rendszerének kialakítására, a fogyatékkal élők sportjának, a diáksportnak és szabadidősportnak a támogatására. A versenysport-támogatások, a doppingellenes feladatok és a 2014. évi téli olimpiai és paralimpiai kiutazás tételei szintén szerepelnek a minisztérium költségvetésében. Folytatódnak a már megkezdett sportlétesítmény-beruházási és -felújítási projektek (Nemzeti Olimpiai Központ, Tüskecsarnok és uszoda, Debreceni Nagyerdei Stadion, Ferencvárosi Stadion), melyek köre új tételekkel is kiegészül, mint például a kiemelt sportágak létesítményfejlesztései, a 2021. évi Úszó-, Vízilabda-, Műugró, Műúszó és Nyíltvízi Világbajnoksághoz kötődő létesítmények, vagy a szombathelyi, diósgyőri és székesfehérvári stadionok. Emellett a kiemelkedő teljesítményt nyújtó sportolók és sportszakemberek elismerése továbbra is alapvető cél.

A nemzetiségi célú előirányzatokból nyújtható támogatások célja a nemzetiségi önkormányzati rendszer és civil szektor működési költségeinek, érdekvédelmi és érdekképviseleti tevékenységének támogatása, a nemzetiségek hagyományainak, anyanyelvének, kultúrájának, szellemi és tárgyi emlékeinek ápolása, a kormányközi kisebbségi vegyes bizottsági ajánlások teljesítésének elősegítése. A nemzetiségi ágazat kapcsán kiemelendő a nemzetiségek kulturális autonómiáját megvalósító intézményi rendszer továbbfejlesztése, társadalmi szerepvállalásuk erősítése.

A szaktárca látja el a társadalmi felzárkózás és a romák társadalmi integrációjának kormányzati koordinációját és az ezzel kapcsolatos szakmai feladatokat. Az ennek keretében folytatott programok több jelentős területet érintenek, mint például a gyermekszegénység elleni küzdelem, a gyermekek és fiatalok iskolai előrehaladását segítő esélyteremtés, a hátrányos helyzetű emberek foglalkoztathatóságát szolgáló intézkedések, valamint a társadalmi felzárkózási stratégia monitoring rendszerének kiépítése.

Az egyházügyekkel kapcsolatos feladatai körében a tárca kiemelt figyelmet fordít az egyházakkal való folyamatos kapcsolattartásra és egyeztetésre, beleértve a határon túli magyar egyházi szervezeteket is. Az egyházak hitéleti és közcélú tevékenységének anyagi feltételeiről szóló 1997. évi CXXIV. törvénnyel is összhangban nyújtott támogatások hozzájárulnak az egyházi jogi személyek és vallási közösségek hitéleti, közösségépítő és értékmegőrző tevékenységéhez, és elősegítik a kistelepüléseken működő egyházak népességmegtartó munkáját. Jelentős támogatást biztosít az egyházi épített örökség védelmét, valamint a feladatellátás feltételeinek javítását szolgáló beruházásokhoz.

A Gazdasági Versenyhivatal 2014. évi kiadási előirányzatát teljes egészében költségvetési támogatás finanszírozza. A hivatal ellátja a törvény szerinti versenyfelügyeleti funkciókat, a versenypártolási feladatokat, ami versenyszempontú jogszabály-véleményezést jelent, valamint a versenykultúra fejlesztését.

A Központi Statisztikai Hivatal fejezet 2014. évi előirányzatán rendelkezésre álló források a Hivatal és intézményei működését, valamint a zavartalan feladatellátást biztosítják.

A Magyar Tudományos Akadémia fejezet 2014. évi célkitűzései között a megújított kutatóintézet-hálózat fejlesztése és versenyképességének növelése, a posztdoktori pályázati program kiterjesztése, a fiatal kutatók akadémiai kutatóintézetekben történő alkalmazását elősegítő Lendület Program bővítése, valamint egyes kiválósági központok fejlesztése szerepel. A rendelkezésre álló források elosztásánál továbbra is a tudományos kiválóság szempontjai érvényesülnek. Az Országos Tudományos Kutatási Alapprogramok 2012-ben jelentősen megemelt költségvetési támogatása 2014-ben is biztosított.

A Magyar Művészeti Akadémiáról (a továbbiakban: MMA) szóló 2011. évi CIX. törvény rendelkezése értelmében az MMA mint köztestület a költségvetésben önálló fejezetet alkot. Az MMA számára 2014-ben biztosított támogatás a szervezet működésére, a köztestületi tagok tiszteletdíjára, az MMA törvényben meghatározott feladatainak ellátására - többek között kutatási tevékenység, könyv- és folyóirat-kiadás, társadalmi szervezetek támogatására - és a 2014-ben megnyíló Pesti Vigadó működtetésére szolgál.

3.2. A központi költségvetésben megjelenő EU támogatásokból származó bevételek és kiadások

A szakmai fejezeti kezelésű előirányzatok bevételein belül 2014-ben az uniós források összesen 1734,6 milliárd forintot képviselnek, több támogatási program keretében használhatók fel.

A 2007-2013 közötti uniós pénzügyi kerettervhez kapcsolódó támogatások

A 2007-2013 közötti időszak uniós pénzügyi kerettervéhez kapcsolódó strukturális és kohéziós politikai fejlesztési célok megvalósításának stratégiai dokumentuma az NSRK. Az NSRK stratégiai célkitűzései nyolc ágazati és hét regionális operatív program keretében valósulnak meg, mely a Strukturális Alapok, és a Kohéziós Alap forrásainak felhasználását célozza. 2014-ben az NSRK operatív programjainak keretében 1787,9 milliárd forint kifizetésével számol a tervezet, amelyből 1442,9 milliárd forint az európai uniós forrás. Az EU által jóváhagyott hétéves indikatív pénzügyi tábla az operatív programok uniós és hazai finanszírozási arányát 85-15%-ban rögzítette. A támogatás mértékének meghatározásánál azonban tekintettel kell lenni arra, hogy az EU által előírt hazai társfinanszírozási kötelezettség a központi költségvetési finanszírozásnál bővebb kategóriát ölel fel. Így a kormányzati szektorba tartozó közszféra-kedvezményezettek (elsősorban önkormányzatok) önereje is beleszámít ebbe az összegbe, ami egyes programok esetében az elméleti aránynál jóval kisebb központi költségvetési támogatást eredményez. Ezt ellenpontozza az, hogy a regionális és végrehajtási operatív programok kifizetései az elmúlt időszakban magasak voltak, így az időközi kifizetés keretében átutalható 95%-os uniós támogatást ezek a programok már 2014-ben elérik, az uniós jogszabályoknak megfelelően az utolsó 5%-ot a hazai költségvetésnek kell megelőlegezni a projektek zárásáig, azonban az ESA-módszertan szerint számolt hiányt ez a tétel nem befolyásolja. Mindezeket figyelembe véve a 2014. évben az uniós források aránya 80%-os.

A 2007-2013 közötti időszakban az EU által rendelkezésre bocsátott, az - Európai Mezőgazdasági és Vidékfejlesztési Alapból finanszírozott - agrár- és vidékfejlesztési támogatások és a kapcsolódó hazai társfinanszírozás felhasználási területeit, céljait az ÚMVP foglalja magába, mely öt tengelyre tagolódik. Az I. A mezőgazdaság és erdészeti ágazat versenyképességének javítása, II. A környezet és a vidék fejlesztése, III. Az életminőség javítása a vidéki területeken és a diverzifikáció ösztönzése, IV. LEADER - helyi közösségek fejlesztése, V. Technikai segítségnyújtás. Ezen felül meg kell említeni az Európai Halászati Alapot (a továbbiakban: EHA), amely a halászati támogatásokat finanszírozza. A halászatra fordított források jelentőségben nem maradnak el az agrártámogatásoktól.

Az alapok átlagos uniós-hazai közkiadási aránya 75-25%, de ettől az aránytól az egyes konkrét intézkedések eltérnek. Az ÚMVP tervezett kiadása 224,5 milliárd forint, melyből 163,8 milliárd forint az uniós forrás, míg a halászati támogatásokra 2,5 milliárd forint került tervezésre, melyből 1,9 milliárd forint az uniós támogatás.

Az Európai Területi Együttműködés (a továbbiakban: ETE) keretében megvalósuló programok, projektek a határmenti régiók együttműködését és kiegyensúlyozott fejlesztését célozzák. Az ETE programjai a szomszédos országokkal közösen megvalósított projektek formájában realizálódnak. Az ETE programok jogcímcsoporton belül kerül megtervezésre a régiók közötti együttműködést elősegítő, úgynevezett INTERREG IVC program, valamint a nem európai uniós szomszédos tagországokkal való együttműködést magában foglaló Európai Szomszédsági és Partnerségi Eszköz (a továbbiakban: ENPI). Az INTERREG IVC program konkrét célja, hogy a régióközi együttműködésen keresztül hozzájáruljon az innováció, a tudás alapú gazdaság, a környezetvédelem és kockázatmegelőzés területén Európa gazdasági modernizációjához és növekvő versenyképességéhez. Az ENPI az Európai Bizottság által kezdeményezett pénzügyi eszköz, amely a közösség külső határai mentén elhelyezkedő, jelenleg EU-n kívüli partnerországok érintett régióival való együttműködést támogatja. E jogcím-csoportokon együttesen 19,4 milliárd forint kiadással számol a törvény, amelyhez 17,2 milliárd forint európai uniós bevétel társul, 2,1 milliárd forint nemzeti társfinanszírozással.

Az Európai Bizottság és Svájc közötti kétoldalú megállapodás értelmében Svájc egyszeri, vissza nem térítendő támogatást nyújt a 2004. évben csatlakozott országok részére. A Svájci Alap támogatásából megvalósuló projektek kilenc prioritási területe a regionális fejlesztés, árvízvédelem, infrastruktúra, természetvédelem, Magántőke Alap, turizmus, K+F és ösztöndíjalapok, egészségügy, továbbá a biztonság. A Svájci Alap támogatásából megvalósuló projektek esetén a 2014. évi törvény 12,0 milliárd forint összegű kiadással számol, amely magában foglal 11,0 milliárd forint összegű donor állami hozzájárulást, valamint ahhoz kapcsolódóan 1,0 milliárd forint összegű hazai támogatást.

Az EGT, Norvég Finanszírozási Mechanizmusok keretében a 2009-2014. években is lehetőség nyílik projektek finanszírozására. A Norvég Finanszírozási Mechanizmus 2009-2014-es időszakában forrásfelhasználásra a következő fő prioritási területek mentén kerülhet sor: szén-dioxid megkötése és tárolása, zöld ipari innováció, kutatás és ösztöndíj, humán erőforrás- és társadalmi fejlődés, bel- és igazságügy, méltányos munka és háromoldalú párbeszéd előmozdítása. Az EGT Finanszírozási Mechanizmus 2009-2014-es időszakában a környezetvédelem és környezetgazdálkodás, klímaváltozás és megújuló energia, civil társadalom, humán erőforrás- és társadalmi fejlődés, valamint a kulturális örökség védelme jelentik a főbb prioritási területeket. Az EGT, valamint a Norvég Alap támogatásából megvalósuló projektek 2009-2014. évi programjának finanszírozására a 2014. évben kiadási oldalon 9,8 milliárd forintot, donor állami hozzájárulásként 8,3 milliárd forintot tartalmaz a törvény.

Az Európai Tanács által 2004. évben elfogadott, ún. Hágai Programmal kezdődött a közös európai migrációs és menekültügyi politika, amelyet követően az Európai Bizottság egy egységes, ún. Szolidaritás és a migrációs áramlások igazgatása elnevezésű programot (a továbbiakban: Program) alkotott. A 2007-2013 közötti Program részeként sor került a Külső Határok Alap, az Európai Visszatérési Alap, és az Európai Integrációs Alap létrehozására, valamint az Európai Menekültügyi Alap továbbfejlesztésére. Az Európai Integrációs Alap nyújt támogatást a harmadik országbeli állampolgárok beilleszkedésének elősegítése érdekében. Az Európai Visszatérési Alap célja, hogy a harmadik országbeli állampolgárok önkéntes hazatéréséhez nyújtson támogatást. Az Európai Menekültügyi Alap célja a menekültek, oltalmazottak, menedékesek és menedékkérők helyzetének javítása. A Külső Határok Alapból nyújtott támogatás révén lehetőség nyílik az integrált határellenőrzés hatékonyságának növelésére, a külső határok magasabb szintű védelmére, az egységes európai határőrizeti rendszer fejlesztésére. A 2014. évi költségvetés a 2007-2013 programozási időszak tekintetében 8,0 milliárd forint kiadással számol, amelyből 5,7 milliárd forint a várható uniós bevételek összege.

A 2014-2020 programozási időszak

A Partnerségi Megállapodás (a továbbiakban: PM) alapozza meg Magyarország 2014 és 2020 közötti uniós finanszírozású fejlesztési programjait. Az egyes programokon keresztül jelentős fejlesztési források felhasználását tervezi az ország, támogatva ezzel az EU Kohéziós, Vidékfejlesztési és Halászati Politikáját. A programok végrehajtása nem utolsósorban az EU 2020-as célkitűzéseihez való hozzájárulást is erősíti. A 2007-2013. évi költségvetési időszakhoz hasonlóan a programokat Magyarország tervezi meg, és az Európai Bizottsággal való egyeztetést követően indulhat a megvalósítás.

A PM egyaránt magában foglalja az EU Kohéziós Politikájának pénzügyi alapjai (Strukturális Alapok: Európai Regionális Fejlesztési Alap - ERFA, Európai Szociális Alap - ESZA és Kohéziós Alap - KA) által finanszírozott operatív programokat, valamint az EMVA és az Európai Tengerügyi és Halászati Alap (a továbbiakban: ETHA) hazai felhasználásáról szóló programokat. Emellett a PM összhangot teremt a magyar tagállami programok és az EU Európai Területi Együttműködési programjai között is (pl. a határmenti programok és a Duna-térség transznacionális programja), továbbá kitekint egyéb uniós forrásokra és kezdeményezésekre is. A PM várhatóan novemberre készül el, az Európai Bizottság előreláthatólag jövő év elején az operatív programok tervdokumentumaival együtt hagyja jóvá, ezt követően indulhat a végrehajtás.

A 2014-2020-as programidőszak forrásainak felhasználási keretei a 2007-2013-as időszakhoz képest jóval szigorúbbak: a tagállamoknak mind a tervezés, mind a végrehajtás során számos új feltételt, vagy korábban létező, de szigorított követelményt kell teljesíteniük. A programok indításához számos előzetes feltételnek (ex-ante kondicionalitások - pl. stratégiák, intézményi feltételek megléte, EU jogszabályok átültetése) kell megfelelni; a végrehajtás során a vállalt - és indikátorokkal alátámasztott - célok teljesülését szigorúan számon kérik (ettől függ, hogy a rendelkezésre álló keret 7%-ának megfelelő, tartalékba helyezett összeget (ún. teljesítménytartalékot) 2020-ban mely prioritások kaphatják meg). Ugyancsak szigorú elvárás az Európai Tanács országspecifikus ajánlásainak programba építése és a makrogazdasági célok (pl. túlzott hiány, egyensúlytalanság elkerülésének) folyamatos teljesítése (makrogazdasági kondicionalitás). A feltételek megszegése a 2007-2013-as időszakhoz képest jóval nagyobb mértékű, szélesebb körű és automatikus költségvetési szankciókat jelent. Ezen túl, a fejlesztés lehetséges területei az EU 2020 Stratégiához igazodnak, és ebből következően az uniós jogszabályok az eltérő fejlettségű régiókra más-más uniós fejlesztési (ún. tematikus koncentrációs) célok teljesítését írják elő, azaz a 11 előírt tematikus célból bizonyos (pl. klíma) célokra kell a források meghatározott hányadát fordítani. Szintén előre rögzített az ESZA és az ERFA részaránya.

A tervezhető - kisebb függő tételek miatt még nem végleges - teljes európai uniós keret 6477,6 milliárd forint. A kevésbé fejlett régiókra 4455,1 milliárd forint, a Közép Magyarországi Régióra 137,7 milliárd forint európai uniós kohéziós forrás jut, míg a Kohéziós Alap országosan felhasználható kerete 1778,1 milliárd forint. Az ETE kerete 106,8 milliárd forint. Az uniós kereteket egészíti ki a kedvezményezettek főszabály szerint 15%-os (a Közép- Magyarország Régióban 50%-os) önereje. A vidékfejlesztési (EMVA) és a halászati programok (ETHA) európai uniós forrásairól az Európai Bizottság még nem közölt hivatalos adatokat.

2014-től kezdődően a közlekedés-fejlesztési források egy jelentős, transzeurópai hálózatok kiépítését szolgáló része, mintegy 317,2 milliárd forint a Kohéziós Alap helyett az ún. Európai Összekapcsolási Eszköz keretében pályázható meg közvetlenül Brüsszelben.

A Kormány úgy döntött, hogy a kohéziós politikai források (ERFA, ESZA, KA) 60%-át közvetlenül gazdaságfejlesztésre fordítja. Ezt a célt egy horizontális gazdaságfejlesztési és két területi operatív programon keresztül kívánja teljesíteni.

A 2014-2020 programozási időszak belügyi területre előirányzott európai uniós forrásai Belügyi Alapok összefoglaló név alatt kerülnek megtervezésre a 2014. évi költségvetésben. A Belső Biztonsági Alap a közös belső biztonsági stratégiához, a jogérvényesítési együttműködéshez, valamint a külső határokon zajló tevékenység-menedzsmenthez biztosít forrásokat, míg a Menekültügyi és Migrációs Alap a menekültügy és migrációs politika minden aspektusát lefedő támogatási lehetőséget biztosít a tagállam számára. A 2014. évben kiadási oldalon 1,2 milliárd forint összeggel számol a költségvetés, amely az előlegként folyósított európai uniós forrásokból biztosított.

Az ETE a kohéziós politika önálló célkitűzése marad a 2014-2020 programozási időszakban is, amelyet az ERFA finanszíroz. Az európai területi együttműködési programok lehetnek határokon átívelő együttműködési, transznacionális együttműködési (Duna transznacionális program, Közép-Európa transznacionális program), valamint régiók közötti együttműködési programok (INTERREG VC, ESPON, URBACT). A programozási időszak elejére jellemző, hogy a kötelezettségvállalási összegek jelentősek, míg a kifizetések a programidőszak előrehaladásával nőnek meg jelentősen. Mindez a 2014. évi kifizetés adatokon is megjelenik, hiszen mindössze 0,4 milliárd forint összegű kiadás került megtervezésre, amely hazai forrásból történik, tehát a hazai támogatási összeghez kapcsolható.

A 2014-2020 közötti kohéziós politikai operatív programok megvalósítása egy új intézményi környezetben indul, amelyben nagyobb feladata és felelőssége lesz a szakmapolitikát irányító minisztériumoknak, a központi koordinációt pedig a Miniszterelnökség háttérintézménye látja majd el. Az új operatív programok indulásának első évében - tekintettel az operatív programok európai bizottsági jóváhagyásának 2014. évi időpontjára - visszafogott, mindössze 47,6 milliárd forintos kiadással lehet számolni, melyhez 41,2 milliárd forintos uniós bevétel társul. A bevétel/kiadás aránya valamennyi operatív programra nézve 87%-os, figyelembe véve a teljes költség alapú elszámolásra való áttérés szabályait. Az uniós előirányzatok továbbra is felülről nyitott költségvetési sorok, így egy esetleges felfutásnak nincs jogszabályi akadálya.

A 2014-2020 közötti vidékfejlesztési és halászati politika operatív programjai struktúrájában és társfinanszírozási arányában jelentősen eltér a jelen finanszírozási időszak programjaitól. A korábbi tengelyeket 6-6 prioritás váltja fel és az egyes intézkedések ezek köré csoportosulnak. Az EMVA-ból finanszírozott intézkedések többségében azonban érdemleges változás nem várható.

Jelentős változás következik be a társfinanszírozás mértékében is: a kevésbé fejlett régiók eddigi 75-80%-os társfinanszírozási aránya az EMVA-ban 75% -ra csökken, a fejlettebb régiók 50-55%-os aránya pedig 53%-ra módosul.

A Halászati Politika önálló politikává lesz és „leválik” a Kohéziós Politikáról, ezáltal az ETHA-n belül nem kerülnek megkülönböztetésre régiók. A mezőgazdasági piacok közös szervezésének mintájára létrejön a halászati és akvakultúra-termékek piacának közös szervezése is.

Az új időszak operatív programjai, valamint a végrehajtásért felelős minisztériumok a következők:

 Operatív Program

 Forrás

 Szakmai felelős tárca

 Irányító Hatóság

 Gazdaságfejlesztési és Innovációs OP

 ERFA

 Nemzetgazdasági Minisztérium

 Nemzetgazdasági Minisztérium

 Versenyképes Közép-Magyarország OP

 ERFA

 Nemzetgazdasági Minisztérium

 Nemzetgazdasági Minisztérium

 Terület- és Településfejlesztési OP

 ERFA

 Nemzetgazdasági Minisztérium

 Nemzetgazdasági Minisztérium

 Intelligens Közlekedésfejlesztési OP

 ERFA, KA

 Nemzeti Fejlesztési Minisztérium

 Nemzeti Fejlesztési Minisztérium

 Környezet és Energetikai Hatékonysági OP

 ERFA, KA

 Nemzeti Fejlesztési Minisztérium, Vidékfejlesztési Minisztérium

 Nemzeti Fejlesztési Minisztérium

 Emberi Erőforrás Fejlesztési OP

 ERFA, ESZA

 Emberi Erőforrások Minisztériuma

 Emberi Erőforrások Minisztériuma

 Koordinációs OP

 KA

 Miniszterelnökség

 Miniszterelnökség

 Vidékfejlesztési OP

 EMVA 

 Vidékfejlesztési Minisztérium

 Vidékfejlesztési Minisztérium

 Halászati OP

 ETHA

 Vidékfejlesztési Minisztérium

 Vidékfejlesztési Minisztérium

4. Az állami vagyon kezelése

Az állami vagyonkezelés központi kezelésű bevételei és kiadásai

- az állami vagyonról szóló 2007. évi CVI. törvény (a továbbiakban: Vtv.) hatálya és a Magyar Nemzeti Vagyonkezelő Zrt. (MNV Zrt.) tulajdonosi joggyakorlása;

- a Magyar Fejlesztési Bankról szóló 2001. évi XX. törvény (a továbbiakban: MFB tv.) hatálya és a Magyar Fejlesztési Bank Zrt. (a továbbiakban: MFB Zrt.) tulajdonosi joggyakorlása; valamint

- a Nemzeti Földalapról szóló 2010. évi LXXXVII. törvény hatálya és a vidékfejlesztési miniszter nevében eljáró Nemzeti Földalapkezelő Szervezet tulajdonosi joggyakorlása

alá tartozó vagyonnal kapcsolatos tételeket foglalják magukba. Itt jelennek meg továbbá az állami koncessziók költségvetési bevételei, illetve a frekvenciahasznosítási jog és az üvegházhatású gázok kibocsátási egységeinek, valamint a légiközlekedési kibocsátási egységek értékesítéséből származó bevételek is.

Az MNV Zrt. és az MFB Zrt. vagyonkezelési tevékenysége egységes minisztériumi irányítás és felelősség mellett működik, vagyonkezelési tevékenységük hatásait alapvetően a nemzeti fejlesztési miniszter felügyelete alá tartozó XLIII. Az állami vagyonnal kapcsolatos bevételek és kiadások fejezet (vagyon fejezet) tartalmazza. A Nemzeti Földalapba (a továbbiakban: NFA) tartozó vagyonnal kapcsolatos tételek önálló költségvetési fejezetben jelennek meg. A differenciálódás ellenére továbbra is egységes költségvetési elszámolási szabályok érvényesülnek a vagyongazdálkodási műveletek során.

Az államháztartásról szóló törvény rendelkezései szerint az állami vagyonnal összefüggő bevételek egy része megjelenik a központi költségvetés mérlegében, más részük (a kölcsön-visszatérülések, értékpapírokkal végzett műveletek) finanszírozási műveletnek minősül, amely nem érinti a központi költségvetés egyenlegét. Az állami vagyonnal összefüggő kiadások szintén e két típusba sorolhatók, a kölcsönnyújtások lehetnek finanszírozási műveletek.

Az állami vagyongazdálkodási feladatok kapcsán felmerülő kiadások együttes mértéke 170,9 milliárd forint, amelynek nagyságrendjét a Nemzeti Eszközkezelő tevékenységére és ingatlanprojektek megvalósítására tervezett összegek határozzák meg, a vagyongazdálkodás rendszeres tételei mellett. Az együttesen 199,9 milliárd forint összegű bevételek legjelentősebb része a frekvenciahasznosítási jog értékesítéséből várható a 2014. évben.

4.1. A Nemzeti Földalappal kapcsolatos bevételek és kiadások

A kincstári vagyon részét képező NFA-ba tartoznak az állam tulajdonában lévő mező- és erdőgazdasági tevékenységet szolgáló, ahhoz szükséges földrészletek, amelyeket - a vonatkozó jogszabályi előírások alapján - a Nemzeti Földalapról szóló 2010. évi LXXXVII. törvény szerinti földbirtok-politikai irányelvekre figyelemmel kell hasznosítani. Az NFA felett az állam nevében a tulajdonosi jogokat és kötelezettségeket a Nemzeti Földalapkezelő Szervezet útján az agrárpolitikáért felelős miniszter gyakorolja.

Az NFA-fejezet bevételei túlnyomó részben a termőföldek értékesítéséből származó összegekből, valamint a termőföldek hasznosításából eredő haszonbérleti díjakból tevődnek össze.

A termőföldek értékesítéséből eredő bevételek előző évihez mért jelentősebb mértékű növekedése részben azon jogszabályi változásra vezethető vissza, amely alapján az NFA kezelő szerve a korábbi maximum egy hektár helyett immár a három hektárt meg nem haladó térmértékű földrészletekre köthet egyszerűsített, gyorsított eljárásban adásvételi szerződéseket. Másrészt az állami tulajdonú termőföldi ingatlanvagyon folyamatban lévő felméréséhez és rendezéséhez kapcsolódó termőföld-hasznosítási módok vizsgálatai alapján ugyancsak bővül az értékesíthető földrészletek köre.

A termőföldek hasznosításából származó haszonbérleti díjbevételek teljesítéséhez szükséges a haszonbérleti díjak piaci árakhoz való közelítése, valamint az ez idáig hasznosítatlan területek egy részének haszonbérleti körbe való bevonása.

Az NFA-fejezet kiadásai közül a termőföldvásárlás, valamint a termőföldért kifizetésre kerülő életjáradékok előirányzatának nagyságrendje a meghatározó.

A termőföldvásárlásra fordítható összegek előző évihez mért növekedése elsősorban azzal függ össze, hogy 2014. április 30-án lejár a termőföldekre vonatkozóan jelenleg a külföldiekkel szemben fennálló tulajdonszerzési tilalmak és korlátozások rendszere. Ehhez kötődően az államot a földbirtok-politikai irányelvek érvényesítése, valamint a közfoglalkoztatás és más egyéb közérdekű célok megvalósítása érdekében megillető elővásárlási jog aktívabb gyakorlása hozzájárulhat a termőföldpiac élénkítéséhez és szabályozásához, a racionális földtulajdonosi és bérleti rendszer kialakulásához, illetve a „zsebszerződések” kiszűréséhez, azok teljesülésének megakadályozásához.

A termőföldért életjáradék programokhoz kapcsolódóan a kifizetni tervezett összegek előző évi szinten maradása tervezhető, figyelembe véve a programokban részt vevők halandósági adatait, az életjáradékok tárgyévet megelőző évben megvalósult átlagos nyugdíjemeléshez kötődő emelkedésének mértékét, és azt, hogy az NFA kezelő szerve a 2014. évben új életjáradéki programot nem tervez indítani.

A fentieken túl az NFA részéről továbbra is hangsúlyos feladat a termőföld védelméről szóló jogszabályok alapján fennálló hasznosítási kötelezettségek teljesítése, valamint a termőföldi vagyonnyilvántartások rendezése.

4.2. A vagyon fejezet bevételei és kiadásai

Ingatlanügyletek

Az ingatlanértékesítésből származó bevételeket a feleslegessé vált ingatlanok tervezett eladása alapozza meg. A 2014. évre tervezett bevétel alapvetően a ferencvárosi labdarúgó stadion értékesíthető telekrészének várható eladásából, valamint számos, kisebb értékű értékesítésből származhat. Az ingatlanpiac fellendülésére 2013-ban sem került sor, és a jelenleg ismert körülmények figyelembevételével erre a 2014. évben is csak kis elmozdulással lehet számítani.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. Az ingatlanvásárlásokhoz kapcsolódó legjelentősebb kiadási tételt a Nemzeti Eszközkezelő Zrt. kiadásai jelentik.

A 2014. évi kiadások között kiemelten jelennek meg az új ferencvárosi labdarúgó stadion beruházására és a Holokauszt Gyermekáldozatainak Emlékhelye - Európai Oktatási Központ projekt megvalósítására szánt összegek.

E kiemelt beruházások mellett 2014-ben a Táncsics-börtön épületéért az Amerikai Egyesült Államok követségének átadandó épület felújítási munkálatai várhatóan befejeződnek, az ingatlan átadásra kerülhet. Lehetőség nyílik a már több éve kényszerűen elmaradt ingatlanberuházások egy részének pótlására és műemlékek felújítására is.

Osztalékbevételek

A 2013. évi társasági eredmények alapján elvonható osztalékbevételek döntő része várhatóan továbbra is a Magyar Villamos Művek Zrt.-től származik.

A várható - többségi állami tulajdonból származó - osztalékbevétel nagysága a társaságok osztalékfizetési képességének és a társasági fejlesztési, beruházási igényeknek a figyelembevételével került meghatározásra, mely a 2013. évi tervösszeghez képest a 2014. évben csökkenő tendenciát mutat, azonban a jövő évi tervek nem számolnak eredménytartalékot is terhelő elvonással.

Állami tulajdonú gazdasági társaságok tőkeemelése és támogatása

Ezek az előirányzatok megoszlanak az MNV Zrt. és az MFB Zrt. között. Társasági finanszírozásként jelenik meg a Magyar Nemzeti Filmalap Zrt., illetve egyes nonprofit társaságok közfeladatainak támogatása. A 2014. évi terv az új vízügyi törvény elfogadása következtében számol a regionális vízi közművek reorganizációjához kapcsolódóan jelentkező tőkeemelési igényekkel, valamint a Nemzeti Eszközkezelő Zrt. tőkeemelési igényével is.

A Magyar Államot korábbi értékesítésekhez kapcsolódóan terhelő kiadások

A korábbi privatizációkhoz kötődő állami kötelezettségek közül az állam tulajdonosi felelősségével kapcsolatos környezetvédelmi feladatok (pl. Nitrokémia Zrt. által a Séd-Nádor csatorna kármentesítése, simontornyai volt bőrgyár kármentesítése, Mecsek-Öko Zrt. bányabezárás, rekultiváció) finanszírozása a meghatározó, mely a 2014. évtől kibővül a Tiszavasvári (volt Alkaloida) Hulladéklerakó telep rekultivációjával.

Frekvenciahasznosítási, kvótaértékesítési és koncessziós bevételek

Az állami vagyongazdálkodási bevételek döntő része a Nemzeti Média- és Hírközlési Hatóság által értékesítendő frekvenciahasználati jogok ellenértékéből származik. A 2014. év során a 2013-ban értékesített sávok frekvenciahasználati jogosultságához képest nagyobb mennyiségű spektrum frekvenciahasználati jogának eladását tervezi a Hatóság. A jövő évben befejezendő árverés 2x30 MHz 800 MHz-es frekvenciasáv, 2x5 MHz-nyi 900 MHz-es sáv, 2x15 MHz-nyi 1800 MHz-es sáv, 2x15 MHz-nyi 2100 MHz-es sáv és 2x70 MHz-nyi 2600 MHz-es sáv értékesítését fogja át. Az értékesítendő frekvenciahasználat 15 éves időtávra szólhat a jelenleg 7,5 illetve 6 évvel történő meghosszabbítással szemben, amely indokolttá teheti az állam részéről a magasabb ellenérték elvárását, hiszen a használat időtartama kellő időt biztosít az igénybe vevők számára a megtérülésre. Az uniós tagállamokban eddig lezajlott értékesítések tapasztalatai szerint a 800 MHz-es sáv a többi frekvenciasávon belül is relatíve nagy értéket képvisel. Így ennek megfelelő árazásával és a többi fentebb felsorolt sáv addicionális értékesítésével jelentős összegű költségvetési bevétel érhető el.

Az üvegházhatású gázok kibocsátási egységeinek értékesítéséből származó bevétel emelkedését az okozza, hogy a 2013. évhez képest csaknem kétszeresére nő az értékesítendő kvótamennyiség, mivel a villamosenergia-szektor már nem részesül ingyenes kiosztásban.

A tervezett koncessziós bevételek legjelentősebb hányada (2,1 milliárd forint) a szerencsejáték-koncesszióból származik. A további bevételeket a fennálló - távközlési, autópálya, valamint a 2014. évtől a dohánytermékek kiskereskedelméhez kapcsolódó és a bányászati - koncessziós szerződések alapján évente fizetendő összegek adják.

B. Az elkülönített állami pénzalapok gazdálkodása

Elkülönített állami pénzalapként hat alap működik. Az alapok 2014. évi főbb támogatási céljai:

A Nemzeti Foglalkoztatási Alapból valósul meg a 2014. évben is a Start-munkaprogram finanszírozása. Az előirányzat az országos közfoglalkoztatási programokra és kistérségi mintaprogramokra, valamint az önkormányzati közfoglalkoztatásra nyújt fedezetet. Ezenfelül a tervezett összeg a 2013. évről áthúzódó kiadások teljesítésére is szolgál. A 2013. évi előirányzathoz viszonyítva 30 milliárd forinttal több forrás áll rendelkezésre, amely a téli és a kora tavaszi időszak közfoglalkoztatási programjainak megvalósítását biztosítja. A tervek szerint a téli közfoglalkoztatás keretében a kistérségi Startmunka mintaprogramok programelemeiben dolgozó közfoglalkoztatottak téli továbbfoglalkoztatása, szociális segítők téli közfoglalkoztatása (idősgondozás), valamint hagyományos önkormányzati, hosszabb időtartamú közfoglalkoztatás valósulhat meg. Az Alap új kiadási jogcíme a „2014-2020-as időszak munkaerőpiaci programjainak előfinanszírozása”, mely keretében az Alap előfinanszírozza az Ifjúsági Garancia programot. Az Alap biztosítja továbbra is a foglalkoztatási és képzési aktív eszközök működtetéséhez, a szakképzési és felnőttképzési támogatásokhoz, a bérgarancia támogatásokhoz szükséges pénzügyi forrást, valamint finanszírozza az álláskeresési ellátásokat. Az európai uniós források fogadásához a foglalkoztathatóság fejlesztésére és az alkalmazkodóképesség javítására szolgáló prioritások tekintetében társfinanszírozással járul hozzá az Alap. A Társadalmi megújulás Operatív Program „Munkaerőpiaci szolgáltatások és támogatások”, illetve „Foglalkoztatást ösztönző normatív támogatások” intézkedései esetében az Alap előfinanszírozást teljesít.

A Bethlen Gábor Alap célja, hogy a határon túli magyarságnak a szülőföldjén való - egyéni és közösségi - boldogulása, anyagi és szellemi gyarapodása, nyelvének és kultúrájának megőrzése és továbbfejlesztése, az anyaországgal való és egymás közötti sokoldalú kapcsolatának fenntartása és erősítése érdekében támogatást nyújtson. Az Alap fedezetet biztosít a Magyarország határain belül és kívül élő magyar közösségek kölcsönös megismerése, valamint a nemzeti teljesítmény legfontosabb példáinak bemutatása, továbbá a magyarságismereti és nemzetpolitikai kutatások elősegítése érdekében létrehozott Magyarság Háza működéséhez. Az Alap kiadásai közül az „Oktatás-nevelési támogatás” előirányzatból a szomszédos államokban élő magyarokról szóló 2001. évi LXII. törvény (a továbbiakban: Státusz törvény) alapján járó nevelési, oktatási, tankönyv- és taneszköz-, valamint hallgatói támogatások valósulnak meg.

A Központi Nukleáris Pénzügyi Alap a radioaktív hulladékok végleges elhelyezésének, a kiégett üzemanyagok átmeneti tárolásának és a nukleárisüzemanyag-ciklus lezárásának, továbbá a nukleáris létesítmények leszerelésének és az ellenőrzési, valamint az információs célú önkormányzati társulások támogatásának finanszírozását biztosítja. Az Alapból 2014-ben új kiadásként jelenik meg az MTA EK kutatóreaktor kiégett üzemanyag visszaszállításához kapcsolódó költség, mely a kiégett fűtőelemek feldolgozása során képződő másodlagos hulladékok oroszországi tárolásához kapcsolódik. Az MTA EK költségvetési támogatásából az Alapba történő befizetéssel biztosítja a fedezetet.

A Nemzeti Kulturális Alap a nemzeti és az egyetemes értékek létrehozásának, megőrzésének, valamint hazai és határon túli terjesztésének támogatását szolgálja. Külön kiadási jogcímen jelenik meg az Alap költségvetésében 2014-ben az Emberi Erőforrások Minisztériuma irányítása, valamint felügyelete alá tartozó kulturális célú központi költségvetési intézmények működési kiadásainak támogatása. Az Alap a 2014. évben az előző évihez képest jogszabályból adódó többletfeladatot nem lát el.

A Wesselényi Miklós Ár- és Belvízvédelmi Kártalanítási Alap az ár- és - árvízből eredő - belvízkárok megtérítésében való önkéntes részvételre ösztönöz. Az Alapba a Magyarország területén a veszélyeztetett területeken lakóingatlan-tulajdonnal rendelkező természetes személyek szerződés alapján befizetést teljesíthetnek, ezután jogosulttá válnak a káresemények utáni kártalanításra. Az Alap eddig érvényesen összesen 1 464 db kártalanítási szerződést kötött. Az összes érvényesen létrejött szerződésből - figyelembe véve a szerződésmegszűnéseket - 2013. június 30-án 694 db hatályos kártalanítási szerződés állt fenn. 2014-ben az alapkezelő célja, hogy minél több kártalanítási szerződés jöjjön létre, továbbá az esetlegesen bekövetkező árvízi károk kárrendezése során az eddigieknek megfelelően továbbra is tartani kell a WMA eljárásrendjében meghatározott ügyintézési határidőket.

A Kutatási és Technológiai Innovációs Alap a kutatás-fejlesztés és a technológiai innováció állami támogatását biztosítja. Az Alap átfogó célja a kutatás-fejlesztés és innováció támogatása, a globális piacon versenyképes termékek és szolgáltatások kifejlesztésének segítése magyar innovatív vállalkozásoknál, valamint a K+F nemzetközi együttműködések erősítése. Az Alap befizetést teljesít a tudás-intenzív, nagy hozzáadott értéket teremtő és nemzetgazdasági növekedést ösztönző kutatás-fejlesztési tevékenységek finanszírozásának elősegítése érdekében. 2014-ben az Alap felhasználásával kapcsolatban a legfontosabb feladatok: a korábbi, részben áthúzódó kötelezettségvállalások teljesítése, az új K+F programokra és pályázatokra való felkészülés, illetve a pályázati konstrukciók meghirdetése.

C. A társadalombiztosítás pénzügyi alapjainak gazdálkodása

1. Nyugdíjbiztosítási Alap

Az Alap 2014. évi költségvetése a bevételek és kiadások egyensúlyával számol, ami a biztonságos finanszírozás fontos feltétele. Ez a költségvetés, hasonlóan az előző évihez, profiltisztított költségvetés, tehát már nem tartalmazza a korhatár előtti ellátásokat, kivéve a nők részére legalább 40 év jogosultsági idő alapján járó öregségi nyugdíjakat.

Az előirányzatok meghatározásánál az első lépést a bázist képező 2013. évi várható értékek előrejelzése képezte, mely az I-VIII. havi előzetes tényadatok, illetve a meghatározó nagyságrendű előirányzatok esetében a korábbi években megfigyelt évközi eloszlásokra jellemző sajátosságok figyelembevételével történt. A tervezés további szakaszában figyelembe vételre került a költségvetés makrogazdasági hátterét képező paraméterek közül a nemzetgazdasági szintű bruttó keresettömeg várható növekedése, a 2014-re prognosztizált fogyasztói árindex, a társadalombiztosítási nyugdíjrendszer főbb összefüggése, valamint a várható demográfiai folyamatoknak a nyugdíjrendszer szempontjából figyelemre méltó vonatkozásai.

A költségvetés bevételi oldalának fontosabb jellemzői a következők:

- a bevételek döntő részét a szociális hozzájárulási adó és a biztosítotti járulékbefizetések képezik. Előbbi esetében változatlan a 27%-os mérték, de 2014. január 1-jétől ennek 1%-a az Egészségbiztosítási Alapot illeti. Az előirányzat meghatározásánál a keresetkiáramlás hatásán túl más, a bevételeket szintén növelő tényezőkkel is számolt a költségvetés, és kalkulált az egyszerűsített adózási formák választásából adódó bevételkieséssel is;

- a biztosítotti járulék mértéke változatlanul 10%, és a járulékfizetési kötelezettségnek továbbra sincs felső határa;

- a bevételek köréből kikerül a megelőző években még itt tervezett korkedvezmény-biztosítási járulék, mivel az érintett ellátásokat nem az Alap finanszírozza.

A kiadások döntő részét a nyugellátásokra fordított összeg képezi. Az előirányzat ellátásfajták szerinti szerkezetében nincs változás, ugyanazon ellátásokat tartalmazza, mint 2013-ban, tehát ide tartoznak a korbetöltött öregségi, a hozzátartozói ellátások, az ún. szolgálatfüggő ellátások (a nők legalább 40 év jogosultsági idő alapján igénybe vehető öregségi nyugdíja), valamint az egyösszegű méltányossági kifizetések. A törvény figyelembe veszi, hogy az öregségi nyugdíjkorhatár 62,5 évre emelkedik az 1952. évben születettek esetében. A kérdéses előirányzat tervezésekor a 2013. évi várható érték képezte a bázist, erre két kiadásnövelő komponens hatása rakódik rá, egyrészt a 2014-re tervezett fogyasztói árnövekedéssel megegyező mértékű 2,4%-os januári nyugdíjemelés, másrészt az ún. „automatizmusok” hatása. Utóbbi a létszám és ellátásszám változását, a cserélődés és ennek következtében az állomány-összetétel módosulásának a kiadásokra gyakorolt hatását jeleníti meg.

Az alapkezelő működésére fordítható kiadások előirányzata biztosítja a jogszabályokban meghatározott feladatok maradéktalan teljesítését.

2. Egészségbiztosítási Alap

Az Egészségbiztosítási Alap 2014. évi költségvetése a 2013. évhez hasonlóan a bevételi és kiadási főösszeg egyezőségét irányozza elő.

Az Alap bevételei döntően két forrásból származnak. A szociális hozzájárulási adó Egészségbiztosítási Alapot megillető része, illetve járulékbevételek és hozzájárulások képezik az egyik csoportot, a költségvetési hozzájárulások adják a másik csoportot. Az elsőként említett bevételi körbe tartozó biztosítotti egészségbiztosítási járulék kialakítását alapvetően a 2013. évi várható érték- és a keresetkiáramlásra vonatkozó makrogazdasági paraméter határozta meg. Ebben a bevételi csoportban jelenik meg 2014-ben újra a szociális hozzájárulási adó Egészségbiztosítási Alapot megillető része is.

Az egyéb járulékok és hozzájárulások között meghatározó nagyságrendet az egészségügyi szolgáltatási járulék és a munkáltatói táppénz-hozzájárulás képviseli. Az előbbi előirányzatot a fogyasztói árszínvonal változása, míg az utóbbi előirányzatot a táppénzkiadások 2014. évi alakulása befolyásolja.

Az egészségügyi hozzájárulás előirányzata alapvetően a 2013. évi várható érték és a szabályváltozások figyelembevételével került meghatározásra.

Meghatározó forrást jelent a bevételek másik csoportját képező költségvetési hozzájárulás. Ezen belül a járulék címen átvett pénzeszköz az ún. nemzeti kockázatközösséghez kapcsolódó bevétel. Ez a térítés a biztosítási jogviszonyból származó jövedelemmel nem rendelkező, de egészségügyi szolgáltatásokra jogosult személyek után történik. Ide tartozik még többek között a rokkantsági, rehabilitációs ellátások kiadásainak fedezetére és az Alap kiadásainak támogatására átvett tervezett pénzeszköz is.

Az Alap bevételei tartalmazzák az egészségbiztosítási tevékenységgel kapcsolatos egyéb bevételeket is. Ezen belül a három legnagyobb előirányzatot a gyógyszergyártók és -forgalmazók befizetései, a népegészségügyi termékadó és a baleseti adó jelenti.

Az Alap meghatározó nagyságrendű kiadásai a természetbeni és a pénzbeli ellátások. Az előbbi legnagyobb előirányzatát a gyógyító-megelőző ellátások képezik, amelynek tervezett összege meghaladja az előző évi előirányzatot. A természetbeni ellátások része a gyógyszertámogatási előirányzat is, amelynek kialakításánál a 2013. évi várható folyamatok kerültek figyelembevételre.

A pénzbeli ellátások csoportjában a legnagyobb előirányzatot a rokkantsági, rehabilitációs ellátások jelentik, amelynek tervezése a 2013. évi várható teljesítésen, valamint a 2014. évi ellátásemelés kiadásnövelő hatásán alapul. Az ide tartozó táppénz előirányzata a kiadásokat alapvetően befolyásoló paraméterek feltételezett értékei, valamint a 2013. évre vonatkozó előrejelzések alapján került meghatározásra. A terhességi gyermekágyi segély és a gyermekgondozási díj előirányzatok tekintetében az előzőekben leírtakon túl az előirányzatokat érintő tervezett szabályváltozások hatása került érvényesítésre.

D. Az államháztartás központi alrendszere hiányának finanszírozása, az államadósság kezelése, Adósságszolgálati kiadások és bevételek

1. A hiány finanszírozása és a központi költségvetés adósságának kezelése

A nemzetközi tőkepiaci válság hatására jelentősen átértékelődtek az államadósság-kezelés kockázatai, és a nemzetközi befektetői hangulat változásai miatt bizonytalanabbá vált a finanszírozási mozgástér is. A hagyományos piaci kockázatok, a kamat- és devizaárfolyam-kockázaton túl kiemelt fontosságú a megújítási és finanszírozási kockázat, valamint a likviditási tartalékok képzése, tartása is.

A finanszírozási és államadósság-kezelési szempontból 2014-re vonatkozó stratégiai cél: a devizaadósság részarányának csökkentése érdekében a hiány és a lejáró forintadósság finanszírozása forintkibocsátásokkal, a lejáró devizaadósságé deviza-kibocsátásokkal történjen. További célkitűzések a forintpiac stabilitásának megőrzése, a piaci likviditás erősítése, a teljes körű piaci finanszírozás fenntartása és az IMF-hitel 2013-ban megvalósult visszafizetését követően a nemzetközi hitelcsomagból az Európai Unió által nyújtott hitelek esedékes részletének visszafizetése. A korábbi évekhez hasonlóan 2014-ben is a forintkibocsátások szerepe a meghatározó, a jelentős összegű devizalejáratokat elsősorban piaci devizakötvény-kibocsátással kívánja biztosítani az adósságkezelés. 2014-ben összesen 2,7 milliárd euró devizakötvény, valamint 2,0 milliárd euró, Európai Unió által nyújtott hitel és 0,7 milliárd euró egyéb hitel visszafizetése esedékes.

A tervezett nemzetközi devizakötvény-kibocsátások mellett további forrást jelent, hogy 2014-ben is jelentős volumenű fejlesztési célú, kedvező kamatozású hitel felvétele várható a Nemzetközi Fejlesztési Intézményektől (NFI), amely 500,0 millió euró (148,0 milliárd forint) külföldi, hosszú futamidejű forrás bevonását jelenti majd a Kormány által jóváhagyott fejlesztési, beruházási programok megvalósításához. Ezenkívül a 2013-ban rendkívül sikeres, az eurózóna inflációjához kötött kamatozású P€MÁK kötvény és a letelepedési kötvény értékesítése is hozzájárul a finanszírozáshoz.

A központi kormányzat hiányának és a lejáró forintadósságnak a finanszírozását forintkötény-kibocsátások biztosítják a tervek szerint. A - lejáratokon felüli - nettó forintkötvény-kibocsátáson belül meghatározó a hosszú forrást jelentő államkötvények és a lakossági állampapírok értékesítése. A közvetlenül a lakosságnak értékesített állampapírok növelik a belföldi befektetői bázist, és megbízható finanszírozást jelentenek az állam számára. A diszkontkincstárjegyek szerepe továbbra is az átmeneti likviditási igény biztosítása.

2. A központi költségvetés adósságának 2014. évi alakulása

A központi költségvetés nominális adóssága 2014 végére a GDP 75,2%-ára csökken. Ezáltal folytatódik a 2011-ben elkezdődött folyamat, és az államadósság rátája, az állam eladósodottsága tovább csökken.

3. A költségvetés adósságával kapcsolatos folyó kiadások

A nettó pénzforgalmi kamatkiadások várható pénzforgalmi összege 2014-ben 1073,4 milliárd forintot tesz ki, ami jelentős csökkenést jelent az előző évhez képest. A nettó kamatkiadások 2014-ben várhatóan a GDP 3,5%-át teszik ki. A kamatkiadások csökkenése az elmúlt időszakban bekövetkezett piaci hozamcsökkenés következménye, aminek hatása meghaladja az államadósság nominális nagyságának kismértékű emelkedéséből adódó kiadásnövekedést.

Az eredményszemléletű EDP szerinti nettó kamatkiadások 2014-ben 1127,0 milliárd forintot tesznek ki.

A devizában fennálló adósság pénzforgalmi kamatkiadása 2014-re kismértékben nő az önkormányzatoktól 2013-ban átvállalt hitelek kamatai miatt (miközben az eredményszemléletű kamat érdemben csökken elszámolás-technikai okok folytán). A forintban fennálló adósság eredményszemléletű nettó kamatkiadása a tervezett állománynövekedés (jelentős pozitív nettó kötvénykibocsátás) ellenére jelentősen csökken az állampapír-hozamok csökkenése következtében.

Az eredményszemléletű nettó kamatkiadások 2014-ben a GDP 3,7%-át teszik ki.

4. Adósságszolgálattal kapcsolatos bevételek

Az adóssággal kapcsolatos pénzforgalmi kamatbevételek 2014-ben 91,6 milliárd forintot tesznek ki. Ezen belül a KESZ után kapott kamatok összege várhatóan 8,4 milliárd forint. A korábbinál kisebb bevételt a KESZ-re várható lényegesen kisebb kamatláb és a kisebb átlagos állomány magyarázza. A bevételek összegét még jelentősen meghatározza a hiányt finanszírozó államkötvények felhalmozott kamata, amely 2014-ben 82,7 milliárd forintot tesz ki. A devizakamat-bevétel összege várhatóan 0,5 milliárd forint lesz.

-----STARTING---POINT---RESZLETES---

Részletes indokolás

I. Fejezet

A KÖZPONTI ALRENDSZER KIADÁSAINAK ÉS BEVÉTELEINEK FŐÖSSZEGE, A HIÁNY ÉS AZ ÁLLAMADÓSSÁG ÉRTÉKE

1. Az államháztartás központi alrendszerének egyenlege és főösszegei

Az 1. §-hoz

A 2014. évi költségvetés főösszegei.

A 2. §-hoz

Az 1. melléklet a főösszegeket, a hiányt, a kiadások és a bevételek fejezetek, címek, alcímek, jogcímcsoportok, jogcímek szerinti bontását tartalmazza.

2. Az államadósság értéke

A 3. §-hoz

A Magyarország gazdasági stabilitásáról szóló 2011. évi CXCIV. törvény 4. § (1) bekezdése értelmében a központi költségvetésről szóló törvényben összegszerűen meg kell határozni az államháztartás központi alrendszerének, az államháztartás önkormányzati alrendszerének és a kormányzati szektorba sorolt egyéb szervezetek adósságának a költségvetési év utolsó napjára - az Alaptörvény 36. cikk (4) és (5) bekezdésének megfelelően - tervezett értékét. Az Alaptörvény 37. cikk (2) és (3) bekezdésében foglaltak végrehajtása megkívánja az államadósság mutató csökkentését, melynek érdekében szükséges meghatározni a három alrendszer konszolidált összesített adósságának várható értékét 2014. év végén, valamint a bruttó hazai termék 2014. évi várható értékét, továbbá az államadósság mutató 2013. év végi értékét. A három alrendszer konszolidált összesített adósságának várható értéke az alrendszerek közti konszolidáció miatt kisebb, mint a három alrendszer külön, alrendszeren belül konszolidált adósságának összege. Ugyanis az önkormányzatoknak várhatóan összesen 37,0 milliárd forint betét és kötvény követelése fog fennállni a központi alrendszer felé. A Magyarország gazdasági stabilitásáról szóló 2011. évi CXCIV. törvény 6. § (1) bekezdése szerint az államadósság-mutató számításakor a külföldi pénznemben fennálló adósságot keletkeztető ügyleteket azonos árfolyamon kell figyelembe venni, ami szükségessé teszi az árfolyamok meghatározását.

3. A központi alrendszer előirányzat-módosítási kötelezettség nélkül teljesülő kiadásai és bevételei

A 4. §-hoz

Önálló mellékletben jelennek meg azok az előirányzatok, melyek teljesülése külön szabályozás nélkül is eltérhet az előirányzattól. Az előirányzat-túllépés automatikusan is bekövetkezhet anélkül, hogy a fejezetgazdának szabályozási feladata lenne. Ez a melléklet tartalmazza még a Kormány engedélyével túlléphető előirányzatokat is.

II. Fejezet

A KÖZPONTI ALRENDSZER EGYES ELŐIRÁNYZATAINAK MEGÁLLAPÍTÁSÁVAL, TELJESÍTÉSÉVEL ÉS FELHASZNÁLÁSÁVAL KAPCSOLATOS RENDELKEZÉSEK

4. A központi alrendszer egyes tartalék-előirányzatai

Az 5. §-hoz

E paragrafus szabályozza annak az összegnek a felhasználását, amely - céltartalékként - a költségvetési szerveknél és az egyházak közcélú tevékenységet folytató intézményeinél foglalkoztatottak bérkompenzációja többlet személyi juttatása és az ahhoz kapcsolódó munkaadókat terhelő járulékok és szociális hozzájárulási adó 2014. évi kifizetésének, a Prémium Évek Programban résztvevők költségeinek, az Állami Számvevőszéknél a számvevői illetményalap változása többletkiadásainak, a központi költségvetési szervek létszámcsökkentései és az alkotmánybíró váltás egyszeri többletkiadásainak finanszírozására szolgál. Felhatalmazást tartalmaz továbbá a IX. Helyi önkormányzatok támogatásai és helyben maradó személyi jövedelemadója fejezet Helyi szervezési intézkedésekhez kapcsolódó többletkiadások támogatása jogcímre történő átcsoportosításra.

5. Az állam vagyonával kapcsolatos rendelkezések

A 6. §-hoz

A törvény korlátozott módon teszi lehetővé az MNV Zrt. Magyar Állam nevében történő külső forrásbevonását, tekintettel arra, hogy a rábízott vagyon kiadásait a központi költségvetésből kell fedezni. Az MNV Zrt. általi forrásbevonás növeli mind a hazai szabályozás szerinti államadósságot, mind a maastrichti adósságot. A 2014. évre engedélyezhető - valamely állami vagyonelemhez kötődő - kötvénykibocsátás alapvetően azt teszi lehetővé, hogy az MNV Zrt. által korábban kibocsátott, és a jövő évben lejáró kötvénytartozás esetleges refinanszírozása - kedvező feltételek esetén - a jelenlegihez hasonló konstrukcióban valósulhasson meg

Az állami vagyonnal kapcsolatos kötelezettségvállalások átláthatóvá tétele érdekében 2014. évben az állami vagyonért felelős miniszternek a hozzá tartozó vagyonnal kapcsolatos kötelezettségvállalásokat a vagyonkezelési terv keretében jóvá kell hagynia.

A vagyontörvények a költségvetési törvény szabályozási körébe utalják bizonyos limitek évenkénti megállapítását, ezek mértéke megegyezik az ideivel. Az állami vagyonról szóló törvény szerint a költségvetési törvényben kell meghatározni az önkormányzatoknak és többcélú kistérségi társulásoknak térítésmentesen átadható állami tulajdon éves keretösszegét. Ez alól kivételt képez a Nemzeti Eszközkezelő Zrt. vagyonkezelésébe kerülő ingatlanok, illetve a PPP-projektek keretében létrejött sport- és oktatási ingatlanok ingyenes önkormányzati tulajdonba adása. Az előbbi nagyságrendje nehezen tervezhető, az utóbbiak pedig jellegüknél fogva önkormányzati feladatellátást szolgálnak, ezért indokolt lehetővé tenni, hogy a keretszám ezek értékével túlléphető legyen.

Az Otthonvédelmi Akcióterv keretein belül a Nemzeti Eszközkezelő Zrt. által működtetendő konstrukció (NET program) a szociálisan leginkább rászoruló családoknak kíván segítséget nyújtani. A Nemzeti Eszközkezelő Zrt. által megvásárolt, a Magyar Állami tulajdonába kerülő ingatlanok vagyonkezelői jogát a vonatkozó törvény alapján a Nemzeti Eszközkezelő Zrt. gyakorolja. A társaság az ingatlanokat elsősorban a korábbi tulajdonosok részére történő bérbeadással hasznosítja. Az állami tulajdonú ingatlanok hasznosításából és értékesítéséből származó bevételek az államháztartási törvény alapján a központi költségvetés bevételét képezik. A költségvetési törvény speciális rendelkezése alapján az ingatlanok hasznosításából és értékesítéséből származó bevételek mértékéig indokolt esetben a Kormány a Nemzeti Eszközkezelő Zrt. feladatellátását szolgáló többlet-kiadási lehetőséget teremthet.

A mozgóképről szóló 2004. évi II. törvény alapján a Magyar Nemzeti Filmalap Zrt. egyik fő bevétele a hatoslottó játékadója 80%-ának megfelelő forrás. A törvény az ágazat támogatása érdekében lehetővé teszi az érintett adóbevétel teljes összegének megfelelő pénzeszközátadást. Tekintettel arra, hogy ennek összege a tervezéskor becsült mértéket meghaladhatja, a törvénynek megfelelést biztosítandó, szükséges a játékadó év közbeni alakulása függvényében a kontrollált támogatásnövelés technikájának megteremtése.

A törvény lehetőséget ad arra, hogy a Honvédelmi célra feleslegessé nyilvánított ingatlanok értékesítéséből befolyó bevételek - a Kormány jóváhagyása esetén - a Magyar Honvédség technikai modernizációjára, technikai eszközeinek fenntartására és javítására kerüljenek felhasználásra. Ez elősegíti a biztonsági környezethez és a NATO elvárásaihoz történő rugalmas alkalmazkodást a Magyar Honvédség részéről.

A honvédelmi célra feleslegessé vált vagyontárgyak értékesítési bevétele terhére megvalósuló kiadásokra szóló felhatalmazás biztosítja a biztonsági környezethez és a NATO elvárásaihoz történő rugalmas alkalmazkodást a Magyar Honvédség részéről.

Rendelkezik az egészségügyi célokra használt, értékesítésre kijelölt, valamint az állami egészségügyi feladatellátásra szükségtelenné vált állami tulajdonú ingatlanok értékesítéséből származó bevételek egészségügyi beruházási és felújítási célú forrásként való Kormány hatáskörben történő felhasználhatóságáról.

A folyamatosan növekvő fogvatartotti létszám indokolttá teszi a büntetés-végrehajtási férőhelyek bővítését. A törvény a költségvetési egyenleg-romlás megakadályozása érdekében ingatlanértékesítési bevételek meglétéhez köti a többlet-kiadás lehetőségét.

A törvény lehetőséget ad arra, hogy a szociális és gyermekvédelmi célokra használt, értékesítésre kijelölt, valamint az állami szociális és gyermekvédelmi feladatellátásra szükségtelenné vált állami tulajdonú ingatlanok értékesítéséből származó bevételek a szociális és gyermekvédelmi célra, így különösen állami szociális és gyermekvédelmi célú beruházások és felújítások finanszírozására lehessen felhasználni.

A 7. §-hoz

A vagyon-fejezet tartalék előirányzatának felhasználási szabályait a korábbi, kellő rugalmasságot biztosító szabályokhoz hasonlóan határozza meg a törvény. A miniszteri és a Kormány általi átcsoportosítási hatáskört az egyedi ügyletek nagyságrendje alapozza meg. A kisebb ügyletek esetében hatékonyabb megoldás a miniszteri engedély, a nagyobb ügyletek miatti átcsoportosítás csak a Kormány engedélyével történhet.

A törvény lehetővé teszi, hogy a megvalósult többlet-bevételek mértékéig a Kormány terven felüli kiadások teljesítését engedélyezze.

A törvény a felhalmozási és hasznosítási kiadásokat érintő évközi igények kezelése érdekében lehetőséget ad egyes kiadási előirányzatok között átcsoportosításra maximum 1 milliárd forint összeghatárig.

A 8. §-hoz

A Nemzeti Földalapba tartozó vagyonelemekkel kapcsolatos bevételeket és kiadásokat tartalmazó költségvetési fejezet fejezeti tartalékának és a megvalósult többlet-bevételek felhasználásának szabályozása megegyezik a vagyon fejezet (7. §) esetében megállapított előírásokkal.

A 9. §-hoz

A költségvetési törvény 1. számú mellékletének XLIII. Az állami vagyonnal kapcsolatos bevételek és kiadások fejezete alapvetően az MNV Zrt. tulajdoni joggyakorlása alatt álló társaságoktól elvonni tervezett osztalékokat tartalmazza. Előfordulhat azonban, hogy a jelenlegi ismeretek szerintinél több, vagy nem az MNV Zrt-nél lévő társaságokat érintő osztalék-elvonásra kerül sor. A törvényben ezért szükséges kimondani, hogy minden állami tulajdonú társaságtól elvont osztalék központosított költségvetési bevétel. Az egyes miniszterek, valamint a Miniszterelnökséget vezető államtitkár feladat- és hatásköréről szóló 212/2010. (VII. 1.) Korm. rendelet szerint a kiotói kvótabevételek felhasználása a nemzeti fejlesztési miniszter hatásköre.

Az osztalék belső átcsoportosításával növelhető a büntetés-végrehajtás intézményei önellátása, illetve más költségvetési szervek ellátása, megteremtődik az ehhez szükséges folyamatos fejlesztések, beruházások forrása.

A légiközlekedési kibocsátási egységek értékesítéséből befolyt teljes bevétel, valamint a harmadik kibocsátás-kereskedelmi rendszerben érvényes kibocsátási egységek értékesítéséből származó bevétel 50%-ának felhasználásáról az üvegházhatású gázok közösségi kereskedelmi rendszerében és az erőfeszítés-megosztási határozat végrehajtásában történő részvételről szóló 2012. évi CCXVII. törvény alapján a nemzeti fejlesztési miniszter gondoskodik.

6. A központi költségvetési szervekkel és a fejezeti kezelésű előirányzatokkal kapcsolatos rendelkezések

A 10. §-hoz

Ez a rendelkezés - konkrét összegben maghatározott - központi befizetést ír elő a saját bevételből gazdálkodó - központi irányítású - intézmények részére.

Az 1700/2012. (XII. 29.) Korm. határozat által elrendelt felmentésekhez, illetve egyes munkavállalók foglalkoztatásához kapcsolódó kiadási megtakarításoknak a központi költségvetés javára történő befizetését írja elő.

A 11. §-hoz

A törvény meghatározza - jogszabályi kötelezettségek alapján - a Nemzeti Közszolgálati Egyetem Rendészettudományi Kara ösztöndíjas hallgatói pénzbeli juttatásának normatíváját, a Bolyai János Kutatási Ösztöndíj összegét, a garantált egyetemi tanári illetmény összegét.

Az egészségügyi felsőfokú szakirányú szakképzési rendszerről szóló 122/2009. (VI. 12.) Korm. rendelet 2012. január 1-jétől hatályos 6/A. §-a alapján az első szakképesítés megszerzésére irányuló, államilag támogatott szakorvos (szakfogorvos, szakgyógyszerész, klinikai szakpszichológus) képzésben résztvevő jelölt a szakképzéssel kapcsolatos kiadásainak, dologi költségeinek megtérítése céljából, az adott évre vonatkozóan a költségvetési törvényben meghatározott mértékű támogatásra jogosult, amelyet legfeljebb a támogatott jelölt szakképesítésére külön jogszabályban meghatározott szakképzés időtartamára vehet igénybe. A támogatás összege a rendelkezésre álló forrás figyelembevételével került meghatározásra.

A köznevelés új finanszírozási rendszere miatt e törvényben kell rendelkezni az állami felsőoktatási intézmények köznevelési intézményeinek tanulói részére is biztosítandó étkeztetési támogatás és tankönytámogatás mértékéről.

A 12. §-hoz

A sporttörvénnyel teremti meg az összhangot. A sorsolásos szerencsejátékok játékadójának tizenkét százalékát, a bukmékeri rendszerű fogadások játékadójának ötven százalékát, valamint a sportfogadás (TOTÓ) játékadóját külön jogszabályban foglaltak szerint a sport - a sportfogadás (TOTÓ) játékadója tekintetében a labdarúgás - támogatására kell felhasználni. E bekezdés megjelöli azon költségvetési előirányzatokat, melyek támogatása tartalmazza e játékadó bevételek összegét.

Az egészségügyi intézmények rendkívüli támogatása jogcímcsoport kiadásának felhasználásához az államháztartásért felelős miniszter egyetértése szükséges, amennyiben az egyedileg eléri, vagy meghaladja az 50 millió forintos értékhatárt.

A rendelkezés szerint az Egészségügyi intézmények rendkívüli támogatása jogcímcsoport bevételét képezi az emberi alkalmazásra kerülő gyógyszerekről és egyéb, a gyógyszerpiacot szabályozó törvények módosításáról szóló 2005. évi XCV. törvény 25/B. §-a szerint befizetésre kerülő igazgatási szolgáltatási díj 67,14%-a.

7. Az elkülönített állami pénzalapok költségvetésével összefüggő rendelkezések

A 13. §-hoz

Az elkülönített állami pénzalapok bevételeit és kiadásait tartalmazó melléklet, valamint az alaponkénti egyenleg jóváhagyásáról rendelkezik. A paragrafus rögzíti még a Társadalmi Megújulás Operatív Program Nemzeti Foglalkoztatási Alapra háruló hazai társfinanszírozásának, és a közfoglalkoztatásra fordítható keret mértékét.

A 1079/2012. (III. 28.) Korm. határozatban a Kormány a Magyar Tudományos Akadémiát kérte fel az Elektronikus Információszolgáltatás Nemzeti Program működtetésével kapcsolatos feladatok ellátására. A feladat ellátásához szükséges forrás - összhangban a Kutatási és Technológiai Innovációs Alapról szóló 2003. évi XC. törvény 8 § (4) bekezdésében foglalt előírással - a 2013. évivel azonosan a Kutatási és Technológiai Innovációs Alap terhére a feladatot ellátó MTA Könyvtár és Információs Központ részére biztosítandó.

8. A Nyugdíjbiztosítási Alap költségvetése

A 14. §-hoz

Az (1) bekezdés meghatározza az Ny. Alap fejezetnél felhasználható méltányossági keretösszegeket.

A (2) bekezdés felhatalmazást ad a szociál- és nyugdíjpolitikáért felelős miniszter részére, hogy az Ny. Alap kezelőjének javaslatára az (1) bekezdésben meghatározott méltányossági keretösszegek között átcsoportosítson.

A 15. §-hoz

Felhatalmazást ad az Ny. Alap kezelőjének, hogy a törvényben meghatározott keretek között a fejezet irányítását ellátó szerv hatáskörében eljáró miniszter kötelezettségeit és jogait gyakorolja.

9. Az Egészségbiztosítási Alap költségvetése

A 16. §-hoz

Az (1) bekezdés felhatalmazást ad a Kormány részére a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok és a külföldön tervezett egészségügyi ellátások megtérítése jogcím közötti átcsoportosítás végrehajtására.

A (2) bekezdés szerint felhatalmazást kap a Kormány a gyógyító-megelőző ellátás jogcímcsoport 1-18. jogcímei, a gyógyszertámogatás jogcímcsoport 1. és 2. jogcímei, valamint a gyógyászati segédeszköz támogatás jogcímcsoport 1. és 3. jogcímei előirányzatainak a megemelésére.

A (3) bekezdés szerint felhatalmazást ad a Kormány részére, hogy a gyógyító-megelőző ellátás jogcímcsoporton belül a gyógyító-megelőző ellátás céltartalék jogcímről átcsoportosítást hajtson végre az 1-18. jogcímekre.

A 17. §-hoz

Az (1) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével évközben átcsoportosítást hajtson végre a gyógyító-megelőző ellátás jogcímcsoport 1-18. jogcímei között, a gyógyszertámogatás jogcímcsoport 1. és 2. jogcíme között, valamint a gyógyászati segédeszköz támogatás jogcímcsoporton belül.

A (2) bekezdés felhatalmazást ad az E. Alap kezelőjének, hogy meghatározott esetekben a fejezetek irányítását ellátó szerv hatáskörében eljáró miniszter kötelezettségét és jogát gyakorolja.

A (3) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértésével átcsoportosítást hajtson végre a természetbeni ellátások céltartaléka előirányzatból a gyógyító-megelőző ellátás, a gyógyszertámogatás és a gyógyászati segédeszköz támogatás jogcímcsoportok jogcímeire és a külföldön tervezett egészségügyi ellátások megtérítése jogcímre.

A 18. §-hoz

Az (1) bekezdés felhatalmazza az egészségbiztosításért felelős minisztert, hogy a gyógyszertámogatás céltartalékot a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcímelőirányzatán elszámolt bevételek mértékéig évközben átcsoportosítsa a gyógyszertámogatás jogcímcsoport megadott jogcímeire. A speciális beszerzésű gyógyszerkiadás jogcím esetében az államháztartásért felelős miniszter egyetértése is szükséges az átcsoportosításhoz.

A (2) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén megemelje a gyógyszertámogatás kiadásai jogcím, valamint a gyógyászati segédeszköz támogatás jogcímcsoport jogcímei előirányzatát a gyógyszer, illetve a gyógyászati segédeszköz támogatással kapcsolatos ellenőrzésekből eredő, előirányzaton felüli többlet bevételek összegével.

A (3) bekezdés felhatalmazást ad az egészségbiztosításért felelős miniszter részére, hogy az államháztartásért felelős miniszter egyetértése esetén év közben megemelje a gyógyszertámogatás kiadásai jogcím előirányzatát a szerződések szerinti és a folyamatos gyógyszerellátást biztosító gyógyszergyártói és forgalmazói befizetések és egyéb gyógyszerforgalmazással kapcsolatos bevételi jogcím előirányzatán felül jelentkező többlet összegével.

A 19. §-hoz

Rendelkezik az E. Alap gyógyító-megelőző ellátás, gyógyszertámogatás, gyógyászati segédeszköz támogatás és a külföldön tervezett egészségügyi ellátások megtérítése évközi előirányzat-túllépés engedélyezési szabályáról.

A 20. §-hoz

A paragrafus (1) és (3) bekezdése a gyógyító-megelőző ellátás és a gyógyászati segédeszköz jogcím-csoport tartalmát határozza meg.

A (2) bekezdés szerint a gyógyító-megelőző ellátás jogcímcsoport tartalmazza az egészségügyi ellátórendszer fejlesztéséről szóló 2006. CXXXII. törvény és végrehajtási rendelete szerinti többletkapacitás-befogadások várható éves teljesítményének finanszírozására fordítható összeget. A bekezdés továbbá felhatalmazást ad arra, hogy az egészségbiztosításért felelős miniszter az államháztartásért felelős miniszter egyetértése mellett engedélyezhet a befogadásoktól eltérő felhasználást a tényleges kiadások függvényében.

A (4) bekezdés az előlegre fordítható összeget határozza meg. A kötelező egészségbiztosítás ellátásairól szóló 1997. évi LXXXIII. törvény 35. §-ának (5) bekezdése szerint azon gyógyszertár számára, amely járóbeteg-ellátás keretében rendelt gyógyszerek árához támogatással igénybe vehető szolgáltatást nyújt, a lakosság biztonságos ellátása érdekében az Országos Egészségbiztosítási Pénztár (a továbbiakban: OEP) - az E. Alap éves költségvetésében e célra megjelölt előirányzat terhére - kamatmentes, a tárgyévben visszatérítendő finanszírozási előleget nyújthat.

A 21. §-hoz

Meghatározza azokat a keretösszegeket, amelyeken belül az OEP főigazgatója különös méltánylást érdemlő körülmények esetén méltányossági ellátást engedélyezhet a táppénz, a terhességi-gyermekágyi segély, a gyermekgondozási díj, a gyógyító-megelőző ellátás, a gyógyszertámogatás és a gyógyászati segédeszköz támogatás előirányzatok terhére.

10. Az Országgyűlés kizárólagos hatásköre

A 22. §-hoz

Az Országgyűlés annak biztosítására, hogy egyes kiemelten fontos feladatok a döntésének megfelelő mértékű támogatásban részesüljenek - függetlenül az év közben esetleg felmerülő kényszerektől, törekvésektől - fenntartja az előirányzatok megváltoztatásának jogát a pártok, pártalapítványok támogatásai, illetve a Nemzeti Választási Iroda előirányzatainak csökkentése tekintetében.

Rögzíti továbbá, hogy az I-VI., a VIII., a XXX., XXXIII., XXXIV. fejezetek, kiadási és bevételi előirányzatának főösszegei csak az Országgyűlés hatáskörében csökkenthetők az Áht. 40. §-ában rögzített veszélyhelyzet kivételével, vagy ha e fejezetek kezdeményeznek átcsoportosítást.

11. A Kormány, az államháztartásért felelős miniszter és a fejezetet irányító szervek vezetőinek különleges jogosítványai

A 23. §-hoz

A helyi önkormányzatok és államháztartáson kívüli szervezetek közötti feladatátadások/átvételek előirányzat szinten történő rendezése nem igényel Kormányszintű döntést. A módosítás egy alapvetően technikai jellegű előirányzat-átcsoportosítás végrehajtását miniszteri hatáskörbe adja, ezzel egyben tehermentesítve a Kormányt is.

A költségvetés céltartalékának - a különböző jogcímű - átcsoportosítására hatalmazza fel az államháztartásért felelős minisztert. Az intézkedés felmérésen alapul.

A honvédelmi miniszter felhatalmazása az államháztartásért felelős miniszter előzetes egyetértésével a biztonsági környezetben bekövetkező változásokhoz, és a NATO által megfogalmazott új elvárásokhoz való operatív alkalmazkodást biztosítja, továbbá lehetőséget teremt a személyi juttatások és azok járulékainak év közbeni növelésére, mely által a honvédelmi tárca biztosítani tudja a nemzetközi missziókban résztvevők devizajuttatásai fedezetét.

Az átcsoportosítási lehetőség a Nemzeti Fejlesztési Minisztérium Hozzájárulás a felsőoktatási intézmények PPP bérleti díjához kapcsolatos előirányzatára vonatkozik, és lehetőséget biztosít az egyetemek, főiskolák finanszírozására.

A Miniszterelnökség fejezetben található Országvédelmi Alap évközi felhasználására vonatkozó rendelkezést tartalmaz.

Az Országvédelmi Alap felhasználásának további garanciális szabályait tartalmazó rendelkezések.

A kormányfői protokollal kapcsolatos feladatokat a Miniszterelnökség és a Külügyminisztérium együttműködve látja el. Ezen feladatok ellátásához kapcsolódik ez az átcsoportosítási felhatalmazás.

A Köztársasági Elnöki Hivatal vezetőjének felhatalmazása az Állami kitüntetések előirányzat Hivatalhoz (mint kifizetőhöz) történő átcsoportosítására.

E rendelkezés felhatalmazást ad az Országgyűlés fejezetet irányító szerv vezetőjének, hogy a Kossuth Lajos tér rekonstrukciójával kapcsolatban, illetve a képviselőtestület váltásával kapcsolatban átcsoportosítást hajtson végre.

E rendelkezés felhatalmazást ad a Nemzeti Választási Iroda vezetőjének, hogy a 2014. évi választások előkészítésével és lebonyolításával kapcsolatban átcsoportosítást hajtson végre.

Az Országos Bírósági Hivatal elnökének felhatalmazása fejezeti kezelésű előirányzatok intézményekhez történő átcsoportosítására.

E rendelkezés felhatalmazást ad a Közigazgatási és Igazságügyi Minisztérium fejezetet irányító szerv vezetőjének, hogy a Ludovika Campus jogcímcsoport terhére átcsoportosítást hajtson végre a Nemzeti Közszolgálati Egyetem javára.

E rendelkezés felhatalmazást ad a Miniszterelnökség fejezetet és a Közigazgatási és Igazságügyi Minisztérium fejezetet irányító szerv vezetőjének, hogy a Konzultációk kiadásai jogcímcsoport terhére átcsoportosítást hajtson végre.

„A Stipendium Hungaricum ösztöndíjak és ösztöndíjprogram működtetése” előirányzat EMMI-hez történő átcsoportosítására való felhatalmazás.

A rendelkezés lehetőséget biztosít arra, hogy a nevelőszülői jogviszonyban bekövetkező jelentős változásokkal összefüggésben, év közben a forrás átcsoportosítható legyen ahhoz a szolgáltatáshoz, ahol a tényleges feladatellátás megvalósul.

A rendelkezés lehetőséget biztosít arra, hogy a szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján létrejött ellátási szerződéssel biztosított állami feladatban esetleges, az év közben bekövetkező változás miatt átcsoportosítás történhessen.

Az államfői protokoll programjainak megszervezéséről és lebonyolításáról a Külügyminisztérium a Köztársasági Elnöki Hivatallal együttműködve gondoskodik, amelyhez kapcsolódóan történik felhatalmazás a fejezetek közötti átcsoportosításra.

Az NFA terhére átcsoportosítás hajtható végre az Útravaló Ösztöndíjprogram javára.

E rendelkezés értelmében ún. „alkotmányos fejezetek” fejezeti tartalék előirányzatát 2014. szeptember 30-át megelőzően nem lehet felhasználni, azok felhasználásáról az Országgyűlés határozatban dönt.

A kormányzati döntéshez kapcsolódó, a sport utánpótlás-nevelési feladatok, valamint a labdarúgás támogatását biztosító módosítás.

Az Országgyűlés 2013. október 28-i ülésnapján elfogadta „A termőföld tulajdonjogának megszerzését vagy használatát korlátozó jogszabályi rendelkezések kijátszásra irányuló jogügyletek feltárásáról és megakadályozásáról” szóló törvényjavaslatot, mely a zsebszerződések felszámolására irányuló küzdelemben új, központi szerepet szán a közérdekvédelmi jogkörben eljáró ügyészeknek. Ugyan a köztársasági elnök megfontolásra visszaküldte a törvényt, de a későbbi megvalósítása érdekében szükséges személyi és tárgyi feltételek megteremtéséhez biztosít forrást a rendelkezés.

A 24. §-hoz

A bevételbeszedő szervezet teljesítményének növelése érdekében a személyi jellegű kifizetések, illetve a többletteljesítménnyel összefüggésben felmerülő felhalmozási, fejlesztési többletkiadások finanszírozásához szükséges fedezet biztosítására a ténylegesen teljesülő többletbevételből kerül sor.

III. Fejezet

A KÖZPONTI ALRENDSZEREN BELÜLI ELSZÁMOLÁSOK, KAPCSOLATOK

A 25. §-hoz

Az E. Alap részére a kincstár az államháztartásért felelős miniszter által jóváhagyott finanszírozási terv alapján biztosít forrást a közgyógyellátás és a rokkantsági, rehabilitációs ellátások fedezetére átadott pénzeszköz folyósításával.

A 26. §-hoz

Az (1) bekezdés meghatározza a szociális hozzájárulási adó 2013. évi megosztási arányait és a NAV feladatait az Ny. Alap, és az E. Alap vonatkozásában.

Az (2) bekezdés rendelkezik a 3000 fő feletti helyi önkormányzatok által a köznevelési intézmények működtetési kötelezettségének átadásából származó költségvetési befizetések XX. Emberi Erőforrások Minisztériuma fejezetbe történő negyedévenkénti átutalásáról.

A (3) bekezdés rendelkezik a Kiadások támogatására pénzeszköz-átadás jogcímcsoport szerinti támogatás átutalásának éves ütemezéséről.

A (4) bekezdés arról rendelkezik, hogy amennyiben az E. Alap tárgyévi utolsó bevételének beérkezése és az utolsó ellátás kifizetése után pénzforgalmi egyenlege többletet mutat, akkor a többlet az év végén a költségvetés részére visszafizetésre kerül.

Az (5) bekezdés arról rendelkezik, hogy a szociál- és nyugdíjpolitikáért felelős miniszter felhatalmazást kap, hogy az államháztartásért felelős miniszterrel egyetértésben az Ny. Alap bevételi többletét kezelje.

IV. Fejezet

A HELYI ÖNKORMÁNYZATOK ÉS A KÖZPONTI ALRENDSZER KAPCSOLATA

12. A helyi önkormányzatok központi alrendszerből származó forrásai

A 27. §-hoz

Ezen szakasz utalást tartalmaz a Magyarország helyi önkormányzatairól szóló 2011. évi CLXXXIX. törvény 117. § (1) bekezdésére, amely meghatározza a helyi önkormányzatokat megillető - e törvény 2. mellékletében foglalt - állami támogatásokat.

A § további felhasználási kötöttséggel járó állami támogatásokat állapít meg. Eszerint a törvény 3. melléklete tételesen tartalmazza a helyi önkormányzatok által ellátandó egyes jellemzően projekt-jellegű feladatokhoz kapcsolódó támogatásainak (a központosított előirányzatoknak) igénybevételi keretszabályait és összegeit.

A helyi önkormányzatoknak a 4. mellékletben meghatározottak szerint a Magyarország helyi önkormányzatairól szóló 2011. évi CLXXXIX. törvény alapján kiegészítő támogatás is nyújtható.

A 28. §-hoz

E rendelkezés határozza meg a helyi önkormányzatokat megillető támogatások összege közlésének módját.

A 29. §-hoz

A rendelkezés felhatalmazást ad a helyi önkormányzatokért felelős miniszternek, hogy az államháztartásért felelős miniszter, illetve a támogatás jellege szerint illetékes miniszter egyetértésével a IX. Helyi önkormányzatok támogatásai fejezetben való átcsoportosítást hajtson végre.

13. A települési önkormányzatokat megillető átengedett bevételek

A 30. §-hoz

Rendelkezik az önkormányzatok költségvetése és a központi költségvetés között megosztásra kerülő egyes adóbevételekről, így a gépjárműadóból és a termőföld-bérbeadásból származó jövedelem utáni adóból az önkormányzatot megillető hányadról.

14. A települési önkormányzatokat megillető egyéb bevételek

A 31. §-hoz

Rendelkezik az önkormányzatoknak a környezetvédelmi bírságból származó jövedelemből és a szabálysértési pénz- és helyszíni bírság-, valamint a közlekedési szabályszegések után kiszabott közigazgatási bírságok behajtásából, illetve végrehajtásából származó jövedelemből való részesedésének arányáról.

15. A helyi önkormányzatok pénzellátásának kiegészítő szabályai

A 32. §-hoz

A szakasz egyrészt felhatalmazást ad az egyes, a támogatási igények jogosságát elbíráló és ellenőrző szervek számára arra, hogy a megjelölt célokból az igénylők felsorolt személyes adatait kezelje.

Másrészt megjelöli az egyes mellékletekben szereplő azon támogatásokat, amelyeket az önkormányzatok számára ezek egyes, jogszabályban meghatározott kötelezettségeinek beszámításával csökkentett összegben kell folyósítani.

Meghatározza továbbá azokat a szociális ellátásokat, amelyekhez a helyi önkormányzatok előleget vehetnek igénybe, éven belüli elszámolási kötelezettséggel.

V. Fejezet

A KÖZPONTI ALRENDSZER ÉS AZ ÁLLAMHÁZTARTÁSON KÍVÜLI SZERVEZETEK KAPCSOLATA

16. Az egyházi jogi személyek, a nemzetiségi önkormányzatok és társadalmi önszerveződések közcélú és egyéb tevékenységének támogatása

A 33. §-hoz

A nemzeti köznevelésről szóló 2011. évi CXC. törvény (a továbbiakban: Nkt.) 2013. szeptember 1-ével hatályba lépő rendelkezései alapján a központi költségvetés a nemzetiségi önkormányzat, az egyházi jogi személy, a vallási tevékenységet végző szervezet és más személy vagy szervezet által fenntartott intézmény köznevelési feladatainak ellátásához támogatást biztosít, amelynek feltétele, hogy a köznevelési intézmény a működési engedélyben foglaltaknak megfelelően végezze tevékenységét. A finanszírozás az állami, önkormányzati fenntartású intézményekkel azonos mértékben történik.

A támogatások mértékének meghatározásánál a Kormány a tényleges állami ráfordításokat vette alapul. A támogatások elemei: a fenntartott nevelési-oktatási intézmény pedagógusainak és a nevelő-, oktató munkát közvetlenül segítők foglalkoztatásához átlagbér alapú támogatás, a nemzetiségi önkormányzat, a bevett egyház és a nem állami felsőoktatási intézmény által fenntartott nevelési-oktatási intézményre és pedagógiai szakszolgálati intézményre tekintettel járó működési támogatás, valamint a nemzetiségi önkormányzatokat és a bevett egyházakat megillető kiegészítő támogatás.

Az átlagbér alapú támogatás-intézménytípusonként kerül meghatározásra összege fedezi a nevelési-oktatási intézményekben, valamint a pedagógiai szakszolgálatokban dolgozó pedagógusok és a nevelő- és oktatómunkát közvetlenül segítő alkalmazottak illetményét, munkabérét és ezek járulékait számított átlagbér formájában.

Az átlagbér alapú támogatásnál a vezető-pedagógusok és beosztott pedagógusok létszáma a Klebelsberg Intézményfenntartó Központ (a továbbiakban: KLIK) által fenntartott nevelési-oktatási intézmények tanulólétszámához viszonyított tényleges pedagóguslétszám alapján, a nevelő- és oktatómunkát közvetlenül segítők létszáma a kormányrendeletben meghatározottak szerint, a tanulólétszám függvényében intézménytípusonként kerül meghatározásra. Az egy főre jutó átlagbér az éves bértömeg a KLIK által fenntartott nevelési-oktatási intézményekben dolgozó pedagógusok, illetve a nevelő-, oktató munkát közvetlenül segítők teljes létszámának a hányadosa. Óvoda esetén mindez a helyi önkormányzatok adataira épül, és a támogatása is azzal megegyező.

A működési támogatás a nemzetiségi önkormányzat, a bevett egyház és a nem állami felsőoktatási intézmény által fenntartott nevelési-oktatási intézmények működéséhez kapcsolódik. A működési támogatás számítása a KLIK által működtetett, továbbá a KLIK fenntartásában álló és helyi önkormányzati működtetésű nevelési-oktatási intézmények, valamint az helyi önkormányzatok fenntartásában működő óvodák teljes éves működtetési ráfordítása alapján kiszámított egységes támogatási összeggel történik a gyerek, tanulólétszám függvényében.

Előzőeken túl jogosultak a 2013/2014. tanév zavartalan lebonyolítása érdekében átmeneti kiegészítő támogatásra a nemzetiségi önkormányzatok és a bevett egyházak. E támogatás 2014 januártól-szeptemberig tartó időszakra szól.

A támogatások elszámolása kétlépcsős: az első ütem a tárgyévet követő januárban, a gyerek, tanuló létszám alapján történik, a második ütem pedig a zárszámadáshoz kapcsolódik.

A törvény 2014-re - mint az új finanszírozási rendszer első teljes évére - a támogatások éves szintű megállapítását tartalmazza, külön megjelölve a bértámogatások esetén 2014/2015 tanév indításához kapcsolódóan az pedagógusok illetmény-előmeneteli rendszerében a további 10%-os emelkedést.

Az Nkt. 46. § (5) bekezdése alapján 2013. szeptember 1-jétől minden első évfolyamos tanulót megillet az ingyenes tankönyvellátás, ami évente - az Nkt. 97. § (22) bekezdése alapján - felmenő rendszerben teljesedik ki. Ennek megfelelően a törvény 2014-re már az első és második évfolyamosok jogosultságával számol. A támogatás összege a nem állami körben is 12 000 forint/tanuló. A támogatás egy tanuló után csak egy jogcímen igényelhető.

A tanulólétszámhoz igazított ingyenes tankönyvellátás illeti meg továbbá a hit-és erkölcstan oktatást szervező egyházi jogi személyt, amelynek összege a tankönyvjegyzékben szereplő erkölcstan tankönyvek átlag-ára szerint számított összeg. A 2014/2015. tanévre vonatkozó tankönyvtámogatás mértéke az 1. és 2. évfolyamon 980 forint, az 5. és 6. évfolyamon 1270 forint, a 7. és 8. évfolyamon 1580 forint tanulónként.

A pedagógusok előmeneteli rendszere, és ezen belül a pedagógus minősítési rendszer nem vonatkozik a hit- és erkölcstant tanítókra, így az állam az egyházi jogi személyek ilyen tevékenységére tekintettel további átlagbér alapú támogatást állapít meg az egyházi jogi személy által szervezett hit- és erkölcsoktatásra tekintettel. Hit- és erkölcstan csoport bármilyen létszámmal indítható, de a finanszírozás szempontjából elismerhető oktatói létszám megállapításához elvi csoportlétszámot határoz meg a törvény, ami az Nkt. szerinti maximális osztálylétszám felének felel meg, vagyis kerekítve 8 fő. A hit- és erkölcstan oktatást végzők bérezésének alapja a főiskolai végzettségű Pedagógus I. kategóriába sorolt pedagógusok bruttó átlagbére, oly módon, hogy 8 fős csoportokra számítva heti 24 megtartott óra esetén kerül finanszírozásra egy fő oktatói létszám. A hit- és erkölcstan oktatást végzők két tizedesre kerekített számának és az átlagbérnek a szorzata adja meg a hit- és erkölcstan órák bértámogatását. A fajlagos érték a 2014/2015 tanévindításhoz kapcsolódóan emelkedik az életpálya bevezetése további 10%-os ütemének megfelelően. Ha a hit-és erkölcstan oktatás megszervezése csak 8 főnél kisebb létszámú csoportokban lehetséges, ennek többletkiadásaihoz a szaktárca költségvetésében 100 millió forint kiegészítő támogatási előirányzat áll rendelkezésre.

Ha a külföldi állam vagy nemzetközi szervezet által elismert vagy akkreditált köznevelési intézményben foglalkoztatott pedagógusok iskolai végzettsége és szakképzettsége megfelel az Nkt.-ban foglalt képesítési előírásoknak, továbbá az iskola pedagógiai programja megfelel a Nat követelményeinek, akkor a Nat alapján oktató pedagógusok tekintetében a fenntartó költségvetési hozzájárulást igényelhet. Ezen támogatás esetében a fenntartó az igénylésben feltüntetett gyermek-, tanulólétszámba nem számíthatja be azokat a gyermekeket, tanulókat, akik után a fenntartó tandíjat szed, vagy a tanulói jogviszonyuk az intézményben a második szakképesítés megszerzésére irányul. Külföldi állam vagy nemzetközi szervezet által elismert vagy akkreditált köznevelési intézmények esetében a nevelő-, oktató munkát közvetlenül segítők után nem jár költségvetési támogatás.

Az intézmények zavartalan működését biztosítja a törvény azzal, hogy előírja a fenntartók támogatás-átadási kötelezettségét a kincstári folyósítástól számított 15 napon belül.

A további bekezdések egyértelművé teszik, hogy az utána tanuló után nem igényelhető támogatás, akinek a jogszabály alapján nem állapítható meg térítési díj, de azt előírják, illetve a jogszabály alapján megállapítható térítési díj feletti fizetési kötelezettséget állapítanak meg. Az egységes iskolaként működő Waldorf-iskolák esetében pedig szükség van annak kimondására, hogy alapfokú művészetoktatási támogatás igénybevételekor a tanulói létszám számításkor az alapfokú művészeti oktatást igénybe vevő tanulók létszámát hárommal elosztva kell figyelembe venni, hiszen az iskolai pedagógiai programba épített, nem külön intézményes oktatásról van szó.

A 34. §-hoz

A szociális igazgatásról és szociális ellátásokról szóló 1993. évi III. törvény, valamint a gyermekek védelméről és a gyámügyi igazgatásról szóló 1997. évi XXXI. törvény alapján a központi költségvetés a humánszolgáltatások részére támogatást biztosít. A támogatás nyújtásának/elszámolásának részletes szabályait e rendelkezés és a 9. melléklet tartalmazza.

A 35. §-hoz

Rögzíti az önkormányzati tűzoltóságok központi költségvetés által történő finanszírozásának elveit, forrását. A változtatással, miszerint az állami támogatás fejlesztésre is felhasználható, összhangba kerül az állami és az önkormányzati támogatás felhasználhatósága.

Valamennyi tűzoltóság azonos feltételrendszer szerint látja el feladatát, így az alaptámogatás megemelése biztosítja az egységes feladathoz rendelt állami támogatás elosztását oly módon, hogy elegendő mértékben kerüljenek figyelembe vételre a helyi specifikus, veszélyeztető tényezők is.

A támogatási keretösszeg az önkormányzati tűzoltóságok feladatellátását hivatott biztosítani, indokolt a visszatérülő összegek hasonló céllal történő - a katasztrófák elleni védekezésért felelős miniszter egyedi döntésén alapuló - felhasználása is.

A 36. §-hoz

A törvényi előírásnak megfelelve meghatározza, hogy 2014-ben az 1%-os SZJA-rendelkezésekkel támogatható költségvetési előirányzat a Nemzeti Tehetség Program.

17. A pártok és a működésüket segítő alapítványok támogatása

A 37. §-hoz

A pártok, valamint azok működését segítő tudományos, ismeretterjesztő, kutatási, oktatási tevékenységet végző alapítványok támogatására rendelkezésre álló összeg elosztása a pártok működéséről és gazdálkodásáról szóló törvény alapján történik.

A 2014-ben esedékes választások következtében megváltozik a pártok, pártalapítványok támogatása. Rendelkezik továbbá a törvény a választásokat követő technikai eljárásról.

VI. Fejezet

ÁLLAMI KEZESSÉG- ÉS GARANCIAVÁLLALÁS, VISZONTGARANCIA-VÁLLALÁS ÉS KEZESI HELYTÁLLÁS

A 38. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a Kormány felhatalmazása alapján 2014-ben vállalható új egyedi állami kezességek és garanciák mértékét. Rendelkezik továbbá arról, hogy a nemzetközi fejlesztési intézményektől felveendő hitelekhez kapcsolódó állami garanciák nem terhelik az egyedi állami kezességek és garanciák keretét.

A 39. §-hoz

Az államháztartásról szóló 2011. évi CXCV. törvény 95. § (3) bekezdésének megfelelően meghatározza a vállalható kiállítási garanciák és viszontgaranciák 2014. évi együttes állományát. Az elmúlt évek keretszámait meghaladó 2014. évi kötelezettségvállalási lehetőséget a múzeumok által tervezett, nagy jelentőségű kiállítások megrendezése indokolja. Rendelkezik továbbá arról, hogy a többségi állami tulajdonú vasúti társaságok a gördülőállományuk fejlesztésére az EUROFIMA Európai Vasúti Gördülőállomány-finanszírozási Társaság által nyújtott hitelekhez mekkora mértékű állami kezességvállalás nyújtható.

A 40. §-hoz

Rendelkezik az MFB Zrt. forrásszerzésének, az általa nyújtott garanciáknak és hiteleknek állami kezességvállalással biztosított keretösszegéről, valamint az MFB Zrt-nek nyújtandó árfolyam-fedezeti megállapodás keretösszegének felső határáról. Rendelkezik továbbá az MFB Zrt. hitelnyújtásaihoz és garanciavállalásaihoz kapcsoló, a Kormány határozatán alapuló állami kezesség kezesi díjának megállapítási módjáról.

A 41. §-hoz

A törvény a Magyar Export-Import Bank Zrt. forrásszerzésének és vállalható garanciaügyleteinek, valamint a Magyar Exporthitel Biztosító Zrt. által vállalt nem piacképes biztosítások állományának összegéről rendelkezik. A keretek az Eximbank Zrt. esetében megegyeznek a 2014. évi mértékkel, a Mehib Zrt-nél az exportösztönzéshez szükséges nagyobb mozgástér érdekében indokolt növelni a keretszámot.

A 42. §-hoz

A törvény a Garantiqa Hitelgarancia Zrt. által vállalható készfizető kezesség feltételeit és mértékét, valamint a költségvetési viszontgarancia összegét határozza meg. A viszontgaranciával vállalt kezességek - ez eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

A 43. §-hoz

Az Agrár-Vállalkozási Hitelgarancia Alapítvány által vállalható készfizető kezesség feltételeit és összegét, valamint az állami viszontgarancia mértékét határozza meg. A viszontgaranciával vállalt kezességek - az eddigiekhez hasonlóan - a hitelintézetek, pénzügyi vállalkozások hitel-, bankgarancia-, lízing- és faktoring szerződéseire egyaránt kiterjednek.

A 44. §-hoz

A törvény a diákhitelezési rendszer finanszírozását biztosító kezességvállalásról rendelkezik. A Diákhitel Központ Zrt. által működtetett kéttípusúra bővülő hallgatói hitelrendszer célja, hogy minden fiatal számára esélyt teremtsen a felsőoktatásban való részvételre. E célok megvalósítása érdekében a társaság a forrásgyűjtést az Államadósság Kezelő Központ Zrt.-vel együttműködésben végzi. A Diákhitel Központ Zrt.-től speciális tevékenységére tekintettel külön hitelbiztosíték és kezesi díj nem követelhető.

A 45. §-hoz

Az autópályák, autóutak és főutak használatáért fizetendő, megtett úttal arányos díjról szóló 2013. évi LXVII. törvény folyamatban lévő módosítása fenntartja az útdíj fizetés finanszírozásához kapcsolódó állami kezességvállalást, és meghatározza annak általános szabályait. Á rendelkezések az állami kezesség állományára vonatkozó korlátok meghatározását a mindenkori költségvetési törvényre hagyják. Ennek megfelelően Á kezességállományok 2014. évi kereteit határozza meg, amelyek mértékükben megegyeznek az eddigiekkel.

A 46. §-hoz

A be nem tervezett állami kezességbeváltásokat, illetve az Államadósság Kezelő Központ Zrt.-nek - a Magyarország gazdasági stabilitásáról szóló törvényben előírt - az állami kezességvállalásokkal kapcsolatos szakértői díját előirányzat hiányában is ki kell fizetni. A törvény a be nem tervezett, de esetleg felmerülő kifizetések jogcíméről rendelkezik.

A 47. §-hoz

A törvény megtartja a Gazdaságfejlesztés Operatív Program Pénzügyi eszközök és a Közép-magyarországi Operatív Program A tudásalapú gazdaság innováció- és vállalkozás orientált fejlesztése prioritási tengelyében meghatározott forrásokat terhelő garanciavállalás eszközére vonatkozó állami viszontgarancia jelenlegi feltételeit.

VII. Fejezet

A KÖZPONTI ALRENDSZER KÖLTSÉGVETÉSÉNEK VÉGREHAJTÁSÁVAL KAPCSOLATOS VEGYES RENDELKEZÉSEK

18. A fejezetet irányító szerv vezetőjét megillető jogosítványok sajátos szabályai

A 48. §-hoz

A költségvetés szerkezeti rendjének megfelelően jóváhagyásra kerülő, egyes előirányzatok feletti rendelkezési jog nem minden esetben esik egybe a fejezet irányításáért felelős vezető jog- és hatáskörével. A törvényhely célja a hatáskörök pontos - az általánostól eltérő - meghatározása.

19. Az európai uniós támogatások felhasználásával kapcsolatos szabályok

A 49. §-hoz

A paragrafus meghatározza azokat a kereteket, amelyekre 2014-ben a szakmailag felelős minisztériumok, költségvetési szervek az Európai Unió által társfinanszírozott programok keretében kötelezettséget vállalhatnak. A jogszabályhely megteremti annak lehetőségét, hogy a 2007-2013. közötti időszak folytatódó programjaiból rendelkezésre álló források minél teljesebb lekötésével biztosítva legyen az európai uniós pénzeszközök maradéktalan felhasználása. Megteremti továbbá az Európai Gazdasági Térség Finanszírozási Mechanizmus és a Norvég Finanszírozási Mechanizmus 2009-2014. évi, valamint a Svájci-Magyar Együttműködési Program által támogatott programokra, projektekre a tárgyévi és éven túli kötelezettségvállalás lehetőségét. A jogszabályhely beiktatása az Európai Unió által társfinanszírozott Szolidaritási programok egyes Alapjain keresztül biztosított források minél teljesebb felhasználását is elősegíti az adott éves allokációkon felüli többletkötelezettség-vállalás lehetőségének megteremtésével, amely az államháztartásért felelős miniszter egyetértéséhez kötött. A rendelkezések alapján lehetőség nyílik a területi együttműködési programok esetében is többletkötelezettségek vállalására az államháztartásért felelős miniszter egyetértése esetén, abban az esetben, ha az adott program partnerországa, illetve partnerországai szintén biztosítják az arányos mértékű többletkötelezettség-vállalást saját projektpartnereik számára.

Az 50. §-hoz

A JEREMIE-típusú pénzügyi eszközök végrehajtása során megtérült visszatérítendő támogatásokból származó bevételek ismételt kihelyezésének lehetőségét teremti meg összhangban a vonatkozó uniós rendelkezésekkel.

Az 51. §-hoz

A VM fejezet tekintetében a 82/2007. (IV. 25.) Korm. rendelet 1. § (2) c) és d) pontjai rendelkeznek a megképzett céltartalék felhasználásáról, amelyet a paragrafus szerinti előirányzatokon kell megtervezni.

Az 52. §-hoz

A paragrafus teremti meg a jogi lehetőségét a 2014-2020 programozási időszak kötelezettségvállalásainak. A 2014-2020 közötti időszak kohéziós támogatások, valamint az Európai Mezőgazdasági Vidékfejlesztési Alap (EMVA), az Európai Tengerügyi és Halászati Alap (ETHA), a Duna Transznacionális Program, valamint a menekültügy, migráció és belbiztonság keretében létrejövő alapok, továbbá az Európai Hálózatfinanszírozási Eszköz (CEF) keretében történő kötelezettségvállalások képeznek alapot a következő időszak európai uniós forrásainak felhasználásához, kifizetéseihez. A minél nagyobb arányú lekötések lehetőségét teremti meg az államháztartási miniszter egyetértésével lehetővé váló ún. kereten belüli túlkötés.

20. A nyugdíjemelés, egyes illetmények és meghatározott díjak, támogatások és járadékok alapjának mértéke

Az 53. §-hoz

Az 1997. évi LXXXI. törvény 62. §-a rendelkezik az éves rendszeres nyugdíjemelésről. A nyugdíjemelésnél irányadó mértéket az éves költségvetési törvény határozza meg.

Az 54. §-hoz

A közszolgálati tisztviselőkről szóló törvény értelmében a köztisztviselői, illetve a kormánytisztviselői illetményalapot évente az állami költségvetésről szóló törvény állapítja meg úgy, hogy az nem lehet alacsonyabb, mint az előző évi illetményalap. 2014. évben az összegek azonosak az előző évivel.

A költségvetési törvényben szükséges meghatározni többek között a nyugdíjemelés, egyes illetmények és meghatározott díjak, támogatások és járadékok alapjának mértékét, így az adható bankszámla-hozzájárulás keretösszegét is.

Az 55. §-hoz

A közalkalmazottak jogállásáról szóló 1992. évi XXXIII. törvény (a továbbiakban: Kjt.) alapján az illetménypótlék számításának alapját (pótlékalap) a mindenkori éves költségvetési törvény állapítja meg. A legkisebb szorzószámokat tartalmazó táblázatot a 7. melléklet tartalmazza.

A Kjt. értelmében keresetkiegészítést kell tervezni. A mérték vetítési alapja a keresetbe tartozó juttatások előző évi bázis előirányzata, mértéke változatlanul 2%.

Az 56. §-hoz

A bírák jogállásáról és javadalmazásáról, valamint a legfőbb ügyész, az ügyészek és más ügyészségi alkalmazottak jogállásáról és az ügyészi életpályáról szóló törvények értelmében a legalacsonyabb bírói/ügyészi illetményalapot évenként a költségvetésről szóló törvény állapítja meg. Az összeg a 2013. évihez képest nem változik.

Meghatározza továbbá a törvény a jogi segítségnyújtásról szóló törvény alapján a jogi segítői, az ügyvédekről szóló törvény alapján a kirendelt ügyvédi óradíj mértékét.

Az 57. §-hoz

Megállapításra kerül a gyermekek védelméről és a gyámügyi igazgatásról szóló 1997. évi XXXI. törvény szerinti díj, támogatás és pótlék összege.

A fiatalok életkezdési támogatásáról szóló 2005. évi CLXXIV. törvény rendelkezik arról, hogy a költségvetési törvényben kell az életkezdési támogatás mértékét meghatározni.

A szociális igazgatásról és szociális ellátásokról szóló 1993. évi III. törvény rendelkezik arról, hogy a költségvetési törvényben kell különböző díjakat (szakértői díj, ápolási díj) meghatározni. A rendelkezés ennek az előírásnak tesz eleget.

A szakképzési hozzájárulásról és a képzés fejlesztésének támogatásáról szóló 2011. évi CLV. törvény 8. § (1) bekezdése szerint a költségvetési törvényben kell megállapítani az alapnormatíva összegét.

Az 58. §-hoz

A (1)-(2) bekezdés rendelkezik a különböző jogszabályokban meghatározott életjáradékok 2014. évi összegének megállapításáról: részben a már korábban megállapított életjáradékok március 1-jétől történő emeléséről, részben pedig az ezt követően megállapításra kerülő életjáradékok esetében az előző évben megvalósult átlagos nyugdíjemelés mértékének figyelembevételéről.

A (3) bekezdéshez: a Kormány 1699/2012. (XII. 29.) Korm. határozatában döntött az életjáradék 2013. és 2014. évi emeléséről. Ennek megfelelően a 2012. évi életjáradék összege 2013. év január elsejével 50%-os mértékben megemelésre került. A határozat 3. pontja előírta, hogy „az életjáradék összege a 2014. évben további, a 2012. évben folyósított életjáradék összeg 50%-ának megfelelő mértékben megemelésre kerüljön”. A már 50%-kal megemelt összeg 2014. évi 33,4%-os emelése a 2012. évi életjáradék összeg 200%-át biztosítja.

Az 59. §-hoz

Megállapításra kerül a Szoctv. szerinti gyógyszerkeret havi és éves összege.

A 60. §-hoz

A rendelkezés megállapítja a fizetendő felügyeleti díj mértékét.

21. A kis összegű követelés értékhatára, a filmalkotásokhoz kapcsolódó gyártási értékhatár és a közbeszerzési értékhatárok

A 61. §-hoz

A rendelkezés az Áht. szerinti kis összegű követelés értékhatárát határozza meg.

A 62. §-hoz

A mozgóképről szóló 2004. évi II. törvény értelmében és az ott meghatározott számítási mód szerinti eredménnyel a gyártási költségvetési értékhatárokat az éves költségvetési törvény állapítja meg.

A 63-65. §-hoz

A költségvetési törvényben minden évben meg kell határozni az adott évben irányadó közbeszerzési (nemzeti és uniós) értékhatárokat. Az értékhatárok a 2013. évben irányadókhoz képest kis mértékben változtak.

22. Egyes koncessziós díjak

A 66. §-hoz

A törvény a szerencsejáték szervezéséről szóló 1991. évi XXXIV. törvény 27. § (5) bekezdése és 29/E. § (1) bekezdése alapján a 2014. évre meghatározza az I. és II. kategóriájú játékkaszinó üzemeltetési és a távszerencsejáték szervezési tevékenység után fizetendő koncessziós díjminimum összegét. A koncessziós díjminimum megállapítása a 2013. évi koncessziós díjminimum és a 2014. évre tervezett fogyasztói árindex figyelembe vételével történt.

23. Egyes vegyes rendelkezések

A 67-68. §-hoz

A rendelkezés tartalmazza a Kormány döntése alapján 2014. február 28-áig végrehajtandó újabb önkormányzati adósságkonszolidáció részletes szabályozását, menetét, és elszámolását, valamint ellenőrzését. A szabályozás szerint a konszolidáció a 2013. december 31-én fennálló önkormányzati adósság alapján történik meg. A konszolidáció - a 2013. I. félévihez hasonlóan - két ágon teljesül, egyrészt a kincstár által folyósított törlesztési célú támogatáson, másrészt az AKK. Zrt. által bonyolított szerződéses átvállaláson keresztül.

Az önkormányzatoknak 2014. január 15-éig kell adatot szolgáltatniuk a 2013. év végén fennálló adósságösszegéről, ami a konszolidáció alapját fogja képezni. Ezt követően kerül sor az átvállalásról szóló szerződések megkötésére, és a törlesztési célú támogatás átutalására legkésőbb 2014. február 28-áig. A törlesztési célú támogatás összegével az önkormányzatoknak 2014. március 17-éig kell elszámolniuk. Az átvállalásba bevont adósságok, illetve azok szerződéseinek vizsgálatát pedig 2014. év végéig végzi el a kincstár és az AKK. Zrt.

A szabályozás kimondja azt is, hogy a 2013. I. féléves adósságkonszolidáció során az adatfelmérés során tévesen adósságként besorolt, akkor konszolidáció alá nem vont ügyletek halasztott fizetés és pénzügyi lízing) esetében, ha a kincstár határozattal megállapítja az önkormányzati visszafizetési kötelezettség mértékét, akkor csak a kamatfizetési kötelezettséget kell az önkormányzatnak teljesítenie. Ennek oka, hogy ezen ügyletek tőkeösszege a 2014. február 28-ai adósságkonszolidációnak már alapját képezik, így indokolatlan emiatt visszafizetési kötelezettséget megállapítani.

A 69. §-hoz

Az (1) bekezdés a Paksi Atomerőműnek a Központi Nukleáris Pénzügyi Alapba történő befizetési kötelezettségét állapítja meg.

A (2) bekezdés biztosítja az MTA Energiatudományi Kutatóközpont számára egyszeri többletként a kutatások során keletkezett kiégett üzemanyag és radioaktív hulladék kezelésének költségére biztosított költségvetési támogatásnak atomenergiáról szóló 1996. évi CXVI. törvénnyel összhangban történő felhasználását.

A 70. §-hoz

A Vidékfejlesztési Minisztérium fejezetben a vállalkozások rendelkezésére álló központi költségvetési előirányzatok fejlesztési és folyó termelés finanszírozását szolgáló támogatásai az újonnan meghirdetésre kerülő támogatási jogcímek mellett fedezetet nyújtanak a korábbi évekről áthúzódó kötelezettségvállalások teljesítésére is.

A 71. §-hoz

A törvény meghatározza az MFB Zrt. által saját kockázatára nyújtott azon hitelek állományát, amelyhez a Kormány kamattámogatást biztosíthat.

A 72. §-hoz

Beruházás ösztönzési célelőirányzat jogcímcsoport tekintetében határozza meg a tárgyéven túli fizetési kötelezettségvállalás állomány maximális összegét.

A 73. §-hoz

A rendelkezés célja az, hogy a kárpótlásra ki nem fizetett összegből a hadigondozottak juttatásai kerüljenek finanszírozásra.

A 74. §-hoz

A Beruházási Alap beruházási, felújítási, egyéb felhalmozási célt szolgáló azon előirányzatok összessége, melyeket a költségvetési törvény 10. számú melléklete nevesít.

Ezen előirányzatok esetében új kötelezettséget vállalni az államháztartásért felelős miniszter előzetes egyetértésével, véleményével lehet. Az egyetértés vagy vélemény kialakításánál a miniszter figyelemmel van a lehetséges vagyoni típusú bevételek teljesülésére is, ugyanakkor a kötelezettségvállalások költségvetési fedezetét maga a kiadási előirányzat rendelkezésre állása teszi lehetővé. A Beruházási Alap a beruházások fegyelmezett költségvetési politika melletti megvalósítására irányuló rendszer, amely a beruházásokhoz szükséges kötelezettségvállalások vizsgálatát, engedélyezését vagy korlátozását teszi lehetővé.

A 75. §-hoz

A rendelkezés felhatalmazást ad a Magyar Állam részére a MÁV Zrt. 35 milliárd forint tőkeösszegű, 2014 szeptemberében lejáró kötvénytartozása és járulékai ellenérték nélküli átvállalására, amely kötvényt a MÁV Zrt. 2011. szeptember 7-én a vasúti közlekedésről szóló 2005. évi CLXXXIII. törvény 28/A. §-a szerinti jogszabályi, készfizető állami kezességvállalás mellett bocsátott ki.

VIII. Fejezet

ZÁRÓ RENDELKEZÉSEK

24. Felhatalmazó rendelkezések

A 76. §-hoz

Felhatalmazó rendelkezések.

25. Hatályba léptető rendelkezések

A 77. §-hoz

Hatályba léptető rendelkezés és dereguláció.