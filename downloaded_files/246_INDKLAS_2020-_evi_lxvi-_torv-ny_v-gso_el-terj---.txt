2020. évi LXVI. törvény végső előterjesztői indokolása

az illetékekről szóló 1990. évi XCIII. törvény módosításáról

-----STARTING---POINT---ALTALANOS--- 

A családon belüli vagyonmozgások döntő többsége már jelenleg is mentes a vagyonszerzési illetékek alól. Az illetékekről szóló 1990. évi XCIII. törvény módosításáról szóló törvényjavaslat (a továbbiakban: Javaslat) az illetékmentes ingyenes vagyonszerzések körének bővítését célozza, tekintettel arra, hogy a testvérek a nemzet alapját képező család szerves részét képezik, mindemellett a Polgári törvénykönyvről szóló 2013. évi V. törvény a testvéreket is a közeli hozzátartozók között említi.

Ezen indokolás a jogalkotásról szóló 2010. évi CXXX. törvény 18. § (3) bekezdése, valamint a Magyar Közlöny kiadásáról, valamint a jogszabály kihirdetése során történő és a közjogi szervezetszabályozó eszköz közzététele során történő megjelöléséről szóló 5/2019. (III. 13.) IM rendelet 20. §-a alapján a Magyar Közlöny mellékleteként megjelenő Indokolások Tárában közzétételre kerül.

-----STARTING---POINT---RESZLETES---

Az 1-2., 5. §-hoz

A hatályos szabályozás szerint - értékhatártól függetlenül - mentes az öröklési és az ajándékozási illeték alól az örökhagyó egyenes ági rokona (ideértve az örökbefogadáson alapuló rokoni kapcsolatot is) és túlélő házastársa által megszerzett örökrész, ajándék.

A családon belüli ingyenes vagyonmozgások szélesítése céljából a Javaslat - a hagyaték, illetve az ajándék értékétől függetlenül - kiterjeszti a kedvező illetékszabályt a testvér öröklésére, ajándékozására is.

A Javaslat szerint az illetékekről szóló 1990. évi XCIII. törvény - az egyértelmű jogértelmezés érdekében - önálló fogalom-meghatározást rögzít a testvér definícióját illetően. Az értelmező rendelkezés szerint az illetéktörvény alkalmazásában testvérnek kell tekinteni az „édes” testvért, vagyis azt a személyt, akinek mindkét vérszerinti szülője azonos az örökhagyó, megajándékozó vérszerinti szüleivel. Testvérnek számít továbbá az a személy is, akinek vérszerinti vagy örökbefogadó szülei közül egy azonos az örökhagyó, megajándékozó vérszerinti vagy örökbefogadó szülőjével (azaz a féltestvér, valamint az örökbefogadáson alapuló testvér is).

A 3. §-hoz

A Javaslat értelmében az illetékmentességet érvényesítő vagyonszerzők adminisztratív terheinek csökkentése érdekében a testvér által illetékmentesen megszerzett ajándékot az állami adóhatóság felé nem kell bejelenteni.

A 4. §-hoz

A Javaslat átmeneti rendelkezésként fogalmazza meg, hogy a testvér vagyonszerzéseivel összefüggésben alkalmazható kedvező illetékszabályt az ún. folyamatban levő ügyekben (amely esetekben az állami adóhatóság még nem hozott végleges döntést) is érvényesíteni kell.

-----STARTING---POINT---VEGE---

A 6. §-hoz

Hatályba léptető rendelkezés.