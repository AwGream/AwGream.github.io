2014. évi XXVIII. törvény indokolása

Magyarország Kormánya és Kuvait Állam Kormánya között a diplomata, szolgálati és speciális útlevéllel rendelkező állampolgáraik vízummentességéről szóló megállapodás kihirdetéséről

-----STARTING---POINT---ALTALANOS---

Általános indokolás

A Megállapodás célja, hogy biztosítsa a magyar és a kuvaiti diplomata, szolgálati és speciális útlevelek birtokosai számára a vízummentes beutazást, és a legfeljebb 90 napi vízummentes tartózkodást Magyarországon és Kuvait Államban. Az állami vezetők, valamint a hivatalos célból utazó képviselők, diplomaták és köztisztviselők részére biztosított vízummentesség nagymértékben segítheti a két ország közötti politikai, gazdasági és kulturális kapcsolatok szorosabbra fűzését. A kuvaiti fél számos európai uniós tagállammal kötött hasonló részleges vízummentességi megállapodást. A Megállapodás tekintettel van Magyarország európai uniós-, és schengeni tagságából fakadó kötelezettségeire.

A Magyarország Kormánya és a Kuvait Állam Kormánya között a diplomata, szolgálati és különleges útlevéllel rendelkező állampolgáraik vízummentességéről szóló megállapodással kapcsolatos tárgyalások megkezdésére a 81/2009. (X. 16.) ME határozat adott felhatalmazást. A felhatalmazás alapján a kuvaiti partnerekkel a - tervezetek és ellentervezetek átadásával- 2010 óta folyt egyeztetés az elmúlt évben felgyorsult, köszönhetően a kétoldalú kapcsolatok élénkülésének. A 2013 novemberében lezajlott kétoldalú külügyi konzultáción mindkét fél fontosnak tartotta a részleges vízummentességi megállapodás szövegének mielőbbi véglegesítését és aláírását. A Megállapodás aláírására a miniszterelnök a 141/2013. (XI. 28.) ME határozatában adott felhatalmazás alapján 2013. december 2-án került sor Kuvaitvárosban.

Az Európai Unióban (a továbbiakban: EU) kizárólagos uniós hatáskörbe tartozik annak eldöntése, hogy a harmadik államok polgárai vízummentesek-e vagy pedig vízumkötelezettek. A külső határok átlépésekor vízumkötelezettség alá eső, illetve az e kötelezettség alól mentes harmadik országbeli állampolgárok országainak felsorolásáról szóló, 2001. március 15-i 539/2001/EK tanácsi rendelet (a továbbiakban: Rendelet) tartalmazza a harmadik államok besorolását a két kategória valamelyikébe. A Rendelet Kuvaitot vízumkötelezett országként határozza meg. Ugyanakkor a Rendelet 4. cikk (1) bekezdés a) pontja lehetővé teszi, hogy az EU tagállamok saját hatáskörükben vízummentességet biztosítsanak az egyébként vízumkötelezett államok diplomata útlevéllel, szolgálati/hivatali útlevéllel vagy különleges útlevéllel rendelkező állampolgárainak. Magyarország Kormánya e lehetőséggel élve döntött a Megállapodás aláírásáról, és kezdeményezi a megerősítésére való felhatalmazást a kihirdetéséről szóló törvény tervezetének az Országgyűléshez történt benyújtásával.

-----STARTING---POINT---RESZLETES---

Részletes indokolás

Az 1. §-hoz

Az Országgyűlés felhatalmazást ad a Megállapodás kötelező hatályának elismerésére.

A 2. §-hoz

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. §-ban foglaltak szerint a kihirdetés az Országgyűlés hatáskörébe tartozik.

A 3. §-hoz

Az Nsztv. 10. § (1) bekezdés b) pontjában, illetve a (2) bekezdésében foglaltaknak megfelelően, a törvény e szakasza rögzíti a belső jogba transzformált Megállapodás hiteles angol- és magyar nyelvű szövegét.

Az érvényes diplomata, szolgálati útlevéllel rendelkező magyar állampolgárok, illetve érvényes diplomata és speciális útlevéllel rendelkező kuvaiti állampolgárok száznyolcvan napos időszakonként kilencven napot meg nem haladó időtartamra vízum nélkül utazhatnak be, illetve tartózkodásra jogosító engedély nélkül tartózkodhatnak egymás államának területén.

Az egyik Félnek a másik Fél államába akkreditált diplomáciai vagy konzuli képviseletein szolgálatot teljesítő azon állampolgárok, akik érvényes diplomata, szolgálati vagy speciális útlevéllel rendelkeznek, valamint az ezen személyekkel közös háztartásban élő családtagjaik, érvényes vízum birtokában léphetnek a másik szerződő Fél államának területére, és tartózkodhatnak ott a szolgálatuk teljes ideje alatt.

A Megállapodás rendelkezései nem mentesítik a személyi hatálya alá tartozó állampolgárokat azon kötelezettség alól, hogy ott tartózkodásuk ideje alatt a másik Fél államának jogszabályait tiszteletben tartsák. Ezen személyek a másik Fél államának területén jövedelemszerző tevékenységet, illetve tanulmányokat csak a fogadó államban hatályos jogszabályoknak megfelelően folytathatnak.

A Megállapodás biztosítja a Szerződő Feleknek azt a jogát, hogy a beutazási vagy tartózkodási engedélyt megtagadják azon személyektől, akiknek a jelenléte közrendi, közbiztonsági vagy közegészségügyi okból nem kívánatos, illetve veszélyes. A Megállapodás alkalmazását bármelyik Fél közrendi, közbiztonsági vagy közegészségügyi okból részben vagy egészben ideiglenesen felfüggesztheti. A felfüggesztés bevezetéséről és annak feloldásáról diplomáciai úton értesíteni kell a másik Szerződő Felet.

A Szerződő Felek a Megállapodás végrehajtása során felmerülő vitákat és nézeteltéréseket tárgyalások és konzultációk útján, harmadik állam vagy nemzetközi törvényszék bevonása nélkül rendezik.

A 4. §-hoz

A hatályba léptető rendelkezéseket tartalmazza.