2010. évi CXLVI. törvény indokolása

a Nemzeti Média- és Hírközlési Hatóság, valamint a Nemzeti Média- és Hírközlési Hatóság Médiatanácsa 2011. évi költségvetéséről

Általános indokolás

A Nemzeti Média- és Hírközlési Hatóságot (továbbiakban: NMHH) a médiát és hírközlést szabályozó egyes törvények módosításáról szóló 2010. évi LXXXII. tv. 1. § (2) bekezdésének megfelelően az elektronikus hírközlésről szóló 2003. évi C. tv. (a továbbiakban: Eht.) 9. § hozta létre autonóm államigazgatási szervként 2010. augusztus 11. hatállyal. Az Eht. 9. § (7) bekezdésében foglaltak szerint az NMHH a költségvetési szervek gazdálkodására vonatkozó jogszabályok értelemszerű alkalmazásával gazdálkodik, a feladatai ellátásával összefüggő kiadásokat saját bevételéből és költségvetési hozzájárulásból fedezi. A Hatóság egységes költségvetését az Országgyűlés önálló törvényben fogadja el, melyben egyúttal dönt az NMHH előző évi költségvetésében képződött maradvány felhasználásáról. A törvényjavaslatot az Országgyűlés költségvetési ügyekben illetékes bizottsága a tárgyévet megelőző év október 31-ig nyújtja be az Országgyűlésnek.

A Médiatanács a médiát és a hírközlést szabályozó egyes törvények módosításáról szóló 2010. évi LXXXII. törvény (továbbiakban: tv.) rendelkezése alapján létrejött szervezet, amely a költségvetési szervek gazdálkodására vonatkozó jogszabályok értelemszerű alkalmazásával gazdálkodik. A Médiatanács az Országgyűlés felügyelete alatt álló önálló jogi személy, költségvetését az Országgyűlés önálló törvényben a fenti törvénnyel módosított Rttv.-ben meghatározott keretek között hagyja jóvá.

A Műsorszolgáltatás Támogató és Vagyonkezelő Alap (továbbiakban: Alap) az Rttv. szerint önálló jogi személy, melynek kezelője a Médiatanács.

Fenti törvényhelyekre hivatkozva az NMHH és a Médiatanács költségvetését egy egységes szerkezetű törvény tartalmazza.

Részletes indokolás

I. A Nemzeti Média- és Hírközlési Hatóság költségvetése

Az 1. §-hoz

Bevételi főösszeg

Az NMHH bevételeit az Eht. 9. § (8) bekezdése alapján a frekvencia-, az azonosítók lekötéséért és használatáért és a hatósági eljárásért fizetett díjak, a beszedett bírságok az Alaptól a Médiatanács és hivatali szerve működési költségeinek fedezetére fordítható összeg valamint a felügyeleti díj képezik.

A hírközlési terület bevételei nettó 22 150,2 M Ft összegűek, kismértékben meghaladják a 2010. évi várható bevételeket. 2011-ben a befolyt bírságok a felügyelt terület támogatására lesznek felhasználhatók, a médiaterületen bevett gyakorlathoz hasonlóan. Az Rttv. 84. § (4) bekezdése szerint az üzembentartási díj meghatározott része igénybe vehető a Médiatanács működésének fedezetére. A médiairányítás strukturális átrendeződése alapján a Médiatanács és az NMHH Hivatala jelentős feladatokat vesz át az Alaptól. Az eddigi médiafelügyeleti tevékenységekkel együtt ezek végrehajtása közel 2 Mrd Ft fedezetet igényel. Az Alapba befolyt üzembentartási díj vagy azt helyettesítő költségvetési támogatás 8%-a szolgál a Médiatanács és a Közalapítvány működési költségeinek fedezetére. A közszolgálati műsorok támogatására kiírandó pályázatok forrását is ebből a keretből szükséges biztosítani. A szervezetek működési költségeinek támogatására fordítható hányadról a Médiatanács jogosult dönteni úgy, hogy a Közalapítvány működési fedezetére az üzembentartási díj 1%-ánál kevesebb nem határozható meg. Az eddigi médiapiaci pályázati támogatás összegét alapul véve, amely a médiatámogatás mintegy 1%-ára tehető, továbbá a Közalapítvány működési fedezetére biztosított hányadot 1%-os arányban tervezve a Médiatanács és hivatali szerve működésének fedezetéül szolgáló rész a vetítési alap 6%-os lehetőségét figyelembe véve mintegy 3,7%-ában tervezett 2011. évre. Az üzembentartási díj fizetését az Rttv.-ben megjelölt valamennyi kötelezettől átvállalta a központi költségvetés. A médiaszektor működésének biztosítására az átvállalás összege 1100 Ft-os fizetendő készülék havidíj és a fizetésre kötelezett egységek számát alapul véve 58,7 Mrd Ft lesz 2011-ben.

További bevételi forrást jelent a KFGH Hatósági szervezeti működését biztosító előirányzat közel 120 M Ft összegben. A mintegy 5 Mrd Ft-os ÁFA bevételt is figyelembe véve a Hatóság bevételi főösszegének 2011. évi előirányzata 29 324,9 M Ft.

Kiadási főösszeg

A Hatóság költségvetésének kiadási főösszegén belül jelentős arányt képvisel a személyi juttatások és az ehhez fűződő járulékok előirányzati összege. A személyi juttatások kiadása a köztisztviselők jogállásáról szóló 1992. évi XXIII. törvényben (Ktv.) rögzített mértékű juttatásokat tartalmazza. Az illetmények tervezésének kiindulási alapja a 2010. évi átsorolásokkal módosított illetmények 2011. január 1-i prognosztizált állapota. A személyhez kapcsolódó térítések és egyéb juttatások és az ezek vonzataként jelentkező járulékok az érvényes jogszabályoknak megfelelően kerültek a költségvetésbe.

A dologi kiadások előirányzata tartalmazza egyrészt a hivatali működés műszaki, infrastrukturális és ügyviteli jellegű kiadásainak, másrészt a konvergens hatósági feladatrendszer megvalósításához szükséges kiadások fedezetét. Az általános forgalmi adó költségvetési befizetési kötelezettsége az arányosított ÁFA számításokra alapozva került megjelenítésre. A kiadások között jelenítettük meg - pénzeszköz átadás formájában - azokat a támogatásra szánt összegeket, melyek a működési kiadások fedezetén túl a felügyelt piac támogatására szolgálnak. A fejlesztési kiadások között jelentős részt képviselnek a digitális átállás felügyeletét biztosító beruházások.

II. A Médiatanács működési költségvetése

A 2-4. §-hoz

A Médiatanács bevételi előirányzatát az Rttv. 84. § (4) bekezdésében megfogalmazottak alapján költségvetési hozzájárulásként tervezzük. A Médiatanács finanszírozását az Alap közreműködésével történő költségvetési hozzájárulás biztosítja, melynek 194,401 M Ft-os mértéke az üzembentartási díj vagy azt helyettesítő költségvetési hozzájárulás 0,3%-a.

A Médiatanács működési költségvetésének főelőirányzatai az 5 tagú Médiatanács személyi juttatásait és a működésüket támogató dologi kiadások tervezett összege. A Médiatanács fejlesztési kiadásai az ügyviteli technikai beruházásokat tartalmazza.

III. A Médiatanács kezelésű költségvetésen kívüli előirányzatok

Médiatanács kezelésű költségvetésen kívüli előirányzatként került betervezésre a Médiatanács által kiszámlázandó, de véglegesen az Alapot illető műsorszolgáltatási és pályázati díjak összege.

A kiadási és bevételi főösszegek a műsorszolgáltatási és pályázati (frekvencia, támogatási) díjakat, az ezekkel kapcsolatos áfát, valamint a kötbér, bírság és késedelmi kamat tervezett előirányzatait is tartalmazzák.

IV. A Műsorszolgáltatás Támogató és Vagyonkezelő Alap 2011. évi költségvetésének indokolása

Az 5. §-hoz

Bevételek

Az üzembentartási díj összege a Magyar Köztársaság 2011. évi költségvetésének tervezetében 2011. évi üzembentartási díj előirányzatként szereplő összeggel megegyező mértékben került beállításra. (1. sz. melléklet, I. Fejezet I. Országgyűlés 10-15 cím, médiatámogatások)

Az országos és nem országos kereskedelmi műsorszolgáltatók várható műsorszolgáltatási díjait a Nemzeti Média és Hírközlési Hatóság Hivatala tervezte.

A jogosultsági pályázati eljárások pályázati díját a Nemzeti Média és Hírközlési Hatóság Hivatala számította, a támogatási pályázati eljárások pályázati díjai a 2011. évben pályáztatni tervezett összegek 2%-át teszik ki.

Kötbér, kártérítés, bírság és önkéntes befizetés jogcímén a Hivatal előrejelzése alapján befolyó összegek kerültek beállításra.

Egyéb bevételként az Alap átmenetileg szabad pénzeszközeinek államkincstári hálózaton belüli várható befektetési hozama került elkülönítésre.

Önkéntes befizetések jogcímén nem került bevételi előirányzat meghatározásra.

Kiadások

A továbbutalandó üzembentartási díj közszolgálati médiaszolgáltatóknak és nemzeti hírügynökségnek továbbutalt része a várható bevételnek az Rttv. rendelkezései szerinti hányada.

A Médiatanács és a Médiatanács hivatali szervezete finanszírozási összegei az Rttv. 84. §-ának (4) bekezdésében foglalt korlátok figyelembevételével, a Nemzeti Média- és Hírközlési Hatóság Hivatala által tervezett összegben kerültek beállításra.

A Közszolgálati Közalapítvány támogatása az Rttv. 84. §-ának (4) bekezdése alapján az üzembentartási díj 1% százaléka.

A céltámogatásokra fordítandó összeg az Rttv.-ben foglaltak szerint lett tervezve.

A továbbutalandó műsorszolgáltatási díjak összege a forrásul szolgáló bevételek Rttv. szerinti hányada.

Az Alap működési költségkerete az Alap Igazgatóságának személyi, járulék, dologi és felhalmozási kiadásait, továbbá az Alap később pontosításra kerülő vagyonkezelési feladatai költségeinek fedezetét tartalmazza.

A szerzői jogdíj a 2010. évi költségvetési adat inflációval korrigált bruttó értékét tartalmazza.

A pályázatok bírálatának költsége a folyó évi pályázati céltámogatások Kezelési Szabályzatban meghatározott 2%-a.

A Médiatanácsot terhelő, a műsorszolgáltatók által be nem fizetett általános forgalmi adó összegét a Nemzeti Média- és Hírközlési Hatóság Hivatala tervezte.

A műsorszolgáltatási díjjal és egyéb jogi költségekkel összefüggő költségek között az Alap bevételeit képező műsorszolgáltatási díjakkal kapcsolatos kincstári és behajtási költségek szerepelnek.

A 6. §-hoz

A törvény 2011. január 1-jén lép hatályba.