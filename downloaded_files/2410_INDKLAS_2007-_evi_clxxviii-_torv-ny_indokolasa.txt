2007. évi CLXXVIII. törvény indokolása

a Magyar Köztársaság Kormánya és a Litván Köztársaság Kormánya között az egymás nevében a vízumok kiadásában, valamint a biometrikus adatok gyűjtésében diplomáciai és konzuli képviseleteik útján történő kölcsönös eljárásokról szóló megállapodás kihirdetéséről

Indokolás

A vízumkiadás átadás-átvételének a schengeni tagállamok által alkalmazott gyakorlata sok állomáshely tekintetében megoldást jelent a költséghatékonyabb és nagyobb területi lefedettséget biztosító vízumkiadás megteremtéséhez. Magyarország is élni kíván ezzel a lehetőséggel, tekintettel arra, hogy a világ számos országában nem rendelkezik vízumkiadásra feljogosított külképviselettel, más helyeken a magyar külképviseletek vízumforgalma elenyészően csekély, illetve azzá válik teljes jogú schengeni tagságunkat követően, ismét más helyeken viszont olyan kapacitásokkal rendelkezünk, amelyeket fel tudunk ajánlani más tagállamoknak. A harmadik országbeli állampolgárok beutazásáról és tartózkodásáról szóló 2007. évi II. törvény 12. §-ának értelmében a vízumkiadás átadására, illetve átvételére nemzetközi szerződés alapján kerülhet sor. Tekintettel arra, hogy a közigazgatási hatósági eljárás és szolgáltatás általános szabályairól szóló 2004. évi CXL. törvény 19. §-ának (3) bekezdése értelmében a hatóság a hatáskörét vagy annak gyakorlását csak törvényben meghatározott esetekben ruházhatja át, a vízumkiadás átadásáról (és átvételéről) szóló megállapodásokat törvényben kell kihirdetni.

Figyelembe véve, hogy a vízumkiadás átadása-átvételének gyakorlatát már teljes jogú schengeni tagságunk kezdetétől szeretnénk folytatni, célszerű az ehhez szükséges nemzetközi szerződések mihamarabbi megkötése. Az együttműködésnek egy korlátozottabb formáját ugyanakkor már teljes jogú schengeni tagságunk előtt is gyakorolhatjuk: más tagállamok megbízása alapján átvehetjük a hozzájuk irányuló vízumkérelmeket.

A Vízum Információs Rendszer (a schengeni vízumok közösségi szintű nyilvántartó rendszere) 2009-re tervezett bevezetése és ehhez kapcsolódóan a vízumkérelmezők biometrikus adatainak rögzítésére vonatkozó kötelezettség együtt jár azzal, hogy a kérelmezőknek személyesen kell megjelenniük a vízumkérelem benyújtásakor. Ez kettős kihívást jelent a tagállamoknak is: egyrészt fel kell szerelniük külképviseleteiket a biometrikus azonosítók levételéhez szükséges eszközökkel, másrészt megoldást kell találni arra, hogy a kérelmezőket ne kelljen méltánytalanul hosszú utazásra kényszeríteni lakóhelyük és a vízumkérelmezés helyszíne között.

A Litván Köztársasággal megkötött, a vízumkiadás területén történő együttműködésről szóló Megállapodás az együttműködés rugalmas jogi kereteit kívánja megteremteni. E keretmegállapodás alapján a konkrét állomáshelyek kijelölése, illetve a konkrét együttműködési formák kialakítása tekintetében már minisztériumi szintű megállapodások is elegendőek.

A Megállapodás legfontosabb rendelkezése szerint a Szerződő Felek eljárhatnak egymás nevében a vízumok kiadására irányuló eljárásban (a vízumok kiadására vonatkozó információ nyújtása, időpont egyeztetése, interjú lefolytatása, dokumentumok átvétele és továbbítása, adatok felvétele - ideértve a biometrikus adatokat is -, valamint az eljárási díjak bevételezése tekintetében), továbbá - a schengeni joganyagnak a Szerződő Felek vonatkozásában történő teljes körű alkalmazása napjától kezdődően - az egységes vízum kiadására irányuló eljárásban.

A Szerződő Felek a D vízumokhoz, tartózkodási engedélyekhez és útlevélkérelmekhez szükséges biometrikus adatok gyűjtése során is segíthetik egymást.

A Megállapodás rögzíti, hogy a személyes adatok feldolgozása tekintetében az Európai Unió vonatkozó jogszabályait, valamint a képviseletet ellátó Fél jogszabályait kell alkalmazni.

A Megállapodás alapján a felek Külügyminisztériumai végrehajtási megállapodások keretében jelölik ki azokat a diplomáciai és konzuli képviseleteket, amelyekre a keretmegállapodás vonatkozik, valamint határozzák meg az együttműködés szükséges technikai és pénzügyi részletszabályait, illetve az adatvédelemre vonatkozó szabályokat.

A képviseleti megállapodás gazdasági hatása kettős: egyrészt a magyar fél bevételhez juthat azáltal, hogy más tagállamok nevében állít ki vízumokat, ugyanakkor a többletfeladat többletköltséggel is jár. Azokon az állomáshelyeken, ahol a magyar vízum kiadása más tagállamnak kerül átengedésre, ott a magyar fél elesik a vízumdíjbevételtől, ugyanakkor beruházási és működtetési források szabadulnak fel (ezeken a külképviseleteken nem lesz szükség például az ujjlenyomat-olvasók beszerzésére). Mindezek a hatások összességében kiegyenlítik egymást.