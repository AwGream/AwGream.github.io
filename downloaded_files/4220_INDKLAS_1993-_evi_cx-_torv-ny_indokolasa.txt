1993. évi CX. törvény indokolása

a honvédelemről

-----STARTING---POINT---ALTALANOS--- 

1. Magyarország történetében a honvédelem ügye mindvégig a nemzet, az ország, az állam fennmaradásának kulcskérdése volt.

A honvédelem modern értelemben vett jogi szabályozásának történetét a nemzet őrseregről szóló 1848. évi XXI. törvénycikktől számítjuk. E folyamat egyik jelentős alkotása az 1939. évi II. törvénycikk, amely kisebb módosításokkal egészen 1960-ig hatályban volt. Az 1960. évi IV. törvénnyel a hadsereget az MSZMP Politikai Bizottsága, mint legfőbb vezető szerv, s a párt első embere, mint főparancsnok alá rendelték anélkül, hogy ezt ténylegesen kodifikálták volna. A pártállami viszonyok közt a honvédelmet érintően túlsúlyba jutottak a titkos, elsősorban párt-, kisebb részben állami döntések.

Az 1970-es években a haderő minőségi fejlesztésének követelménye, az országban végbement gazdasági és politikai változások (a viszonylagos konszolidáció), továbbá a nemzetközi enyhülési folyamat együttes hatása vezetett az 1976. évi I. törvény megalkotásához. A részletkérdésekben történt - többségükben pozitív irányú - változások azonban nem érintették a legalapvetőbb koncepcionális kérdéseket. Így változatlanul fennmaradt a hadsereg közvetlen pártirányítása, továbbá a megszálló szovjet hatalom érdekeit tükröző, s általa vezetett, támadó doktrinájú katona szövetségi rendszer igényeinek feltétlen kiszolgálása.

Az 1989-90-es társadalmi változásokkal párhuzamosan a honvédelem intézményrendszerében is - ezen belül elsősorban a hadseregben - alapvető változtatásokra került sor, amelyek többsége a törvény módosítását is igényelte. A hadsereg depolitizálása keretében megszűntek a párt- és KISZ szervezetek, a politkai, majd nevelőtiszti intézmények. Átalakításra került a honvédség szervezete, irányítási és működési rendje. A hadkötelezettséggel összefüggően pedig olyan változtatásokra került sor, amelyek amellett, hogy egyértelműen a hadköteles terheinek a csökkenését eredményezték, közelítést jelentettek az egyetemes, emberi (szabadság) jogok érvényesítéséhez (a hadkötelezettség felső korhatárának leszállítása, a polgári szolgálat bevezetése, a fegyver nélküli katonai szolgálat törvényesítése, a sor- és tartalékos katonai szolgálat időtartamának csökkentése).

Az említett változások közül ki kell emelni - az előző kormányzat egyik utolsó lépéseként - a Magyar Néphadsereg Parancsnokságának létrehozását, ami együtt járt a Honvédelmi Minisztérium átszervezésével és létszámának jelentős csökkenésével.

Ez a jelentős változás egyben sajátos államszervezeti helyzetet teremtett. A minisztérium közigazgatási feladatai mellett továbbra is megőrizte belső hivatali szervezetében és kifelé is katonai jellegét, a Honvédség Parancsnokságánál pedig megmaradtak azok a közigazgatási funkciók és hatáskörök, melyeket korábban a Honvédelmi Minisztérium szerveként látott el.

2. A Magyar Köztársaság - a szovjet csapatok kivonulása után - visszanyerte teljes függetlenségét; szuverén állam. Nem tagja katonai szövetségi rendszernek, jelentősen átalakultak a szomszédos és más államokhoz fűződő kapcsolatai. Ezzel összhangban, valamint a megváltozott társadalmi, politikai és gazdasági viszonyoknak megfelelően kell kialakítani a honvédelem rendszerét.

A hatályos honvédelmi törvény többszöri módosítása ellenére sem alkalmas arra, hogy - az egyébként is indokolt szabályozási igények kielégítése mellett - további módosításokkal a honvédelem, mint intézményrendszer hatékony működéséhez kellő jogi alapul szolgáljon. Ezért, az átalakuló társadalmi berendezkedésnek megfelelően, a Magyar Köztársaság biztonságpolitikáját és honvédelmét meghatározó alapelvek érvényre juttatása érdekében a honvédelem egészének, teljes jogi szabályrendszerének átfogó megújítására van szükség. E szabályozási folyamat alapját és kereteit teremti meg a honvédelemről szóló törvényjavaslat (a továbbiakban: Javaslat).

3. A Javaslat tizenegy fejezetből áll:

-  az I-II. fejezet a honvédelem alapjait és irányítási rendjét;

-  a III-V. fejezet a fegyveres erőkre, a honvédségre és a honvédelemben érintett más szervekre vonatkozó szabályokat;

-  az VI. fejezet a személyes és vagyoni jellegű honvédelmi kötelezettségeket;

-  a VII. fejezet a honvédelmi kötelezettséget teljesítők és hozzátartozóik jogosultságait, járandóságait;

-  a VIII. fejezet a gazdasági és anyagi szolgáltatási kötelezettségeket;

-  a IX-X. fejezet a rendkívüli és szükségállapot idején alkalmazandó, valamint a Honvédelmi Tanácsra vonatkozó rendelkezéseket;

-  a XI. fejezet a zárórendelkezéseket

tartalmazza.

4. A Javaslat az Alkotmánybíróságnak a honvédelemmel kapcsolatos 48/1991.(IX.26.) és 63/1992.(XII.11.) AB számú határozatainak is megfelelően számos új elemet és szemléletében jelentős változásokat tükröző rendelkezést épít szabályrendszerébe. Ezek közül kiemelést érdemelnek az alábbiak: 

-  a honvédelmi alapelvekben meghatározottakkal összhangban állapítja meg a honvédelem célját és ehhez kapcsolódóan a cél elérése érdekében megvalósítandó feladatokat, jogokat és kötelezettségeket;

-  kiszélesíti az országgyűlés irányítási jogkörét és bővíti a köztársasági elnök hatáskörét;

-  szabályozza a Honvédelmi Tanács hatáskörét, működési rendjét, tagjainak jogállását;

-  egyértelműen rögzíti a Magyar Honvédség (a továbbiakban: honvédség) működésének irányításával kapcsolatos kormányzati - ezen belül honvédelmi miniszteri - hatáskört;

-  a honvédség parancsnokának és vezérkar főnökének jogállását a végrehajtó hatalom részeként, kizárólag az irányítási aktusok rendelkezéseinek keretei között és annak megfelelően gyakorolt vezetői hatáskörként határozza meg;

-  törvényi szinten első ízben tartalmazza a honvédség szervezeti felépítésének, vezetésének, a fegyveres erők magasabb harckészültségbe helyezésének és mozgósításának alapvető szabályait;

-  meghatározza a központi irányító szervek és a helyi közigazgatási szervek jogkörét, ezen belül első alkalommal tételesen a köztársasági megbízott hatáskörét, kialakítja a helyi védelmi igazgatás szervezet rendszerét;

-  visszaállítja a hadkötelesek összeírását, bevezeti a hadkötelesek tájékoztatási kötelezettségét;

-  megszünteti a nők hadkötelezettségét;

-  a fegyver nélküli sorkatonai szolgálat időtartamát 15 hónapról 12 hónapra, a polgári szolgálat időtartamát 22 hónapról 18 hónapra, a tartalékos katonai szolgálat együttes időtartamát pedig 10 hónapról 6 hónapra szállítja le;

-  meghatározza az első fokú sorozóbizottság összetételét, a sorozás alóli mentesek körét;

-  a szolgálathalasztás és a szolgálat félbeszakításának fórumrendszerét, a sor- és tartalékos katonai szolgálatra be nem hívhatók körét tételesen szabályozza;

-  tartalmazza a katonai behívás és leszerelés rendjét;

-  felemeli a sorkatonák rászoruló hozzátartozói részére fizetendő családi segély összegét;

-  a munkaviszonyban nem álló sorkötelesek részére is biztosítja a bevonulási segélyre, valamint a megjelenési kötelezettség teljesítése miatt kiesett időre járó térítésre való jogosultságot;

-  a hivatásos állomány illetményéhez igazodó díjazást állapít meg a tartalékos katonai szolgálatot teljesítők részére, egyidejűleg mentesíti a munkáltatókat az eddigi kereset- (jövedelem-) kiegészítés fizetése alól.

5. A Javaslat a honvédelmi felkészülés igénye szerint megállapítja az Alkotmányban szabályozott és az annak megfelelően kihirdetett rendkívüli és szükségállapot idejére bevezethető intézkedésekre és a Honvédelmi Tanácsra vonatkozó alapvető rendelkezéseket (rendkívüli jogrend). Minthogy a rendkívüli jogrendnek át kell fognia a társadalom életének egészét, ez az Alkotmány előírásainak megfelelően külön törvényi szabályozást igényel. Ezért a Javaslat az említett időszakokra vonatkozóan csak a honvédelemhez szorosan kapcsolódó rendkívüli intézkedések átmeneti jellegű szabályozását tekinti feladatának.

-----STARTING---POINT---RESZLETES---

I. fejezet

A HONVÉDELEM ALAPJAI

Az 1-3. §-hoz

A Javaslat 1. §-a a haza védelmére vonatkozó alkotmányos rendelkezések alapján alapelvszerűen meghatározza, hogy a honvédelem nemcsak a fegyveres erők, hanem az egész nemzet ügye (nemzeten ebben az összefüggésben az ország lakosságát kell érteni). Kifejezi, hogy a Magyar Köztársaság honvédelmi képességének fenntartásában saját erejére: a nemzetgazdaság erőforrásaira, a fegyveres erők felkészültségére, valamint az állampolgároknak a haza védelme iránti hazafias kötelezettségére és áldozatkészségére épít.

Alapelvi tétellé válik, hogy a fegyveres erők békében és háborúban egyaránt folyamatos polgári irányítás alatt állnak, és a fegyveres erők tagjait csak rendkívül indokolt esetben és mértékben lehet korlátozni az emberi- és szabadságjogokban. Meghatározzák az alapelvet, a honvédelemben résztvevők körét és a ráfordítások indokolhatóságát.

A Javaslat a Magyar Köztársaság honvédelmét meghatározó alapelveknek megfelelően - a hatályos törvény felfogásától eltérően - határozza meg a honvédelem célját, ami az ország függetlenségének, területi sérthetetlenségének, a lakosságnak és az anyagi javaknak idegen hatalom fegyveres támadásával szembeni katonai védelme, illetőleg a társadalom összes személyi és dologi erőforrásának erre történő összehangolt felkészítése és igénybevétele. Ez a magva tulajdonképpen a honvédelemnek. Mivel a honvédelmi tevékenység egy folyamatos felkészülést igényel nem korlátozódik a hárobú idejére, hanem azt békében is folytatni kell, ez utóbbi eredményeként épül ki és tökéletesedik a honvédelmi rendszer, fejlődik és növekszik az ország védelmi képessége, a honvédelem készenléte egy esetleges agresszió elhárítása érdekében.

A Javaslat 3. §-a a honvédelem céljából kiindulva a szabályozott viszonyok körét felvázolva határozza meg a törvény személyi, tárgyi és időbeli hatályát. Éppen ezért hatályra vonatkozó konkrét rendelkezést tartalmaz még a 41. § (2), a 102-103. § és a 105. § (2)-(3) bekezdése is.

Minthogy e törvény alapján valósul meg egyrészt a honvédelemre való felkészülés, másrészt maga a honvédelem, tehát a haza fegyveres védelme, az időbeli hatály mind a béke, mind a rendkívüli és szükségállapot időszakára vonatkozik. Rendelkezéseinek túlnyomó része mindkét időszakra irányadó. Külön határozza meg a Javaslat a béke időszakra is érvényes szabályok között vagy a rendkívüli intézkedésekről szóló fejezetben azokat a rendelkezéseket, amelyeket csak rendkívüli és/vagy szükségállapot idején kell alkalmazni.

A Javaslat nem rendelkezik sem a hadiállapot, sem a háború időszakáról. Az Alkotmány rendelkezéseinek megfelelően e két időszak megkülönböztetése a rendkívüli állapot keretében, annak részeként történhet. Ezért azokra nézve a rendkívüli állapotra vonatkozó szabályok érvényesülnek.

Mint ahogy az Általános indokolás 5. pontjában szerepel, a rendkívüli intézkedésekre és a Honvédelmi Tanácsra vonatkozó rendelkezéseket a Javaslat átmeneti jelleggel állapítja meg addig terjedő hatállyal, amíg a rendkívüli jogrendről szóló külön törvények hatályba nem lépnek. E törvényeket 1997. december 31-ig kell az Országgyűlésnek megalkotnia.

II. fejezet

A HONVÉDELEM IRÁNYÍTÁSA

A 4. §-hoz

A Javaslat meghatározza, hogy a honvédelem és ezen belül a fegyveres erők irányítására az Országgyűlés, a köztársasági elnök, a Kormány, a honvédelmi miniszter, valamint feladat- és hatáskörüknek megfelelően az illetékes miniszterek jogosultak.

A Honvédelmi Tanácsnak a honvédelem, illetve a fegyveres erők irányítására vonatkozó jogkörét a Javaslat az Alkotmánynak megfelelően kihirdetett rendkívüli állapot körülményei között szabályozza.

Az 5. §-hoz

A honvédelem irányításában kiemelkedő szerep hárul az Országgyűlésre, mint a legfelsőbb államhatalmi szervre. A Javaslat nagy fontosságú döntésekkel kiszélesíti és tételesen felsorolja az Országgyűlés irányítási hatáskörét.

Döntési hatáskörébe utalja a Magyar Köztársaság honvédelmét meghatározó alapelveknek és az ezekből fakadó feladatok végrehajtása főbb irányainak és feltételeinek megállapítását. Elengedhetetlen, hogy a társadalom egészére kiható, a nemzetgazdaság lehetőségeire épülő és az ország védelmi képességét hosszú távon meghatározó nagy jelentőségű döntés a legfelsőbb államhatalmi szerv hatáskörébe tartozzon, ezáltal is biztosítva a honvédelem ügyeibe való demokratikus beleszólás lehetőségét.

Az Országgyűlés hatáskörébe tartozik a fegyveres erők hosszútávú fejlesztési irányának meghatározása is.

Az európai demokráciákhoz hasonlóan - a fentiekkel szoros összhangban - ugyancsak az Országgyűlés hatáskörébe kell, hogy tartozzon a fegyveres erők nagyságrendjének (háborús és béke létszámának), a védelmi képességre kiható, a fegyveres erők összetételét tükröző haderőnemek és a fejlesztést szolgáló főbb haditechnikai eszközök meghatározása. Ez jelentős abból a szempontból is, hogy újabb fegyveres erőt létrehozni, vagy a meglévőt megszüntetni csak az Országgyűlés jogosult. A főbb haditechnikai eszközökön alapvetően azon eszközök értendők, amelyeket a bécsi haderőcsökkentési megállapodás (CFE) rögzít.

Az Országgyűlés jogosult elrendelni az általános mozgósítást és az azzal egybekapcsolt magasabb harckészültségbe helyezést.

E hatáskörök - az Alkotmányban rögzített, s itt meg nem ismételtekkel együtt - a fegyveres erők feletti teljes terjedelmű rendelkezési jogot biztosítják az Országgyűlés számára, kiterjedve azok ellenőrzési lehetőségére is.

A 6. §-hoz

Az Országgyűlés honvédelmi bizottsága kitüntetett szerepet kap a fegyveres erők feladatai végrehajtásának ellenőrzésével, a rendkívüli intézkedések tervezeteinek megvitatásával, illetve a fegyveres erőket érintő szervezeti kérdések előzetes megismerésével, illetve meghatározott parancsnok-jelöltek meghallgatásával és véleményezésével.

A 7. §-hoz

A Javaslat a köztársasági elnök Alkotmányban meghatározott hatáskörét nem érintve - a Kormány működésirányítási hatáskörét alapul véve - egyértelművé teszi, hogy az ország fegyveres védelmi tervének jóváhagyásra történő előterjesztése a Kormány feladata. A védelmi tervet a Vezérkar dolgozza ki, amely terv magában foglalja a fegyveres küzdelem megvívásának, minden oldalú biztosításának, és a hadszíntér - amely alatt védelmi hadműveletek esetén az ország területe értendő - előkészítésének valamennyi kérdését. A védelmi terv nem nélkülözheti a kormányzat - ezen belül a honvédelmi miniszter - felelősségét. Ezért a köztársasági elnöknek jóváhagyásra történő előterjesztése csak a Kormány útján, a honvédelmi miniszter általi aláírása és a miniszterelnök ellenjegyzése után történhet. A Javaslat az alkotmányos rendnek megfelelően a tábornoki kinevezés és felmentési jogkör gyakorlását az illetékes miniszter előterjesztéséhez köti. A köztársasági elnök hatáskörét bővíti a tábornokok szolgálatba való visszavételével (reaktiválásával). Szimbolikus jellegű jogosítványa a köztársasági elnöknek, hogy a miniszter előterjesztésére a fegyveres erők katonai szervezeteinek katonai csapatzászlót adományoz.

Garanciális jellegű az a jogosítványa, miszerint a jogszabály-tervezeteket és intézkedések tervezeteit tájékoztatásul megkapja, illetve bármely kérdésben információt kérhet a Kormánytól.

A 8. §-hoz

A Javaslat jelentősen kibővíti és pontosítja a Kormánynak a hatályos honvédelmi törvényben a honvédelemmel, illetőleg a fegyveres erők működésének irányításával kapcsolatos hatáskörét. Abból indul ki, hogy a fegyveres erők működésének irányítása a Kormánynak, mint a végrehajtó hatalom kizárólagos letéteményesének a feladata, amelyet politikai felelősség terhel a fegyveres erők hadrafoghatóságáért, tevékenységéért. A működésirányítás minden olyan irányítási hatáskört felölel, amely nem tartozik az Országgyűlés vagy a köztársasági elnök hatáskörébe.

A Kormány az Alkotmány 35. §-a (1) bekezdésének h) pontja szerint közvetlenül, illetőleg az illetékes miniszter (37. § (2) bekezdés) útján irányítja a fegyveres erőket.

A Kormány feladata a hosszútávra szóló honvédelmi alapelvek kidolgozása és az Országgyűlés elé terjesztése.

A Kormány hatáskörébe tartozik a gazdaság honvédelmi célú felkészítésének és fejlesztésének meghatározása, illetőleg a gazdaságmozgósításról való döntés, a részletes honvédelmi feladatok meghatározása, illetve e tevékenység összehangolása.

A Javaslat a Kormány hatáskörébe utalja a polgári védelmi felkészítés feladatainak meghatározását azzal a céllal, hogy a támadó fegyverek és más események által okozott károk megelőzésére, felszámolására, az ezzel összefüggő mentésre és mentesítésre, továbbá a lakosság anyagi javainak háború idején történő védelmére már béke idején kell felkészülni. E feladatokat - hasonlóan a gazdaságmozgósítás feladataihoz, a védelmi célú tartalékok kialakításához stb. - már békeidőszakban meg kell kezdeni.

A Kormány döntési hatáskörébe tartozik a részleges mozgósítás elrendelése, illetőleg a részleges mozgósítással egybekapcsolt magasabb harckészültségbe helyezés, illetőleg a mozgósítás nélkül történő magasabb harckészültségbe helyezés elrendelése.

A Kormány évente beszámol az Országgyűlésnek a honvédelmi politika megvalósításáról, a fegyveres erők felkészítéséről, állapotáról és fejlesztéséről.

A működésirányítás egyik alapvető eleme a fegyveres erők felsőszintű vezetési rendjének meghatározása. Ez a hatáskör magában foglalja a hatékonyság követelményének és a politikai felelősségnek leginkább megfelelő felsőszintű katonai vezetési szervezet kialakításának lehetőségét is. A működésirányítás körébe tartozik a honvédség területi elhelyezkedése, felszerelése, felkészítése alapvető elveinek és a hadszintér - előkészítés főbb követelményeinek meghatározása is. Ez utóbbi jelentősége elsősorban abban van, hogy békeidőben az ország területén létesített nagyobb állami beruházások - pl. utak, autósztrádák, hidak építése, a hírközlés korszerűsítése stb. - megvalósításánál a fegyveres erők védelmi hadművelethez igazodó igénye is kielégítést nyerjen.

Fel kell készülnie az Alkotmány 19/E §-ában meghatározott feladatainak ellátására, ami a váratlan támadás elhárításával, illetve az alkotmányos rend, az állampolgárok élet- és vagyonbiztonsága, a közrend és közbiztonság védelmével függ össze.

A Kormány irányítja, illetve összehangolja a minisztériumok és országos hatáskörű szervek, a helyi közigazgatási, valamint más szervek honvédelmi és országmozgósítási tevékenységét, továbbá kiadja a honvédelmi felkészüléssel és a gazdaságmozgósítással kapcsolatos szükséges - feladatkörébe tartozó - jogszabályokat.

A Kormánynak hatáskörének gyakorlása során figyelemmel kell lennie a környezetvédelmi szempontokra is.

A 9-12. §-hoz

A törvény 21. §-ában válik nyilvánvalóvá, hogy a Magyar Köztársaság fegyveres erői a honvédségből és a határőrségből állnak. Az irányítási hatáskörök megosztása úgy történik, hogy a honvédelmi miniszter a honvédelmi feladatok végrehajtásáért felelősen gyakorolja mindazokat a honvédelmi irányítási jogokat, amiket az Alkotmány vagy törvény nem utal másnak a hatáskörébe.

A belügyminiszter irányítja a határőrséget. Ennek a szabályait külön törvényben fogja az Országgyűlés meghatározni.

A miniszterek hatáskörére vonatkozó szabályozási gyakorlattól eltérően törvény állapítja meg a honvédelmi miniszter részletes feladat- és hatáskörét. Ezt a szabályozás tárgya, azaz a miniszternek a honvédelem ágazati igazgatásában, illetőleg a honvédség, mint fegyveres erő irányításában betöltött szerepe indokolja. A Javaslat voltaképpen a honvédelmi miniszter irányító tevékenységét két szférában fogalmazza meg. Az ún. külső honvédelmi igazgatási funkció (10. §) maga is több feladatcsoportból áll. A Javaslat ezeket az összefüggő, de jól elhatárolható feladatcsoportokat szedte rendszerbe. E rendszerezésből kitűnik, hogy a honvédelmi minisztert terhelő feladatok egy része a honvédelem legfelsőbb irányító szerveinek tevékenységét, döntéseit hivatott elősegíteni. E feladatkörben a honvédelmi miniszter a honvédelem országos méretű szervezésére, fejlesztésére vonatkozó javaslatait, terveit terjeszti a felsőbb szervek elé döntés végett. Másrészben feladatai a társminisztériumok és országos hatáskörű szervek sajátos honvédelmi feladatai megvalósításának elősegítésére irányulnak, míg az ún. külső funkció harmadik csoportjába a felügyeleti és hatósági jellegű feladatok tartoznak.

A 11. § kifejezetten a honvédség működésének irányításával kapcsolatos feladatokat foglalja magába. E körben elsősorban a honvédség egységes, centralizált vezetésének, ezen belül a vezetési szinteknek és a vezetés rendjének meghatározása bír kiemelt jelentőséggel, mivel ennek szervesen kell kapcsolódnia a felsőbb vezetési szintekhez.

A Javaslat arra törekedett, hogy kifejezésre juttassa és rendszerbe foglalja a honvédelmi miniszter széleskörű és sokirányú igazgatási jogosultságát, illetve kötelezettségét.

A törvény hangsúlyozza a honvédelmi miniszternek a honvédség jogszerű működéséért való felelősségét is és megteremti az ehhez szükséges intézkedési lehetőségeket. Garanciális jogként biztosítja az intézkedések meghatározott részének nyilvánosságát, illetve feltételrendszerét.

A 13. §-hoz

A honvédelem társadalmi méretű megszervezése és átfogó irányítása sokrétű és nagy jelentőségű feladatot ró a honvédelmi igazgatásban részt vevő szervekre.

Ezért a Javaslat a hatályos szabályozásnál konkrétabban határozza meg a többi miniszter (országos hatáskörű szerv vezetője) honvédelmi felkészítéssel és országmozgósítással kapcsolatos ágazati feladatait. A miniszterek és országos hatáskörű szervek vezetői a jogszabályok alapján, a kormányzati feladatok és a tárcahatáskörök megosztása szerint irányítják a minisztérium, illetve az irányításuk, felügyeletük alá tartozó szervek honvédelemmel kapcsolatos, továbbá rendkívüli vagy szükségállapot idején végzendő tevékenységét.

A Javaslat alapján a miniszterek részletes honvédelmi feladatainak meghatározása a Kormány hatáskörébe tartozik.

A 14-19. §-hoz

A Javaslat szabályozza a védelmi igazgatás rendszerét, szervezeti és működési alapjait. Legfontosabb eleme, hogy a fővárosi, megyei védelmi bizottságok hatáskörébe utalja az illetékességi területükön a honvédelmi felkészítéssel és az országmozgósítással kapcsolatos közigazgatási feladatok irányítását, illetve koordinálását. Ezáltal biztosítható a honvédelmi tevékenység irányításának hatékonysága, szakszerűsége és egységes szervezeti feltételrendszere.

A bizottságok hatáskörét csak meghatározott esetben gyakorolhatja a köztársasági megbízott.

A törvény tételesen határozza meg a védelmi bizottság összetételét és keretszerűen a működésének szabályait.

A bizottságok alapvetően döntéselőkészítő, javaslattevő szervek, tevékenységük főleg a felkészülés, a feladatok összehangolása idején bír nagy jelentőséggel.

A főváros kerületeiben, a megyei jogú és a védelmi bizottság által kijelölt városokban (körzetekben) a városi (kerületi) polgármester vezetésével helyi védelmi bizottságok látják el a helyi honvédelmi igazgatási és országmozgósítási feladatokat.

A hely védelmi bizottságok megalakítását az teszi szükségessé, hogy egy-egy régióhoz, illetve megyéhez tartozó nagyszámú polgármester, valamint a védelemben részt vevő számos szerv egyetlen központból nem irányítható. Emellett vannak olyan honvédelmi feladatok is, amelyeket egy-egy település önállóan nem képes megoldani (pl. a fegyveres erők mozgósítása, a lakosság élelmezési, egészségügyi ellátása, mentése.) Ezért indokolt, hogy a természetes gazdasági-közigazgatási kapcsolatok figyelembe vételével kialakított több települést összefogó honvédelmi körzetben helyi védelmi bizottságok kerüljenek létrehozásra.

A helyi feladatok szervezése és irányítása a polgármester hatáskörébe tartozik. E feladatok egy része közigazgatási-szervezési hatáskör, nagyobb része pedig a más állami, továbbá gazdálkodó szervezetek, valamint az állampolgárok honvédelmi kötelezettségeinek teljesítésével kapcsolatos hatósági hatáskör (pl. ingatlan igénybevételének elrendelése, a honvédelmi kötelezettséget teljesítők és hozzátartozóik szociális ellátása.)

Ez a szabályozás biztosítja, hogy a honvédelmi érdekek hatékony érvényesítése érdekében a központi döntéshozó és a végrehajtásért felelős önkormányzat szervek közé irányító-koordináló szerv illeszkedjék.

A Javaslat tételesen meghatározza a helyi védelmi bizottságok, valamint a polgármesterek honvédelemmel és országmozgósítással kapcsolatos feladat- és hatáskörét, garanciát teremtve arra, hogy egységesen és maradéktalanul teljesüljenek a honvédelmi feladatok.

A 20. §-hoz

A Javaslat szerint a katonai közigazgatás helyi szervei a megyei (Budapest Fővárosi) hadkiegészítő parancsnokságok (a továbbiakban: hadkiegészítő parancsnokságok). Ezek illetékességi területükön végzik a hadkötelesek személyi ügyeivel, a fegyveres erők béke idejű és háborús személyi kiegészítésével, valamint polgári technikai eszközökkel való feltöltésével, a gazdasági és anyagi szolgáltatási kötelezettségekkel, továbbá a hadkötelesek és a honvédség nyugállományú tagjai és azok hozzátartozóinak szociális ellátásával és érdekvédelmével összefüggő honvédelmi igazgatási feladatokat. A Javaslatban meghatározott ügyekben első fokú hatósági jogkört is gyakorolnak.

III. fejezet

A MAGYAR KÖZTÁRSASÁG FEGYVERES ERŐI ÉS A RÁJUK VONATKOZÓ SZABÁLYOK

A 21. §-hoz

A Javaslat új megfogalmazásban deklarálja a Magyar Köztársaság fegyveres erőit. Eszerint a honvédség mellett a határőrség is a fegyveres erők részévé válik.

Meghatározza a honvédség jellegét, eszerint általános hadkötelezettségen alapulú keretrendszerű reguláris haderő.

Reguláris jellegén nem változtat, hogy keretrendszeréből adódóan - békében - a katonai egységek nagyobb részének nincs személyi állománya. Ezekhez a háborús helyzetre történő átállás időszakában vonulnak be a tartalékos hadkötelesek.

A (3) bekezdés leszögezi a határőrség rendészeti feladatait, amelyeknek részletes szabályait külön törvény fogja megállapítani.

22-24. §-hoz

Tételesen fogalmazódnak meg a fegyveres erők közös feladatai. Kiemelkedően legfontosabb feladat a védelem: az ország területének, függetlenségének, lakosságának, anyagi javainak fegyveres óvása, az államhatár őrzése és védelme, az ország légterének biztosítása.

A fegyveres erők résztvesznek a nemzetközi szerződésekben foglalt katonai szerződések teljesítésében, a polgári védelmi és a katasztrófa-elhárítási feladatok ellátásban.

Úgyszintén feladatukat képezi „nem katonai jellegű” tevékenység elvégzése (humanitárius segítségnyújtás, térítés ellenében közreműködés).

A feladatok ellátásának részleteit, illetve garanciális korlátait is rögzíti a szabályozás.

Kiemelendő, hogy rendkívüli állapot idején a határőrség bizonyos meghatározott egységeinek vezetése a honvédség parancsnokának hatáskörébe került.

A 25-32. §-hoz

A korábbiakban alacsonyabb szintű jogszabályok, illetve szabályzatok rendelkeztek az elöljárók és az alárendeltek közötti függelmi viszonyról. E törvény a legmagasabb szinten határozza meg a függelmi viszonyok rendszerét, így tisztázza az elöljáró és az alárendelt, valamint a rangidős fogalmát. Tisztázza a parancs és az intézkedés tartalmát, kiadásának részletes szabályait és korlátait, valamint tételesen leírja kiadásának tilalmát. Rendelkezik arról, hogy mely intézkedéseket milyen módon kell nyilvánosságra hozni.

A 33-34. §-hoz

A fegyveres erők feladatuk jelentős részét fegyver és kényszerítő eszközök alkalmazásával teljesítik. Az alkalmazás módját tekintve különbséget kell tenni rendkívüli és szükségállapot, illetve békeidőszak között. Az előbbi esetben a fegyver és kényszerítő eszközök alkalmazása korlátlan és kötelező, míg az utóbbi esetben - garanciális okokból - tételesen felsorolt, hogy milyen feladat ellátása illetőleg esemény bekövetkezte során van mód az alkalmazásra, a cél eléréséhez feltétlenül szükséges mértékben.

A határőrségre vonatkozóan e kört bármilyen jogszabály bővítheti.

A 35-38. §-hoz

A fegyveres erők magasabb harckészültségi fokozatba helyezésének elrendelésére vonatkozó jogosultságról sem a hatályos törvény, sem más jogszabály nem rendelkezik. E szabályokat belső rendelkezések tartalmazzák.

A Javaslat a magasabb harckészültségi fokozatba helyezés és végrehajtásának hatásköri szabályait azért tartalmazza, mert a politikai felelősség szempontjából meghatározó jelentőségű, hogy a katonai szervezetek és határvédelmi egységek - mozgósítás nélkül történő - magasabb harckészültségi fokozatba helyezésének elrendelése, irányítása politikai ellenőrzés mellett történjen. Az Országgyűlés előtt e döntésekért egyértelműen a Kormányt, illetőleg a honvédelmi minisztert, a határvédelmi egységek vonatkozásában a belügyminisztert terheli a felelősség.

A Javaslat meghatározza, hogy a Kormány a részleges országmozgósítás keretében, vagy attól függetlenül dönt a fegyveres erők részleges vagy teljes mozgósításáról, amely iránt a honvédelmi miniszter, illetve a belügyminiszter intézkedik.

A Javaslat szerint a mozgósítás végrehajtására vonatkozó parancs (intézkedés) kiadása a honvédség parancsnokának és a mozgósításban érintett határőrség országos parancsnokának a hatásköre.

Tekintettel arra, hogy a fegyveres erők mozgósítását biztosító feladatok egy része a közigazgatási szervekre épül, így részvételük a fegyveres erők mozgósításában nélkülözhetetlen, ezért a Javaslat a belügyminiszter hatáskörébe utalja a mozgósításban érintett közigazgatási szervek mozgósításának elrendelését.

A szabályozás lehetővé teszi békeidőben - ellenőrzés céljából - váratlan mozgósítási gyakorlat elrendelését a Kormány által jóváhagyott éves terv alapján. Ennek az a jelentősége, hogy a Kormány határozza meg: évente mikor, milyen nagyságú erők és technikai eszközök kerülhetnek ki ideiglenesen a nemzetgazdaságból, mivel - figyelemmel a rendelkezésre álló anyagi erőforrásokra - ez komoly költségkihatással jár.

A Javaslat a mozgósítás végrehajtásában részt vevő szervek feladatait - a helyi önkormányzatokról szóló törvény rendelkezéseivel összhangban - első ízben szabályozza törvényi szinten. Korábban e szervek mozgósítási feladatainak többségét nem jogszabály, hanem titkos rendelkezések tartalmazták. A meghatározott feladatok sokrétűsége nélkülözhetetlenné teszi ezek kapcsolását az érintett szervekhez.

Igen fontos a Javaslatnak az a rendelkezése, amely az országot ért váratlan támadás, vagy annak veszélye esetén az általános mozgósítás elrendelésének közzétételét a Magyarországon működő valamennyi műsorszóró rádió és televízió, valamint a Magyar Távirati Iroda feladatává tesz. Ilyen helyzetben a tartalékosok részére behívóparancsnok kézbesítésére nincs lehetőség. Erre az esetre a fegyveres erőkhöz és rendvédelmi szervekhez beosztott tartalékosokat már békében ellátják bevonulási paranccsal, a technikai eszközök üzembentartóit pedig átadási paranccsal. A médiák útján közzétett felhívásra a tartalékosok kötelesek a náluk lévő bevonulási parancs alapján bevonulni, az üzembentartók pedig az átadási parancs alapján a technikai eszközöket előállítani.

IV. Fejezet

A HONVÉDSÉGRE VONATKOZÓ RÉSZLETES SZABÁLYOK

A 39-42. §-hoz

Törvényi szinten nyer szabályozást a honvédség szervezeti felépítése. E szerint haderőnemekből, ezen belül fegyvernemekből és szakcsapatokból áll. A honvédelmi szervek jellegét tekintve lehetnek vezetőszervek, csapatok, intézetek, katonai igazgatási szervek.

A Javaslat rögzíti, hogy a honvédséget békében és háborúban egyaránt a honvédség parancsnoka vezeti. Meghatározza továbbá, hogy az ország katonai védelemre való felkészítésének tervezése, szervezése a Honvéd Vezérkar feladata, amelynek élén a honvédség vezérkari főnöke áll. A Javaslat az Alkotmánybíróság határozatával megegyezően a honvédség vezetési szintjenek meghatározásáról - a Vezérkart kivéve - nem rendelkezik, mivel ez a Kormány hatásköre. Az alkotmányos követelményeknek tett viszont eleget azzal, hogy a fenti két beosztást és az ahhoz csatolt hatásköröket a törvényi szabályozásban megjelenítette.

Mind a honvédség parancsnoka, mind a vezérkari főnök vezetési jogkörét az irányító szervek rendelkezéseinek megfelelően, azok keretében gyakorolja és adja ki parancsait.

Hatáskörüket a Javaslat arra figyelemmel határozza meg, hogy az általuk kiadott parancsnok, intézkedések az Országgyűlés, a köztársasági elnök, a Kormány, valamint a honvédelmi miniszter irányítási aktusainak végrehajtására szolgálnak.

Az Alkotmánybíróság 63/1992.(XII.11.) AB számú határozata alapján a két beosztást egy személy is betöltheti.

A 43-49. §-hoz

A honvédség személyi állománya némileg eltér a korábbiaktól, megszűnik a kinevezett polgári alkalmazott és polgári alkalmazott kategória, így a honvédséget tényleges szolgálatot teljesítő katonák, tartalékos hadkötelesek, köztisztviselők és közalkalmazottak alkotják. A tényleges állományba tartoznak a hivatásos, a továbbszolgáló és - új kategóriaként - a szerződéses, a hadkötelezettség alapján szolgálatot teljesítő katonák, továbbá a katonai tanintézetek hallgatói.

Törvényben szabályozott a katonai eskü- vagy fogadalomtétel kötelezettsége, ezek szövegét a törvény melléklete tartalmazza.

Az 50-64. §-hoz

Részletes rendezést nyer a katonai szolgálati viszony tartalma. E szabályozás magában foglalja a különböző tényleges katonai állomány jogállását, a katona alapvető kötelezettségét és alapvető jogait. Szól a törvény a katonai rendfokozatokról, bevezetve - az alhadnagyi rendfokozat helyett - a főtörzszászlós, és a legalacsonyabb tábornoki rendfokozatként a dandártábornok rendfokozatot.

Meghatározza a törvény a különböző rendfokozatok közötti várakozási időket és a katonai elismerések fajtáit.

Keretszabályozásként jelenik meg a katonák fegyelmi felelősségének kérdése, illetve a felelősségrevonás lehetősége meghatározva a fenyítések fokozatait.

V. fejezet

A HONVÉDELEMBEN RÉSZT VEVŐ MÁS SZERVEK

A 65-68. §-hoz

A Javaslat a honvédelem irányító szervei és a fegyveres erők feladatai mellett meghatározza a honvédelemben érintett más szervek feladatait is. Ezeket két nagy csoportba foglalja.

Egyik csoportba a rendőrség, a polgári nemzetbiztonsági szolgálatok, a büntetésvégrehajtási testület, a vám- és pénzügyőrség, a polgári védelmi szervek, valamint a hivatásos állami és önkormányzati tűzoltóság tartozik. (a Javaslat alkalmazásában ezek együtt: rendvédelmi szervek).

A rendvédelmi szervek a rájuk vonatkozó külön jogszabályokban meghatározott feladaik mellett közreműködnek egyes honvédelmi és országmozgósítási feladatok ellátásában. E feladatokat a 65. § (2) bekezdése tételesen felsorolja.

A Javaslatnak ez a rendelkezése alapozza meg, hogy meghatározott rendvédelmi szervek e feladatok ellátásához kellő számú, kiképzett tartalékos állománnyal rendelkezzenek, amelynek tagjait a törvény alapján a fegyveres erők kiegészítésének szabályai szerint hívják be. A tartalékos állománnyal nem rendelkező rendvédelmi szervek közreműködése is szükséges a honvédelmi, különösen a hátországvédelmi feladatok végrehajtásában.

A 66. § állapítja meg a honvédelemben érintett szervek másik nagy csoportját, amely különböző rendeltetésű és más-más szinteken elhelyezkedő polgári hatóságokat, intézeteket, intézményeket, vállalatokat és más szerveket foglal magában.

E szervek is a rájuk vonatkozó jogszabályok szerint végzett alaptevékenységük mellett részt vesznek az azzal összefüggő honvédelmi és országmozgósítási feladatok ellátásában. A Javaslat tételesen meghatározza e feladatköröket.

Mindkét szervcsoportra vonatkozóan a részletes feladatokat és az azokhoz kapcsolódó hatásköröket a Kormány, illetőleg a tevékenységi kör szerint illetékes miniszter a honvédelmi miniszterrel egyetértésben állapítja meg.

A 68. § rendelkezései szerint vehetnek részt a honvédelmi feladatok megvalósításában a társadalmi szervezetek, együttműködve a helyi védelmi igazgatás szerveivel. E szervezetek autonómiájuk érintetlenül hagyásával, önkéntesség alapján elsősorban az országvédelem jelentőségének tudatosításával, a társadalom szerveinek és az állampolgároknak erre történő mozgósítása elősegítésével kapcsolatos feladatokban működhetnek eredményesen közre, mivel átfogják a lakosság széles rétegeit.

E körben kiemelkedő szerepe van a Magyar Vöröskeresztnek, amely a nemzetközi egyezmények és a törvény rendelkezései alapján ellát egyes, a honvédelemmel is kapcsolatos humanitárius feladatokat. Tevékenysége különösen háború idején kerülhet előtérbe, amikor a nemzetközi humanitárius jog szellemének és szabályainak megfelelően közreműködik a betegek, a sebesültek, a hadifoglyok és ezek hozzátartozói, valamint a polgári lakosság gyámolításában, hazai és nemzetközi segélyezésének és más irányú megsegítésének szervezésében és végrehajtásában.

VI. fejezet

A HONVÉDELMI KÖTELEZETTSÉGEK

A 69. §-hoz

A honvédelem jogi szabályozásának sarkalatos kérdése, hogy a haza védelme érdekében az állam milyen igényt támaszthat az állampolgárokkal és társulásaikkal, szervezeteivel szemben, akiknél (amelyeknél) ez a honvédelmi kötelezettség teljesítéseként jelenik meg.

Az Alkotmány 70/H. §-ának (2) bekezdése szerint az állampolgárok az általános honvédelmi kötelezettség alapján fegyveres vagy fegyver nélküli katonai, vagy polgári szolgálatot teljesítenek. E szolgálatok részei a hadkötelezettségnek. Emellett hagyományosan honvédelmi kötelezettség még a polgári védelmi kötelezettség és a honvédelmi munkakötelezettség. Minthogy ezek mindegyike csak személyesen, más által történő helyettesítés kizárásával teljesíthető, a Javaslat a személyes honvédelmi kötelezettségek gyűjtőfogalma körébe vonja azokat.

A személyes honvédelmi kötelezettségek természetesen egyidejűleg nem teljesíthetők. Ezért felmerülhet, hogy közöttük állítható-e fel sorrend a teljesítésük érvényesítésében. Nyilvánvaló, hogy a hadkötelezettség körébe tartozó katonai és polgári szolgálat teljesítésének feltétlen elsőbbsége van a polgári védelmi, illetőleg honvédelmi munkakötelezettségel szemben. Az a hadköteles azonban, aki katonai vagy polgári szolgálatot nem teljesít, akár polgári védelmi, akár honvédelmi munkakötelezettség teljesítésére kötelezhető. Ugyanakkor a katonai vagy polgári szolgálatot teljesítő hadköteles részt vesz olyan polgári védelmi feladatok megvalósításában, amelyeket annak a katonai vagy foglalkoztató szervnek kell végrehajtania, amelynél a szolgálatát teljesíti.

Mind a magánszemélyek - beleértve a külföldieket is -, mind a jogi személyek, és jogi személyiség nélküli gazdasági társaságok, valamint személyegyesülések gazdasági és anyagi szolgáltatásra kötelezhetők. E kötelezettségek közös jellemzője, hogy a kötelezett - aki a szolgáltatás tárgyával tulajdonosi, vagy birtokosi viszonyban van - vagyoni viszonyait érintik. Ezért vagyoni szolgáltatásként foglalhatók össze. E szolgáltatások a személyes honvédelmi kötelezettségek teljesítését nem befolyásolják.

A 70. §-hoz

A Javaslat a hadkötelezettség általános jellegét fenntartja. E kötelezettség ezért minden magyar állampolgárságú férfire kiterjed, feltéve, ha a Magyar Köztársaság területén él. Ez utóbbi megszorítással a Javaslat megoldja a kettős állampolgárok hadkötelezettségével kapcsolatos gyakran felmerülő problémát. Az a magyar állampolgár ugyanis, aki egyidejűleg más országnak is állampolgára, akkor hadköteles, ha tartósan Magyarországon él.

A Javaslat a hadköteles kort kizárólag gyakorlati okokból leszállítja a 17. életév betöltésének időpontjára. Ettől kezdve azonban a hadkötelest a 18. életéve betöltéséig csak tájékoztatási és meghatározott megjelenési kötelezettség terheli. A korábbi jogi szabályozás alapján (6/1976.(III.31.) MT rendelet 14. §-a) is a jegyző megjelenésre kötelezheti a 17 éves állampolgárt adategyeztetés, orvosi vizsgálat, gyógykezelés, továbbá a katonai alkalmasság megállapítása céljából. E kérdést eredetileg a honvédelmi oktatás keretében szabályozták. A honvédelmi oktatást ugyan megszüntették, az említett kötelezettségeket előíró szabályt azonban nem helyezték hatályon kívül. A Javaslat tehát a hadkötelezettség korhatárának leszállításával csupán az említett hatályos szabályt vonta a hadkötelezettség körébe. Az ugyanis nyilvánvaló, hogy a 17 éves férfiakra önálló, a katonai szolgálat előkészítésére irányuló, de a hadkötelezettség körén kívül eső honvédelmi kötelezettség nem vezethető be.

Változatlanul garanciális szabály marad azonban, hogy a hadköteles - kivéve, ha arra önként jelentkezik - a 18. életévének betöltése előtt sorkatonai szolgálatra nem hívható be. Eddig a korhatárig az előbbiek szerint a Javaslat egy korlátozott hadkötelezettséget hozott létre, amely csak a tájékoztatási és meghatározott megjelenési kötelezettséget foglalja magába.

A megjelenési és bejelentési kötelezettségnek a hatályos törvényben jelentkezési kötelezettségként való összefoglalása a gyakorlatban nem bírt jelentőséggel. Ez inkább csak problémát okozott, mert bonyolulttá tette a részkötelezettségek megértését. Ezért a Javaslat a jelentkezési kötelezettségről nem rendelkezik.

A hadkötelezettség keretében a Javaslat új részkötelezettségként vette fel a tájékoztatási kötelezettséget. A szolgálat kötelezettség kifejezés alatt pedig összefoglalja a katonai, valamint a polgári szolgálat teljesítésének kötelezettségét.

A Javaslat a nők hadkötelezettségéről nem rendelkezik. Ezáltal csak meghatározott szakképzettségű vagy foglalkozást folytató nőkre jelenleg kiterjedő - és ezért az állampolgári jogegyenlőséget sértő - hadkötelezettséget megszünteti.

A 71-72. §-hoz

A hatályos törvény a hadkötelezettség keretében tájékoztatási kötelezettségről nem szól. E kötelezettség előírásait igényli egyfelől az összírás intézményének visszaállítása. ennek keretében ugyanis a jegyző a hadköteles katonai nyilvántartáshoz szükséges adatokat veszi fel, amihez a hadköteles tájékoztatási közreműködése nélkülözhetetlen. Másfelől kialakult az a gyakorlat, hogy a hadköteles korba lépés után a hadkiegészítő parancsnokságok adatlapot küldenek ki a hadköteleseknek. Az adatlapon feltett kérdésekre adott válaszok - tehát tájékoztatás - alapján kiegészítik a katonai nyilvántartás adatait. Ez a módszer mind a hadköteleseknek, mind a munkáltatónak előnyös, mert az említett célból a hadkötelesnek nem kell megjelenni. Ha viszont a hadköteles az adatlapot nem töltötte ki, vagy más esetben a személyes meghallgatás során a neki feltett kérdésre nem adott tájékoztatást, ez - az őt erre kötelező törvényi előírás híján - kikényszeríteni nem lehetett. A tájékoztatási kötelezettség bevezetésével a Javaslat e hézagot tölti ki.

A tájékoztatási kötelezettség abban különbözik a bejelentési kötelezettségtől, hogy míg az utóbbinak a hadköteles a jogszabály rendelkezése alapján az okot adó körülmény, változás bekövetkeztekor, felhívás nélkül köteles eleget tenni, addig a tájékoztatási kötelezettséget csak a hatóság konkrét felhívására köteles teljesíteni.

A hadköteleseket abban az évben veszik katonai nyilvántartásba, amelyben a 18. évüket betöltik. Ha azonban a 17 éves korban katonai szolgálatra önként jelentkezett féri jelentkezését elfogadták, őt is nyilvántartásba veszik.

A katonai nyilvántartásba vétel és a nyilvántartás vezetése a hadkiegészítő parancsnokságok, mint katonai igazgatási hatóságok feladata. A katonai nyilvántartásban kezelik a hadkötelezettség és az ahhoz kapcsolódó jogok érvényesítéséhez szükséges fontos adatokat.

A 73. §-hoz

A Javaslat - a polgárok személyi adatainak és lakcímének nyilvántartásáról szóló törvénnyel összhangban - teljeskörűen felsorolja azokat a személyazonosító, lakcím és egyéb adatokat, amelyek a hadkötelezettséggel kapcsolatban a jegyző, valamint a katonai szervezetek nyilvántartásában szerepelhetnek. Meghatározza emellett az adatok kezelésének módját, időtartamát, továbbá azokat a szerveket, amelyek részére az adatok megküldhetők. Ezáltal kielégíti az állampolgárok adatainak védelmével kapcsolatos igényeket.

A 74-77. §-hoz

A hadkötelesek egyes adatait a személyi adat- és lakcímnyilvántartás szervei elkülönítetten kezelik. A Javaslat - az adatok védelme érdekében - meghatározza, hogy a hadkötelesekre vonatkozó adatokat melyik szerv szolgáltatja - közvetve vagy közvetlenül - a hadkiegészítő parancsnokságnak. A hadkiegészítő parancsnokság a hadköteles adatait csak annak a katonai szervezetnek adhatja át, amelyiknél a hadköteles a katonai szolgálatát teljesíti. Ha a hadkötelesnek a polgári szolgálat teljesítését engedélyezték, adatait a hadkiegészítő parancsnokság megküldi a Munkaügyi Minisztérium illetékes szervének. A Javaslat e rendelkezésekkel törvényes korlátokat szab a hadkötelesekről gyűjthető és tárolható adatok tekintetében, egyúttal mentesíti az állampolgárokat a fölösleges adatszolgáltatástól.

Külön rész rendelkezik a katonai nemzetbiztonsági szolgálatok által kezelt személyes adatokról és különleges adatokról, illetve azok kezeléséről.

A 78-79. §-hoz

A bejelentési kötelezettség a hatályos szabályok szerint a jelentkezési kötelezettség egyik eleme. A Javaslat szakít e felfogással és a megjelenési és szolgálati kötelezettséggel egy sorba helyezi. Az eddig miniszteri rendeletben szabályozott bejelentési kötelezettség alá eső változások körét szűkíti azzal, hogy a munkahelyváltozás bejelentését nem írja elő. Az időközben bekövetkezett változásoknak megfelelően szabályozza a bejelentés módját.

Az 80. §-hoz

A Javaslat szerint a hadkötelest a jegyző, illetőleg a hadkiegészítő parancsnokság felhívására megjelenési kötelezettség terheli - egybek mellett - a nyilvántartási adatok ellenőrzése és egyeztetése céljából. Ha a hadkötelest valamilyen okból nem vették katonai nyilvántartásba, úgy e célból az 50. életéve betöltéséig kell a hadkiegészítő parancsnokságon megjelnnie. E kötelesség előírásával biztosítható, hogy valamennyi hadköteles szerepeljen a katonai nyilvántartásban.

Az 81-85. §-hoz

A Javaslat a sorkötelesek sorozását és a tartalékosok katonai szolgálatra való alkalmassága megállapítását összevontan szabályozza.

A hatályos szabályok a sorozás alóli mentességről nem szólnak. Ezzel szemben a Javaslat mentesíti a sorozás alól azokat a hadköteleseket, akik meghatározott fogyatékosságuk miatt sorkatonai szolgálatra úgysem lennének behívhatók. Ezek közé tartoznak a mozgásképtelenek, a cselekvőképességet érintő gondnokság alatt állók stb. Az emberiességi szempontok is indokolják, hogy az ilyen állapotban lévő embereket a hatóságok kíméljék meg a szükségtelen eljárásoktól.

A sorozás fórumrendszerét, eljárási rendjét, és a sorozóbizottság összetételét jelenleg miniszteri szintű szabályok állapítják meg. Ez a szabályozási szint a jogalkotás követelményeivel nincs összhangban. Ezt a helyzetet a Javaslat megszünteti, az említett kérdéseket a szabályozása körébe vonja. A sorozás eljárási rendjének, az első fokú sorozóbizottság határozatával szembeni fellebbezési lehetőségnek a meghatározásával a hadköteles tiszta képet kap arról, hogy a sorozással, illetve a katonai alkalmassága megállapításával kapcsolatban milyen kötelességek terhelik, illetve jogok illetik meg.

A sorozás eredményéről államigazgatási határozatot kell hozni, ennek az alkalmasságra vonatkozó része ellen jogorvoslatnak van helye.

Az 86-88. §-hoz

A Javaslat a sorozáson, az orvosi, szakorvosi vizsgálaton, valamint a gyógykezelésen való - hagyományos - megjelenési kötelezettségen túl újakat is megállapít. A hatályos szabályok alapján a katonai szervek a hadkötelesek részére katonai okmányokat és felszerelési tárgyakat adhatnak ki. A hadkötelesek azok gondos megóvására kötelesek. Nincs azonban olyan rendelkezés, amelynek alapján a hadkötelest e célból megjelenésre lehetne kötelezni. Olyan szabály sincs, amely az említett tárgyak átvételére vagy visszaadására kötelezné a hadkötelest. A Javaslat ezért - a gyakorlati élet igényét - kielégítve - mindezekről rendelkezik.

A hatályos honvédelmi törvény szerint a behívás behívó-, illetőleg bevonulási paranccsal történik, „amelynek a hadköteles késedelem nélkül köteles eleget tenni”. A hadkötelesnek a bevonulással kapcsolatos egyéb kötelességeit miniszteri rendelkezések tartalmazzák. A Javaslat abból indul ki, hogy a bevonulás a megjelenési kötelezettség egyik fajtája, amelyet a hadköteles a katonai szolgálat megkezdése céljából teljesít. Ezért a bevonulást a törvény szerkezetében a szolgálati kötelezettségről szóló rendelkezések előtt, a megjelenési kötelezettség keretében tárgyalja, mégpedig teljes körűen, meghatározva a hadkötelesnek ezzel kapcsolatos jogait és kötelességeit.

Az 89-92. §-hoz

A Javaslat egyértelműen szabályozza a külföldön tartózkodó, valamint a sorkatonai szolgálatra önként jelentkezett hadkötelesek helyzetét. Emellett általános jelleggel határozza meg az állami, az önkormányzati és más szerveknek a hadkötelezettséggel összefüggő tájékoztatási és egyéb feladatait. Nem hagy kétséget afelől, hogy a sorozás és más egyéb megjelenési kötelezettség teljesítéséhez a megfelelő helyiséget, valamint a szükséges kisegítő személyzetet a köztársasági megbízott által kijelölt polgármester biztosítja.

Fontos honvédelmi érdek fűződik ahhoz, hogy a hadkötelesek a hadkötelezettség érvényesítése érdekében kiadott felhívásra megjelenjenek a meghatározott helyen és időben. Ezt az érdeket sérti a megjelenési kötelezettségét önhibájából megszegő hadköteles. Az előállítás lehetővé tételével biztosítható a kötelességteljesítés kikényszerítése.

A 93-95. §-hoz

A Javaslat a katonai szolgálati kötelezettség keretében bevezeti a póttartalékos katonai szolgálatot, amelyet a sorköteles koron túli kiképzetlen hadkötelesek teljesíthetnek. Meghatározza, hogy a sor- és tartalékos katonai szolgálatot a fegyveres erőknél kell teljesíteni.

A Javaslat lehetővé teszi - a jelenlegi gyakorlatnak is megfelelően -, hogy a fegyver nélküli katonai szolgálat az e célra kijelölt katonai szervezeteknél legyen teljesíthető.

A katonai szolgálat teljesítésének legáltalánosabb követelményei meghatározása mellett a Javaslat garanciáls okokból leszögezi, hogy békében a hadköteles csak önkéntes jelentkezés alapján vezényelhető külföldi katonai szolgálatra.

A 96-100. §-hoz

A Javaslat - szakítva az eddigi gyakorlattal - első ízben határozza meg a sorkatonai szolgálat célját. A sorkatonai szolgálat időtartamát továbbra is 12 hónapban állapítja meg. A fegyver nélküli sorkatonai szolgálat eddigi 15 hónapos időtartamát 12 hónapra leszállítja. A kétgyermekes hadkötelesek szolgálati idejét változatlanul 6 hónapban, míg a felsőoktatási intézményt végzett hadkötelesekét - ha tartalékos tiszti vagy tiszthelyettesi képzésre önként jelentkeztek, és arra őket felvették - az eddigeknél rövidebb időtartamban 9 hónapban határozza meg. Az utóbbiaknál az időtartam csökkentésére a magasabb képzettség ad lehetőséget, a kiképzés után a parancsnoki beosztással járó fokozott felelősség elismerése pedig az indokot adja. A Javaslat annak érdekében, hogy a hadkötelest érdekeltté tegye a sorkatonai szolgálat mielőbbi letöltésében, kedvezményben részesíti azt, aki a sorozásig a 23. életévének betöltése előtti időre kéri a sorkatonai szolgálatra való behívását. E hadkötelesek megválaszthatják a bevonulásuk időpontját, valamint - a lehetőségeken belül - szolgálatteljesítésük helyét is.

A Javaslat szerint a sorkatonai szolgálati időbe nem számít be a katonai fogdába vagy a fenyítésül kiszabott fogságban töltött idő, valamint az az idő, amely alatt a hadköteles magát jogellenesen kivonta a büntetésvégrehajtás, illetőleg a katonai szolgálat tlejesítése alól. Ez idő alatt ugyanis a katona önhibából nem vett részt a kiképzésben, a katonai feladatok végrehajtásában. Ezért az említett idők be nem számítása miatt sérelem nem éri.

A katonai, illetőleg a 12 hónapos képzési időt elérő rendőrségi tanintézetben eltöltött tanulmányi időt a Javaslat sorkatonai szolgálati időnek ismeri el. Ezekben a tanintézetekben ugyanis olyan képzés folyik, amely meghatározott katonai ismereteket is nyújt.

A 101-104. §-hoz

A hadköteles sorkatonai szolgálatra - miként ez az előzőekből kiderül - csak a 18. életévének betöltése után, a 25. életévének betöltéséig (sorköteles kor) hívható be. A Javaslat tehát a behívási lehetőség felső határát 2 évvel megemeli. Ezáltal egy sor felesleges eljárástól mentesíti egyfelől a hadköteleseket, másfelől a katonai igazgatási szerveket. A Javaslat az e szabály alóli kivételeket teljeskörűen meghatározza. A kivételek körébe tartozó hadkötelesek behívására annak az évnek a december 31. napjáig ad lehetőséget, amelyben a 30. életévüket betöltik. Ez alól azonban még egy kivételt tesz. Ha ugyanis a fegyver nélküli vagy polgári szolgálat engedélyezésére irányuló kérelmet az említett korig jogerősen nem bírálták el, korhatár megjelölése nélkül, az eljárás jogerős befejezésétől számított 6 hónapon belül a hadköteles még behívható sorkatonai szolgálatra.

A hatályos honvédelmi törvény nem határozza meg a be nem hívható hadkötelesek körét. A Javaslat e tekintetben teljeskörű felsorolást tartalmaz. Az esetek többségében a behívási tilalom előírása (pl. alkalmatlan) magától értetődő. Más esetekben meghatározott, társadalmilag elismert érdek érvényesítését biztosítja. Ilyen érdek miatt nem hívhatók be pl. a 3 vagy ennél több gyermekesek, az országgyűlési és helyi önkormányzati képviselőjelöltek, illetőleg a megválasztott képviselők.

A Javaslat súlyos egyéni méltánytalanság kiküszöbölése céljából, vagy fontos közérdekből lehetőséget ad a honvédelmi miniszternek arra, hogy egyéni elbírálás alapján ideiglenesen mentesítsen hadköteleseket a behívás alól. Ezáltal feloldja azt a feszültséget, ami abból fakad, hogy jelenleg nincs törvényes lehetőség a behívás alóli mégoly indokolt mentesítésre sem.

A 105-114. §-hoz

A szolgálathalasztás és szolgálat félbeszakítás jogcímeinek és feltételeinek a hatályos honvédelmi törvényhez kapcsolódó végrehajtási jogszabályokban meghatározott szabályain a Javaslat alapvetően nem változtat.

A Javaslat megváltoztatja azonban a szolgálathalasztással kapcsolatos fórumrendszert. Ennek megfelelően a szolgálathalasztás kérdésében első fokon - a közérdekű, valamint a sorozáson adható egészségügyi szolgálathalasztást kivéve - a hadkiegészítő parancsnok alakszerű határozattal dönt. E határozat elleni fellebbezést a honvédség vezérkari főnöke bírálja el. Ezáltal megszűnik az a törvényességi szempontból kifogás alá eső helyzet, hogy azonos szerv jár el első és másodfokon. A másodfokú döntés ellen bírósághoz lehet fordulni.

A sorkatonai szolgálat félbeszakításának okai között a javaslat külön is szól arról az esetről, ha a sorkatonát országgyűlési vagy helyi önkormányzati képviselőjelöltként nyilvántartásba vették. Ha a jelölt katonai szolgálatát nem szakítanák félbe, hátránnyal indulna a választáson. A szolgálat félbeszakítása ezért feltétel nélkül indokolt.

A javaslat fenntartja azt a lehetőséget, hogy a családfenntartói okból a szolgálat félbeszakítása iránt az eltartásra szoruló hozzátartozó is nyújthasson be kérelmet. Ezt a kérelmet azonban - célszerűségi okokból - neki is annál a katonai szervezetnél kell előterjeszteni, amelynek állományában a sorkatona a szolgálatát teljesíti.

A hatályos rendelkezések nem adnak lehetőséget a hadkiegészítő parancsnokságoknak arra, hogy a családfenntartói ok miatti szolgálat félbeszakítása tárgyában véleményt nyilvánítsanak. Ezért előfordul, hogy a helyi körülmények nem kellő ismerete miatt olyan sorkatonák szolgálatát is félbeszakítják, akiknél ez nem volt indokolt. A Javaslat ennek kiküszöbölése, a tárgyilagos elbírálás feltételeinek a megteremtése érdekében a hadkiegészítő parancsnokság véleményének figyelembevételét is előírja a döntés meghozatalánál.

A 115. §-hoz

A Javaslat első ízben szabályozza törvényi szinten a sorkatonai szolgálatból történő leszerelés alapvető kérdéseit. A hadköteleseket általában a sorkatonai szolgálat időtartamának letöltése után kell leszerelni. A Javaslat azonban kimerítő felsorolást ad azokról a sorkatonákról, akik a váltási rendtől eltérő időpontban szerelnek le. Fenntartja emellett a sorkatonai szolgálatból a tartalékos katonai szolgálatba való visszatartás lehetőségét. Erről azonban a hadkötelest 3 hónappal a visszatartás előtt tájékoztatni kell. A tájékoztatás előírásának a jelentősége abban áll, hogy a sorkatona kellő időben szerezzen tudomást az őt érintő fontos döntésről, hogy ügyeit ennek megfelelően intézni tudja.

A 116-118. §-hoz

A Javaslat a polgári szolgálatot - más államok többségének gyakorlatát és a hatályos szabályozást követve - a ghadkötelezettség részének, a hadkötelezettség keretében megvalósuló szolgálatnak tekinti. Az állampolgár törvényes joga, hogy a lelkiismeretével összeegyeztethetetlen fegyveres katonai szolgálat helyett „békésebb” szolgálat teljesítésének engedélyezését kérje. Itt tehát nem a kötelesség és jog közötti választáról, hanem a kötelesség elsőbbsége mellett egy alapvető emberi jog érvényesülésének biztosításáról van szó. Ebben a felfogásban a polgári szolgálat teljesítésének lehetősége nem alanyi, hanem elismert és érvényesíthető jogként jelentkezik. Ezért a hadkötelezettség keretében teljesíthető szolgálatok közül a fegyveres katonai szolgálat az általános, a másik két szolgálati forma - a fegyver nélküli katonai és a polgári szolgálat - csak lelkiismereti okból kapott engedély alapján teljesíthető.

A hatályos szabályoknak megfelelően rendelkezik a Javaslat a fegyver nélkjüli katonai és a polgári szolgálat engedélyezése iránti kérelem beadásának határidejéről. A sorkatona a katonai eskü letétele után, a tartalékos hadköteles pedig a tartalékos katonai szolgálatra való behívóparancs kézbesítése után ilyen kérelmet nem nyújthat be. E szabály felvételét nyomós katonai érdekek indokolják.

A Javaslat meghatározza, hogy milyen kizáró okok fennállása esetén nem teljesíthető a kérelem. A lelkiismereti okra való hivatkozás ezekben az esetekben nyilvánvalóan alaptalan.

A Javaslat megváltoztatja a fegyver nélküli és a polgári szolgálat engedélyezésének fórumrendszerét. Az első fokú elbíráló szerv a jegyző, akinek a határozatát másodfokon a köztársasági megbízott bírálja el. Elutasítás esetén a bírósági út is rendelkezésre áll. A Javaslat - eleget téve az e téren felmerült igénynek - megteremti a döntés elleni fellebbezés lehetőségét a hadkiegészítő parancsnokság számára is, hiszen az eljárásban ügyfélként résztvesz.

A gyakorlatban előfordult, hogy polgári szolgálat teljesítésére engedélyben részesült hadköteles utóbb a katonai szolgálatra való behívását kérte. A lelkiismereten alapuló meggyőződés azonban ilyen gyorsan nem változhat. Emellett a katonai közigazgatás a polgári szolgálat teljesítésére engedélyben részesült hadköteleseket mintegy „átadja” a területileg illetékes munkaügyi szervnek. Ezért a korábbi döntés megváltoztatására a Javaslat lehetőséget nem ad.

A 119-121. §-hoz

A polgári szolgálat időtartamát a Javaslat - a nemzetközi gyakorlatot is figyelembe véve - a jelenlegi 22 hónapról 18 hónapra csökkenti. Így a sorkatonai szolgálat időtartamánál mindössze egyharmaddal hosszabb, és azonos a sor- és tartalékos katonai szolgálat együttes időtartamával. Letöltésével a hadköteles teljesítette a hadkötelezettséget.

A polgári szolgálatra, valamint az azt teljesítők jogaira és kötelezettségeire vonatkozó részletes szabályok megállapítására a Javaslat a Kormányt hatalmazza fel.

A 122-125. §-hoz

A hadkötelesek túlnyomó többségét érintő tartalékos katonai szolgálat terén a Javaslat alapvető változásokat vezet be, mindenekelőtt meghatározza a tartalékos katonai szolgálat célját.

A Javaslat a tartalékos hadköteleseket az életkoruk alapján I-III. korcsoportba osztja. Az I. korcsoportba a 35., a II. korcsoportba a 45. életévig tartoznak a hadkötelesek, míg a III. korcsoportot a 45. életéven felüli hadkötelesek alkotják. A tartalékos katonai szolgálatra való behívás gyakorisága és a szolgálat időtartama a korcsoportba tartozás függvénye. A magasabb korcsoportba tartozó hadkötelesek e tekintetben kedvezményezett helyzetben vannak. A III. korcsoportba tartozók pl. békében már be sem hívhatók.

A tartalékos katonai szolgálat jogcímei körében a Javaslat átképzésről, továbbképzésről, váratlan mozgósítási gyakorlatról, továbbá különleges katonai szolgálatról rendelkezik. A tartalékos és póttartalékos szolgálat együttes időtartama békében a 4 hónapot nem haladhatja meg. A Kormány döntése alapján azonban ez az időtartam elemi csapás vagy katasztrófa elhárítás céljából 2 hónappal meghosszabbítható. A Javaslat ezáltal a tartalékos katonai szolgálat együttes időtartamát a hatályos törvényben megállapított 10 hónapról 6 hónapra leszállítja.

A póttartalékos állománycsoportba tartozók katonai kiképzése alap- és szakkiképzésből tevődik össze. Ezután őket a sorkatonai szolgálatot már teljesítettekkel azonos nyilvántartásba veszik. A póttartalékosok kiképzésre történő behívását a Javaslat a 40. életévig teszi lehetővé.

A fentieken túl a tervezet lehetőséget biztosít a tartalékos hadköteleseknek, hogy önként jelentkezés alapján létesített szerződéses jogviszony keretében a hadkötelezettség ideje alatt 6 hónapig tartó különleges szolgálatot teljesítsenek a nemzetközi szerződésekben vállalat kötelezettségek teljesítése céljából (pl. ENSZ-megfigyelőként).

A javaslat mellőz a sor- és tartalékos katonai szolgálat együttes időtartama felső határának a megállapítását. Erre a katonai, honvédelmi érdekek csorbítása nélkül nincs lehetőség. A hadkötelesek többsége ugyanis a korábbi szabályok alapján hosszú ideig tartó, 24, illetve 18 hónapos sorkatonai szolgálatot teljesített. Ez a szolgálati idő meghaladja a Javaslat szerinti sor- és tartalékos katonai szolgálat együttes időtartamát. Ha tehát a Javaslat a teljesíthető együttes szolgálati időt ennek megfelelően maximálná, úgy a tartalékos a hadkötelesek zöme békében tartalékos katonai szolgálatra nem lenne behívható; ennek pedig a honvédség felkészítésére beláthatatlan következményei lennének.

A 126. §-hoz

Tartalékos tiszti képzésben a felsőfokú, tiszthelyettesi képzésen pedig a középfokú végzettségű hadkötelesek vehetnek részt. A parancsnoki képzésre kiválaszthatók viszonylag nagyobb létszáma a végzettségi feltétel előírását kívánatossá és lehetővé teszi.

A tartalékos tiszti, tiszthelyettesi képzés után a hadköteles a képzésnek megfelelő rendfokozatot ér el és beosztásba kerül. A nagyobb felelősséggel járó beosztás ellátása azonban nem történhet a hadköteles akarata ellenére. Ez a katonai érdekekkel sem lenne összhangban. A Javaslat ezért a tartalékos tiszti és tiszthelyettesi képzésben való részvételt a hadköteles önkéntes jelentkezéséhez is köti.

A 127-130. §-hoz

A Javaslat a tartalékos katonai szolgálat alóli mentesség és ideiglenes mentesség hatályos szabályain alapvetően nem változtat, azonban lehetővé teszi a méltányos okból történő mentesítést. A véglegesen mentesülők körét kiegészíti a nemzetbiztonsági szolgálat teljes állományával.

A 131-132. §-hoz

A Javaslat - a hatályos törvénnyel azonosan - lehetőséget teremt arra, hogy mozgósítás esetén valamennyi hadköteles - a polgári szolgálat teljesítésére engedélyben részesülteket, az alkalmatlanokat és a 3 gyermekeseket kivéve - korlátlan időtartamra legyen behívható katonai szolgálatra. Csak így biztosítható, hogy a „hadrafogható” hadkötelesek túlnyomó többsége rendelkezésre álljon a haza fegyveres védelmére. A hadköteles kor felső határának elérésekor azonban le kell szerelni a hadkötelest.

A meghagyás intézményét a Javaslat fenntartja. Ezáltal biztosítható, hogy az állami és gazdasági élet működőképességében érintett nélkülözhetetlen személyek ne kerüljenek behívásra.

A Javaslat törvényi szintre emeli azt a gyakorlatot, hogy a hadkötelest - a hadkötelezettség felső korhatárának elérésekor - értesíteni kell arról, hogy a hadkötelezettség már nem terheli.

A 133. §-hoz

A Javaslat meghatározza a személyes jellegű honvédelmi kötelezettségek keretében a polgári védelmi kötelezettség célját, az arra kötelezettek körét, valamint a kötelezettség terjedelmét. Ennek megfelelően a polgári védelmi kötelezettség célja rendkívüli események által okozott károk megelőzésére, felszámolására és hatásuk csökkentésére, továbbá az ezzel összefüggő mentési és mentesítés feladatok végrehajtására.

Minthogy a polgári védelmi kötelezettség nemcsak a rendkívüli állapot, hanem a béke időszakára is kiterjed, ez lehetőséget biztosít már a rendkívüli állapot időszakát megelőzően arra, hogy a polgári védelmi szervek a kötelezetteket időben felkészítsék a polgári védelmi feladataik ellátására.

A polgári védelmi kötelezettség férfiakra a 16-60., nőkre 18-55. éves korukig terjed ki. A Javaslat mind a férfiak, mind a nők polgár védelmi kötelezettsége felső korhatárát 5 évvel leszállította, a nők alsó korhatárát pedig emellett még 2 évvel felemelte. Ez összességében kedvezményt jelent az érintett állampolgároknak. Kifejezésre jut az államnak arra irányuló törekvése, hogy a lehetőségekhez képest a legkevesebb áldozatot igényli polgáraitól. A polgári védelmi kötelezettség tartalmát, a kötelezettség alóli mentesek körét, valamint az egyéb szabályokat külön történy állapítja meg.

A 134-135. §-hoz

A honvédelmi munkakötelezettségről szóló 103. § - a polgári védelmi kötelezettségről szólóhoz hasonlóan - csak az alapvető és az állampolgárokat érintő garanciális rendelkezéseket tartalmazza. Meghatározza, hogy honvédelmi munkakötelezettséget csak rendkívüli vagy szükségállapot idején lehet elrendelni. Békeidőszakban szóba se jöhet az állampolgárok ilyen címen való igénybevétele.

A honvédelmi munkakötelezettség - a feladat természetére tekintettel eltérően a polgári védelmi kötelezettség személyi terjedelmétől - férfiakra 16-65., nőkre 18-60. éves korukig terjed ki. A Javaslat - a polgári védelmi kötelezettség keretében már említett okból - a honvédelmi munkakötelezettség alsó határát mind a férfiak, mind a nők vonatkozásában felemelte. Időtartama szerint e kötelezettség lehet tartós vagy időleges, jellege szerint pedig a kötelezettek egyaránt igénybe vehetők fizikai vagy szellemi munkára.

A Javaslat utal a munkakötelezettség teljesítésének helyére is, amelyre vonatkozóan áltlános elv, hogy a tartós munkakötelezettséget a kötelezettnek rendszerint az eredeti munkahelyén kell teljesítenie.

A 104. § meghatározza a honvédelmi munkakötelezettség alóli mentességi okokat. Tételesen felsorolja azokat a személyes akadályozó tényezőket, amelyek miatt az e körbe tartozó állampolgárok (elsősorban anyák) nem tudnak e kötelezettségüket teljesíteni. A Javaslat a honvédelmi munkakötelezettséget nem terjeszti ki a fegyveres erők és a rendvédelmi szervek személyi állományára. E személyek ugyanis a rendkívüli állapotban a kiemelkedően fontossá váló rendeltetésszerű feladatakat teljesítik.

A honvédelmi munkakötelezettségre vonatkozó részletes szabályokat a rendkívüli intézkedésként kidolgozandó végrehajtási rendelet fogja tartalmazni.

VII. fejezet

A SZEMÉLYES HONVÉDELMI KÖTELEZETTSÉGÜKET TELJESÍTŐK ÉS HOZZÁTARTOZÓIK JOGOSULTSÁGAII

A 136. §-hoz

A Javaslat a honvédelmi kötelezettségüket teljesítő állampolgárok erkölcsi és anyagi megbecsüléséről való gondoskodás állami feladatként határozza meg. Ebben kifejeződik, hogy a kötelezettségek érvényesítése mellett indokoltnak tartja a kötelezettségeket teljesítőket a nemzetgazdaság lehetőségeivel arányban hátrány nélküli helyzetben tartani. A szociális érdekvédelem a Javaslat szerint kiterjed nemcsak a személyes honvédelmi kötelezettségüket teljesítőkre, hanem a törvényben meghatározott esetekben a hozzátartozóikra is.

A 137-143. §-hoz

A Javaslat nem változtat a bevonulás előtti fizetés nélküli szabadsággal, a csökkent munkaképességűek védelmével, a lakás- és illetményföld használatával kapcsolatos hatályos szabályokon.

A hadkötelesek megjelenési kötelezettségének teljesítése miatt a kiesett munkaidőre járó átlagkeresetet a munkavállalók részére a Munka Törvénykönyve alapján a munkáltató fizeti. A munkavállalók (szövetkezeti tagok) körébe nem tartozók a Javaslat szerint erre az időre a lakóhely szerint illetékes jegyzőtől kapnak - a teljes munkaidőben foglalkoztatott munkavállaló kötelező legkisebb munkabérének alapul vételével kiszámított - térítést. A megjelenési kötelezettség teljesítésével összefüggő útiköltséget pedig a hadkiegészítő parancsnokságnak kell viselnie.

A 144-145. §-hoz

A bevonulási segélyt a hatályos szabályok szerint csak a munka-, illetőleg a szövetkezeti tagsági viszonyban álló hadköteleseknek fizeti a munkáltató vagy a szövetkezet. Ez méltánytalan azokra a hadkötelesekre nézve, akiknek nem is volt módjuk elhelyezkedni, mert a behívásig tanulmányokat folytattak, illetőleg, akiknek a munkaviszonyát rajtuk kívüli okból megszüntették. A Javaslat a hadkötelesek közötti hátrányos megkülönböztetést és a munkáltatók megterhelését megszünteti. Előírja a bevonulási segélynek minden sorkatonai szolgálatra bevonuló részére a jegyző által történő kifizetését.

A bevonulási segély összegét a Javaslat szerint a teljes munkaidőben foglalkoztatott munkavállaló kötelező legkisebb havi munkabérének 60%-ában, ha pedig a bevonulónak eltartásra jogosult gyermeke van, úgy annak teljes összegében kell megállapítani.

A 146-161. §-hoz

A családi segély megállapításának és folyósításának jelenlegi rendszerén a Javaslat annyiban változtat, hogy a családi segély összegét a mindenkori sajátjogú nyugdíjminimum alapul vételével kell meghatározni, mind a katonával közös háztartásban, mind a külön háztartásban élő hozzátartozó esetében. Ennek megfelelően a nyugdíjminimum illeti meg a sorkatonával közös és a külön háztartásban élő első hozzátartozót. Minden további hozzátartozó után ez az összeg 70%-al megemelkedik.

A betegség miatt leszerelt hadkötelesek hozzátartozói számára a családi segélyt a Javaslat a hatályos rendelkezéseknek megfelelően a betegség tartamára és meghatározott időtartamig - azt követően is biztosítja.

A 162. §-hoz

A Javaslat a hadkötelezettséggel kapcsolatban számos feladatot és hatáskört állapít meg a helyi önkormányzatok részére, amelyeknek költségkihatásaik vannak. Ezért a helyi önkormányzatokról szóló törvénnyel összhangban a települési önkormányzatokra háruló költségeket és kiadásokat részben az állami költségvetésből normatív támogatásként, részben a Honvédelmi Minisztérium és Belügyminisztérium költségvetéséből rendeli fedezni.

A 163. §-hoz

A Javaslat megállapítja a hadkötelezettség alapján katonai szolgálatot teljesítők illetményére, ellátására és egyéb járandóságaira vonatkozó szabályokat. A részletes szabályokat - a Javaslat felhatalmazása alapján - külön jogszabály határozza meg.

A Javaslat megszünteti a kereset- (jövedelem) kiegészítés jelenlegi rendszerét. A tulajdonviszonyok jelentős átalakulása, valamint a munkajogi szabályok gyökeres megváltozása miatt nncs meg a jogalap arra, hogy a tartalékos katonai szolgálat teljesítésének terhét a munkáltatók, illetve az önkormányzatok viseljék. Ezért a kerest- (jövedelem) kiegészítés helyett a Javaslat a szolgálati hely által folyósítandó illetményfizetést vezeti be. Az illetmény összege pedig a jelnleginél magasabb, a hivatásos állomány illetményéhez igazodó. Az ilyen mértékű illetmény fizetésével - az esetek többségében - megoldott a tartalékos katonai szolgálat keresetveszteség nélküli teljesítése. Az új szabályozás szerint a sorkatonák illetménye mentes minden levonás alól.

A 164. §-hoz

A sorkatonai szolgálatból leszerelő hadkötelesek többsége úgynevezett leszerelési segélyben részesül. Ezt az intézményt a Javaslat fenntartja, de nem teszi általánossá. A Javaslat megfogalmazásából is az következik, hogy az egyszeri pénzjuttatásnál a szociális szempontok is érvényesülnek.

A 165-188. §-hoz

A Javaslat elvként rögzíti, hogy a honvédelmi kötelezettségüket teljesítők s hozzátartozóik állami ellátására - a Javaslatban megállapított eltérésekkel és kiegészítésekkel - a társadalombiztosításról szóló törvényt kell alkalmazni. Ez azt jelenti, hogy a Javaslatban írt speciális szabályok elsőbbséget élveznek a társadalombiztosítási rendelkezésekkel szemben.

A katonai szolgálatot teljesítő hadköteles ingyenes betegségi ellátást elsősorban a fegyveres erők egészségügyi szolgálat biztosítja. Szükség esetén azonban igénybe vehető az állami egészségügyi szolgálat is.

A Javaslat a hatályos szabályokkal szemben úgy rendelkezik, hogy a hadkötelesek katonai szolgálattal összefüggő, a leszerelés után egy éven belüli elhalálozása esetén is az eltemettetésükről a fegyveres erők gondoskodnak. A hatályos rendelkezések ezt a feladatot az önkormányzatokra hárították, ami nem találkozott a közvélemény tetszésével.

A gondoskodás jelenti az eltemettetéssel kapcsolatos költségek viselését is.

A baleseti ellátást és nyugellátást annak részére, akinek keresete nincs, vagy ha az alacsonyabb a teljes munkaidőben foglalkoztatott munkavállaló kötelező legkisebb munkabérénél, a Javaslat szerint az utóbbi összeg alapulvételével kell megállapítani.

A Javaslat a baleseti ellátás feltételéül a baleset vagy betegség honvédelmi kötelezettség teljesítésével való összefüggését követeli meg. Részletesen meghatározza, hogy melyek azok a balesetek, betegségek, amelyek e körbe tartoznak.

A baleseti, valamint nyugellátási eljárás szabályainak meghatározásával a Javaslat a honvédelmi kötelezettség teljesítésével összefüggően megrokkant, vagy megbetegedett személyeknek és hozzátartozóiknak ad részletes eligazítást jogaikkal kapcsolatban.

A 189-190. §-hoz

A Javaslat új rendelkezésként meghatározza a hadigondozotti ellátásra való jogosultságot és a jogosultak körét. Hadigondozásra jogosultak a hadirokkantak, hadÍgyámoltak, hadiözvegyek, hadiárvák, illetve a hadigondozotti családtagok.

A hadigondozotti ellátásról eddig a hatályos törvény nem rendelkezett, azt alacsony szintű jogszabályok rendezték.

A Javaslat a hadigondozotti ellátást állami feladatnak tekinti, az azzal kapcsolatos közigazgatási tevékenységet a jegyző hatáskörébe utalja.

Lehetővé teszi, hogy ha a Javaslat szernt a hadigondozottak részére kedvezőbb ellátás állapítható meg, akkor a honvédelmi kötelezettségüket teljesítőket és hozzátartozóikat megillető ellátást kell részükre megállapítani.

A 191. §-hoz

A Javaslat a Munka Törvénykönyvével összhangban meghatározza a személyes honvédelmi kötelezettség teljesítésével összefüggésben keletkezett károk megtérítésének alapvető szabályait. Minthogy a fegyveres erők tényleges állományára vonatkozó kártérítési szabályokat külön jogszabály állapítja meg, a Javaslat csak a katonai szolgálatot nem teljesítő hadkötelesek, a polgári védelemre és a polgári szolgálatra kötelezettek kártérítésének kívánja a törvényi alapjait megteremteni. A kár megtérítésére ezek esetében is az említett külön jogszabályt kell alkalmazni.

VIII. fejezet

A GAZDASÁGI ÉS ANYAGI SZOLGÁLTATÁSI KÖTELEZETTSÉGEK

A 192-193. §-hoz

A honvédelmi és országmozgósítási feladatok szükségessé teszik a fegyveres erők és a rendvédelmi szervek, az állami anyagi tartalékok mellett az ország összes erőforrásának honvédelmi célokra való igénybevételét.

A Javaslat ennek megvalósítása érdekében a magánszemélyek, a jogi személyek, valamint a jogi személyiség nélküli gazdasági társaságok és személyegyesülések terhére különböző gazdasági és anyagi szolgáltatási kötelezettségeket állapít meg. Ezeket a Javaslat szolgáltatásoknak nevez.

A gazdasági rendszer megváltoztatásával, az alkotmányos követelmények szem előtt tartásával a Javaslat a jogállamiság és a piacgazdaság viszonyaihoz igazodva a szolgáltatási kötelezettség keretében ingó- és ingatlan dolgok igénybevételét és igénybevételre alkalmas állapotban tartását, valamint az anyagi eszközökből tartalékok és készletek képzését, és a szolgáltatások teljesítésével kapcsolatos előkészületi tevékenységet írja elő.

A Javaslat amellett, hogy általánosságban rögzíti a szolgáltatás teljesítésének kötelezettségét, meghatározza azokat a társadalmilag kiemelt célokat, amelyeket a szolgáltatások teljesítésével biztosítani kell. Differenciáltan felsorolja a honvédelmi felkészülés és a rendkívüli vagy szükségállapot időszakában elrendelhető szolgáltatások körét. A szolgáltatások békeidejű igénybevételével biztosítható a honvédelmi felkészüléshez, tervezéshez szükséges információ szolgáltatás (illetve annak tételes korlátai), a gazdaság működőképességének fenntartásához nélkülözhetetlen anyagi tartalékok és készletek képzése.

A 194. §-hoz

A mentességi szabályok meghatározásával és a mentesítettek körének jelentős mérvű kibővítésével a Javaslat biztosítja a társadalmi-politikai intézményrendszer működési feltételeit, illetve a lakosság alapellátásához nélkülözhetetlen kzellátási, közszolgáltatási funkciók fenntartását. Ennek érdekében előírja, hogy az egészségügy intézetek csak egészségügyi szolgáltatás, a természeti és ipari katasztrófák szakosított eszközei - a katonai célra való igénybevételt kivéve - csak a polgári védelem céljára vehetők igénybe.

A 195-197. §-hoz

A Javaslat első ízben határozza meg törvényi szinten a szolgáltatások igénybevételére jogosult szerveket, az ún. igénybevételi hatóságokat és az igénybevételnél érvényesítendő szempontokat.

A Javaslat szerint a szolgáltatási kötelezettséget:

az egész ország területén a Kormány vagy az ágazati miniszter,

a régiók területén a köztársasági megbízott,

illetékességi területén a polgármester és meghatározott esetekben a hadkiegészítő parancsnok,

rendkívüli, vagy szükségállapot esetén, ha szükséges, a felsoroltakon kívül az illetékes parancsnok rendelheti el.

A Javaslat részletesen meghatározza a különböző igénybevételi hatóságok szabályozási feladatait és az igénybevétel elrendelésével kapcsolatban azok ágazati és helyi hatáskörét is.

Tekintettel arra, hogy a szolgáltatási kötelezettségeket és az azok igénybevételének elrendelésével kapcsolatos jogköröket a Javaslat - garanciális okból tételesen felsorolja, azt is biztosítja, hogy a szolgáltatásra kötelezetteket ezen túl más szolgáltatásra kötelezni nem lehet.

A 198-199. §-hoz

A Javaslat abból az alapelvből indul ki, hogy a honvédelmi kötelezettség teljesítése miatt a szolgáltatásra kötelezettek nem kerülhetnek hátrányosabb helyzetbe, mint a szolgáltatás tárgyával nem rendelkezők. Azt is előírja, hogy meghatározott esetek (pl. ellenség által okozott kár) kivételével a szolgáltatással kapcsolatban az államot kártalanítási kötelezettség terheli.

A kártalanítási eljárás lefolytatására a szolgáltatást elrendelő génybevételi hatóság jogosult és kötelezett. A Javaslat meghatározza a másodfokú döntéssel rendelkező hatóságot is. A másodfokú döntés ellen bírósághoz lehet keresetet benyújtani. A Javaslat azt is előírja azonban, hogy a honvédelmi érdekek megóvása érdekében a jogorvoslatnak az igénybevételt elrendelő határozat végrehajtására nincs halasztó hatálya.

IX. fejezet

A RENDKÍVÜLI INTÉZKEDÉSEK

A 200-202. §-hoz

A rendkívüli állapot és a szükségállapot az ország életének kivételes időszakai, amelyekben az Alkotmányban meghatározott feltételek esetén kivételes hatalom (rendeleti kormányzás) érvényesül.

Rendkívüli állapot idején az állam életét, rendes működését, az állampolgárok élet- és vagyonbiztonságát veszélyeztető társadalmi, illetve természeti, technikai jellegű erőhatalom elhárítására a Javaslatban meghatározott rendkívüli jogrend eszközei vehetők igénybe.

A rendkívül intézkedés bevezetése és alkalmazása teszi lehetővé, hogy az ország összes személyi és dologi erőforrása a haza fegyveres katonai védelme, vagy az alkotmányos rend megóvása érdekében maximális mértékben igénybevehető legyen. Ezek az intézkedések biztosítják az ország egész területén a közrend és közbiztonság fenntartását, valamint a lakosság védelmét és alapvető életszükségleteinek folyamatos kielégítését.

A Javaslat meghatározza azokat a rendkívüli intézkedéseket is, amelyeket szükségállapot idején a köztársasági elnök vagy a Kormány rendeleti úton vezethet be. Ezen intézkedések végrehajtásának feladatait a Javaslat szernt illetékességi területükön a köztársasági megbízottak állapítják meg.

A Javaslat felhatalmazza a Kormányt a Honvédelmi Tanács és a köztársasági elnök rendelettervezeteinek előkészítésére, és azoknak a végrehajtásáért felelősök részére történő megküldésére.

A 203-207. §-hoz

A fegyveres küzdelem fokozott követelményeinek megfelelően a fegyveres erők és a rendvédelmi szervek tagjainak szolgálati viszonyára vonatkozó szabályok a Javaslat szerint rendkívüli vagy szükségállapot kihirdetése esetén lényegesen módosíthatók. Ezek alapján rendkívüli szolgálati viszony keletkezik. Ennek megfelelően a hivatásos állomány tagjai szolgálati viszonyukról, rendfokozatukról nem mondhatnak le, a hadkötelesek a szükséges ideig a szolgálatban visszatarthatók, a rendfokozatba való előléptetésre, kinevezésre, felmentésre stb. vonatkozó szabályok a békeidőszaktól eltérően állapíthatók meg.

A rendkívüli szolgálatot teljesítők hazafias, önfeláldozó cselekedeteinek elismerése, megbecsülése és a követésükre való buzdítás érdekében érdemeik elismerésével és a szociális érdekeik védelmével kapcsolatban az általánosnál kedvezőbb szabályok (kitüntetések alapítása, illetmény, hozzátartozók ellátása stb.) állapíthatók meg.

A 208-224. §-hoz

A hadműveleti tevékenység zavartalan végrehajtása, a lakosság életének kímélése, és a nemzeti vagyon megóvása érdekében a Javaslat szerint a közigazgatás, a közrend és a közbiztonság szabályai a szigorítás irányába változnak meg.

Ezek keretében többek között kijárási tilalom, meghatározott területekről a személyek és a vagyontárgyak elszállítása (kitelepítés, kiürítés) rendelhető el, korlátozható a személy- és áruforgalom, az idegenforgalom. Megtiltható és korlátozható a sajtótermékek előállítása és terjesztése, a rádió és a televízió működése stb. (katonai cenzura).

A polgármester és a jegyző hatáskörébe tartozó államigazgatási feladatokat a Javaslat szerint rendelet állapíthat meg, feladataikat a köztársasági megbízott utasításai szerint látják el.

A 225-233. §-hoz

A rendkívüli vagy szükségállapot körülményei indokolják az igazságszolgáltatással összefüggő rendelkezések módosítását is.

Ezzel összhangban a Javaslat szerint módosulnak a bírósági eljárás szabályai. Így többek között egyes bűncselekmények szabálysértésnek minősülnek, a kisebb súlyú bűncselekmények miatti bírósági eljárásnak nincs helye, az első fokú bíróság rendszerint egyesbíróként jár el stb. A Javaslat szerint rendelet alapján új bíróságok és ügyészségek létesíthetők, egyes nagyobb helyőrségekben katonai bíróságok állíthatók fel, és megállapíthatók a katonai büntetőeljárás külön szabályai.

A bírósági eljárás során a Javaslat alapján meghatározott ügyekben fel kell függeszteni a folyamatban lévő eljárást. Az ország egész területén, vagy egy részén rögtönbíráskodás (statárium) vezethető be, és a hatáskörébe tartozó ügyekben életfogytig tartó, vagy 10-15 évig terjedő szabadságvesztés szabható ki. Módosíthatók továbbá a büntetőeljárás, a polgári peres és nem peres eljárás, valamint a közjegyzői eljárás szabályai.

A 234-249. §-hoz

Rendkívüli vagy szükségállapot idején szükségessé válik az ország összes személyi és dologi erőforrásának a haza fegyveres védelme vagy az alkotmányos rend megóvása érdekében történő mozgósítása.

A Javaslat ennek jegyében jelentősen kibővíti a honvédelem felkészítésének időszakára vonatkozó gazdasági és anyagi szolgáltatási kötelezettségek körét, és a termelési, ellátási és szolgáltatási kötelezettségeket részletesebben határozza meg.

A rendkívüli vagy szükségállapot idején a szolgáltatási kötelezettség biztosítása érdekében a Javaslat számos intézkedés bevezetését teszi lehetővé. Így többek között a szolgáltatásra kötelezettek részére rendeletben szerződéskötési kötelezettség írható elő, a költségvetési fejezetek között átcsoportosítás hajtható végre, elrendelhető a devizaforgalom, a takarékszolgálat, az adók és illetékek szabályainak módosítása, a külkereskedelmi forgalom korlátozása.

A Javaslat alapján elrendelhető rendeletben a kötött munkaerőgazdálkodás bevezetése, a szükségessé váló élet- és vagyonmentésre szolgáló eszközök, közlekedési eszközök, postai, távközlési és egyéb szolgáltatások igénybevétele, illetve használatának korlátozása.

A Javaslat szerint elrendelhető szolgáltatások igénybevételével rendkívüli vagy szükségállapot idején is biztosítható a közigazgatás, és a lakosság védelmét és ellátását szolgáló gazdasági szféra működése, és nem utolsó sorban az alaprendeltetés szerinti feladatot teljesítő fegyveres erők és rendvédelmi szervek ellátása, tevékenységük feltételeinek megteremtése.

A Javaslat szerint rendelet alapján a lakosság ellátása érdekében jegy- vagy utalványrendszer vezethető be, védelme érdekében pedig életvédelmi létesítmények építése rendelhető el.

X. fejezet

A HONVÉDELMI TANÁCS

A 250-252. §-hoz

A Javaslat szerint a rendkívüli állapot kihirdetésével egyidejűleg létrehozandó Honvédelmi tanács az Alkotmány által meghatározott személyi összetételű, kivételes hatáskörrel rendelkező szerv, amely működése idején gyakorolja az Országgyűlés által átruházott, e törvényben felsorolt jogokat, továbbá a Köztársasági elnök és a Kormány jogait.

A Honvédelmi Tanács rendkívüli állapot idején az ország honvédelmének és fegyveres erőinek legfelsőbb irányító szerve.

Ezzel összhangban a Javaslat elsőízben határozza meg törvényi szinten a Honvédelmi Tanács irányítási feladatait és hatáskörét, a tagjainak mentelmi jogával és helyettesítésével kapcsolatos szabályokat.

A 253-257. §-hoz

A Javaslat rögzíti a Honvédelmi Tanács működésére vonatkozó szabályok között, hogy ügyrendjét maga állapítja meg, hatáskörét testületként gyakorolja. Akkor határozatképes, ha tagjainak több, mint a fele jelen van. A határozat érvényességéhez a jelenlévő tagok több, mint a felének a szavazata szükséges. Döntéseit a köztársasági elnök és a miniszterelnök írja alá, és azokat az országban működő műsorszoró rádió és televízióadók és közszolgálati híradó eszközök útján kell közzétenni, rendeletét pedig a Magyar Közlönyben ki kell hirdetni.

A Honvédelmi Tanácsra vonatkozó további rendelkezések azt célozzák, hogy a Honvédelmi Tanács működésének előkészítése szempontjából alapvető jelentőségű feladatokat már béke idején elvégezzék, annak érdekében, hogy a Honvédelmi Tanács létrehozását követően azonnal képes legyen a reá háruló feladatokat megoldani.

-----STARTING---POINT---VEGE---

XI. fejezet

ZÁRÓ RENDELKEZÉSEK

A 258-266. §-hoz

E fejezet tartalmazza a diplomáciai és az egyéb mentességekre, az illetékmentességre, az egyes kifejezések értelmezésére, a hatályba léptetésre, a hatálytalanításra, valamint a Javaslat által érintett törvény módosításra vonatkozó rendelkezéseket.

A 258. § kizárja a Javaslat hatálya alól a nemzetközi szerződés, jogszabály vagy viszonosság alapján diplomáciai, illetőleg egyéb mentességet élvezők körét.

A 259. § értelmében illetékmentes a törvény, valamint a végrehajtásáról szóló jogszabály alapján indított államigazgatási és bírósági eljárás, hatósághoz benyújtott beadvány (jogorvoslat), továbbá a hatósági igazolás céljára kiállított közokirat. Méltánytalan lenne ugyanis, ha a honvédelmi kötelezettségét teljesítő személy a jogai érvényesítése során nem élvezne tárgyi illetékmentességet.

A Javaslat részletes értelmező rendelkezéseket iktat a szabályai közé egyrészt az időközben hatályba lépett - a munkavállalók, a köztisztviselők és a közalkalmazottak jogviszonyát szabályozó - törvényekben előforduló egyes fogalmak, másrészt az e törvényben szereplő nem közismert fogalmak egyértelművé tétele céljából. A Javaslat végrehajtására a 261. § ad felhatalmazást a Kormány számára. Eltérően a hatályos törvénytől, amely csak általános felhatalmazást tartalmaz, a Javaslat konkrétan meghatározza a kormányszintű szabályozási tárgyakat. A 262. § rendelkezik a Javaslat hatályba lépéséről, valamint a hatályba lépéssel egyidejűleg módosuló és hatályukat vesztő jogszabályokról.

A katonai eskü és a fogadalom szövege a Javaslat mellékleteként törvényi szintű normának tekintendő.