2005. évi CLX. törvény indokolása

a Magyar Köztársaság gyorsforgalmi közúthálózatának közérdekűségéről és fejlesztéséről szóló 2003. évi CXXVIII. törvény módosításáról

-----STARTING---POINT---ALTALANOS--- 

A 2003. évi CXXVIII. törvény (a továbbiakban Aptv.) ezévi két módosítása - a 2005. évi XII. törvény valamint a 2005. évi LXV. törvény által beiktatott szakaszok - lefektették az autópályaépítés finanszírozásának új modelljét, összhangban a 2004. évi CXXXV. törvény vonatkozó rendelkezéseivel.

Az új finanszírozási struktúrára való átállás azonban további megoldandó kérdéseket vet fel, különösen a különböző státuszú gyorsforgalmi utak vagyonkezelése tekintetében.

A törvény új kategóriaként bevezeti az úgynevezett Program utak definícióját. Az Állami Autópálya Kezelő Zártkörűen működő Részvénytársaság (a továbbiakban: ÁAK Zrt.) finanszírozásában építendő és üzemeltetendő gyorsforgalmi útszakaszok (Program utak) vagyonkezelője és közútkezelője az ÁAK Zrt. lesz, míg az állami finanszírozásban megépített/megépítendő és üzemeltetett/üzemeltetendő gyorsforgalmi útszakaszok (nem program utak) vagyonkezelői joga az Útgazdálkodási és Koordinációs Igazgatósághoz kerül.

A jövőben az ÁAK Zrt. vagyonkezelésébe tartozó mindenkori Program utak körének meghatározását célszerű, ha e törvény felhatalmazása alapján megalkotott rendeletben állapítja meg a Kormány és nem az Aptv. tartalmazza. Ezzel elkerülhető, hogy a Program utak körében bekövetkező bármilyen változás esetén (újabb útszakaszok Program úttá történő minősítése, egyes útszakaszok Program utak köréből történő kivonása) az Aptv. módosítására legyen szükség.

Hasonlóképpen rendezendő kérdés a befejezetlen útberuházások ÁAK Zrt-hez történő átkerülése. E tekintetben a jelenleg hatályos szöveg az Nemzeti Autópálya Zártkörűen működő Részvénytársaság (a továbbiakban: NA Zrt.) és az ÁAK Zrt. közötti közvetlen átadás-átvételt nevesít.

A módosítás alapján az ÁAK Zrt. nem közvetlenül az NA Zrt-től veszi át a feladat ellátásához szükséges befejezetlen beruházásokat és ahhoz kapcsolódó jogokat, kötelezettségeket, hanem a Magyar Államtól akképpen, hogy - összhangban az államháztartásról szóló 1992. évi XXXVIII. törvény 109/F. §-a (2) bekezdésének b) pontjával - a Kincstári Vagyoni Igazgatósággal vagyonkezelési szerződést köt.

A törvénymódosítás továbbá biztosítja a nem program utak építéséhez szükséges földterületek megszerzése során a Magyar Állam mint tulajdonos megfelelő képviseletének rendszerét is.

-----STARTING---POINT---RESZLETES---

Az 1. §-hoz

A közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket) 2005. november 1-jén lépett hatályba és 189. §-ában hatályon kívül helyezte az államigazgatási eljárás általános szabályairól szóló 1957. évi IV. törvényt.

A gyorsforgalmi úthálózat fejlesztésével összefüggő hatósági eljárásokra vonatkozóan tehát a hatályos törvény rendelkezéseinek hivatkozása szükséges.

A 2. §-hoz

Az autópályák építése és üzemeltetése tekintetében új finanszírozási struktúra kialakítása vált szükségessé. Az új struktúra lényege, hogy az Állami Autópálya Kezelő Zártkörűen működő Részvénytársaság (a továbbiakban: ÁAK Zrt.) finanszírozásában építendő és üzemeltetendő gyorsforgalmi útszakaszok (Program utak) vagyonkezelője és közútkezelője az ÁAK Zrt. lesz, míg az állami finanszírozásban megépített/megépítendő és üzemeltetett/üzemeltetendő gyorsforgalmi útszakaszok (nem program utak) vagyonkezelői joga az Útgazdálkodási és Koordinációs Igazgatósághoz (a továbbiakban: UKIG) kerül.

Az Aptv. jelen bekezdésének módosítása a fent említettek miatt több szempontból is indokolt.

A jövőben az ÁAK Zrt. vagyonkezelésébe tartozó mindenkori Program utak körének meghatározását célszerű, ha e törvény felhatalmazása alapján megalkotott rendeletben állapítja meg a Kormány és nem az Aptv. tartalmazza. Ezzel elkerülhető, hogy a Program utak körében bekövetkező bármilyen változás esetén (újabb útszakaszok Program úttá történő minősítése, egyes útszakaszok Program utak köréből történő kivonása) az Aptv. módosítása. Ezért a módosuló 3. § (4) bekezdés csupán utalást tartalmaz a Program utakat meghatározó külön jogszabályra. A külön jogszabály megalkotására a törvény 5. §-ának (2) bekezdése tartalmaz szabályozási felhatalmazást.

Az új struktúra alapján az ÁAK Zrt. nem a Nemzeti Autópálya Zártkörűen működő Részvénytársaságtól (a továbbiakban: NA Zrt.) veszi át a feladat ellátásához szükséges befejezetlen beruházásokat és ahhoz kapcsolódó jogokat, kötelezettségeket, hanem a Magyar Államtól akképpen, hogy - összhangban az államháztartásról szóló 1992. évi XXXVIII. törvény 109/F. §-a (2) bekezdésének b) pontjával - a Kincstári Vagyoni Igazgatósággal vagyonkezelési szerződést köt.

A korábbi (5) bekezdés hatályon kívül helyezésének indoka, hogy az NA Rt. eleget tett elszámolási kötelezettségének és a zárszámadási törvény rendelkezik az NA Zrt. hiteleinek Állami Adósságkezelő Központ által történő átvállalásáról.

Az új rendszer értelmében rendelkezni kell arról, hogy az NA Zrt. ellenérték fejében - ellenértéket az NA Zrt. átadott beruházásaihoz kapcsolódó hiteleinek állam általi átvállalása képez - és a Kincstári Vagyoni Igazgatósággal kötött szerződés keretében adja át a Program utakhoz kapcsolódó elkészülő és befejezetlen beruházásokat, illetve azok tartozékait.

A korábbi rendelkezés helyébe lépő bekezdés rögzíti, hogy az ÁAK Zrt. vagyonkezelési joga a Program utakra terjed ki - ideértve a befejezetlen beruházásokat, az elkészülő Program utakat és azok tartozékait és az azok alapját képező földrészleteket - és nem terjed ki a koncessziós szerződés keretében megvalósuló útszakaszokra.

A kincstári vagyonnal való gazdálkodásról szóló 58/2005. (IV. 4.) Korm. rendelet 8. §-ának (1) bekezdése szerint vagyonkezelési szerződés csak versenyeztetés útján köthető, amennyiben törvény vagy törvény felhatalmazása alapján kiadott jogszabály eltérően nem rendelkezik. Tekintettel arra, hogy a kialakítani kívánt új struktúra alapvető eleme, hogy a nem program utak esetében a vagyonkezelési jogokat az UKIG szerzi meg és ennek keretében ellátja a nem program utakhoz tartozó autópályákkal, autóutakkal, mint kincstári vagyontárgyakkal kapcsolatos nyilvántartási feladatokat, garanciális jelentőségű az eltérő szabályozást megállapító rendelkezés beiktatása. Ezzel összefüggésben természetesen az Útfenntartási- és fejlesztési célelőirányzathoz kapcsolódó feladatok szabályozásáról szóló 109/2003. (XII. 29.) GKM rendelet módosítása is folyamatban van.

A Ptk. 81. § (3) bekezdésében foglaltak szerint nem minősül üzleti titoknak az az adat, amelynek megismerését vagy nyilvánosságra hozatalát külön törvény közérdekből elrendeli. Ennek kíván eleget tenni a módosítás (5) bekezdése annak érdekében, hogy az ÁAK Zrt. a Program utakkal kapcsolatban létrejött dokumentációt (pl. építési szerződések, tervrajzok, bankgaranciák) - esetleges üzleti titoksértés veszélye és harmadik személyek hozzájárulása nélkül - teljes mértékben megismerhesse, és az azokra vonatkozó bizonyos információkat a kibocsátási tájékoztatóban nyilvánosságra hozhasson.

A 3. §-hoz

Az új struktúra területszerzésre vonatkozó koncepciója szerint a nem program utak építéséhez szükséges földterületek megszerzése az ÁAK Zrt. tevékenységi köréből leválasztásra kerül. Ezt a tevékenységet egy, az ÁAK Zrt.-től független gazdasági társaság fogja végezni. Erre tekintettel szükséges az Aptv. módosítása, amely szerint a földterületek megszerzésével kapcsolatos feladatokat az építtető mellett a Magyar Állam, mint tulajdonos megbízottja is jogosult ellátni.

A 4. §-hoz

Az új bekezdés beillesztésének indoka, hogy pontosítsa a korábbiakban kizárólag csak az adásvétel esetére rendezett, a nyomvonalon található földrészletek sorsát. [Az Aptv. korábbi 6. §-a (2) bekezdésének utolsó mondata.] A gyorsforgalmi út beruházása céljából megszerzett földrészlet tekintetében az új rendelkezés immár nem csupán az adásvétel, hanem a kisajátítás esetében is kimondja, hogy az az állam kincstári vagyonába kerül, amelyet a Kincstári Vagyoni Igazgatóság a gyorsforgalmi út építése céljából ellenérték nélkül az építtető vagyonkezelésébe ad.

Az 5. §-hoz

A bekezdés módosítását az utolsó mondat módosítása indokolja. A törvény 1. §-ában a hatósági eljárásokra - e törvényben foglalt eltérésekkel - alkalmazni rendelt, a Ket 45. §-ának (3) bekezdése a szakhatóság nyilatkozatának elmulasztása esetén alkalmazható következmények esetére eltérést nem enged. Ebben az esetben azonban - a Ket 13. §-ának (3) bekezdése alapján - az autópálya törvény nem tartalmazhat eltérő szabályozást.

A 6. §-hoz

Célkitermelőhely létesítésére a Magyar Bányászati Hivatalhoz kérelmet nem csak az építtető, hanem az építtetővel szerződéses jogviszonyban álló vállalkozó is benyújthat.

A 7. §-hoz

Ahogyan azt a 2. §-hoz fűzött indokolásban kifejtettük a jövőben az ÁAK Zrt. vagyonkezelésébe tartozó mindenkori Program utak körének meghatározását célszerű, ha e törvény felhatalmazása alapján megalkotott rendeletben állapítja meg a Kormány és - elkerülendő a törvény gyakori módosítást - nem az Aptv. tartalmazza.

A törvény záró rendelkezési közé ezért indokolt felvenni a Kormány részére - összhangban az Aptv. 3. §-ának (1) bekezdésében foglaltakkal, amely szerint a Kormány gondoskodik a gyorsforgalmi utak tervezéséhez és építéséhez szükséges pénzeszközökről - rendelet alkotásra adott felhatalmazó rendelkezést.

A 8. §-hoz

Az Aptv. 1. és 2. számú mellékletei néhol félreérthetően utalnak az egyes gyorsforgalmi útszakaszokra, illetőleg pontatlanul tartalmazzák az egyes útszakaszok kiinduló és végpontját jelentő kilométer szelvényeket. Az Aptv. mellékleteinek módosítását az említettek pontosítása indokolja. Ennek érdekében az M5 Szeged-Röszke autópálya a 2006. végéig megvalósítandó utak közé került, a 2007. végéig átadásra kerülő szakaszok közül kikerült a 10. számú főút fejlesztésének tervezett 8 km-es szakasza és az egyes kilométer szelvények már nincsenek feltűntetve a mellékletben.

-----STARTING---POINT---VEGE---

A 9. §-hoz

Az Aptv. 3. számú mellékletének hatályon kívül helyezését az Aptv. 3. §-ának (5) bekezdése helyébe lépő új rendelkezés indokolja.