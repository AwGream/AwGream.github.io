2002. évi IX. törvény indokolása

a gyermekek védelméről és a gyámügyi igazgatásról szóló 1997. évi XXXI. törvény módosításáról

-----STARTING---POINT---ALTALANOS--- 

A gyermekek védelméről és a gyámügyi igazgatásról szóló 1997. évi XXXI. törvény (a továbbiakban: Gyvt.) 1997. november 1-jén lépett hatályba. A Gyvt. azt a célt, hogy létrejöjjön a minden rászoruló gyermek védelmét és esélyegyenlőségét növelő intézményrendszer, valamint hogy érvényesüljenek a nemzetközileg is elfogadott szilárd értékek, fokozatosan valósítja meg.

A hatálybalépés óta eltelt időszak folyamatai azt igazolták, hogy a Gyvt. eredményesen szolgálja a gyermeki jogok érvényesülését, egy átlátható és ellenőrizhető gyermekvédelmi rendszer kiépülését, azonban a működés hatékonyságának növelése igényli a Gyvt. módosítását.

A Gyvt. módosításának fő irányai az alábbiakban összegezhetőek:

A helyettes szülői és nevelőszülői jogviszony mint foglalkoztatási viszony 1997-ben kormányrendeleti szinten nyert szabályozást. E kérdés szabályozási szintje nem felel meg a jogalkotásról szóló 1987. évi XI. törvénynek, amely előírja, hogy a munkaviszony alapvető kérdéseit törvényben kell szabályozni. Ezért vált szükségessé a helyettes szülői, illetve nevelőszülői jogviszony alapvető kérdéseinek törvényi szintű rendezése.

A szociális biztonság, illetve az önálló életkezdéshez szükséges méltányolható lakásigény realitása érdekében ugyancsak módosítást igényelnek a gyermektartásdíj megelőlegezésének és az otthonteremtési támogatásnak a szabályai.

A törvény a családok átmeneti otthonának ellátását is igyekszik hatékonyabbá tenni a várandós, illetve bántalmazott anyákra tekintettel.

Pontosítja továbbá a gyermeki jogok szabályait a Gyermek Jogairól szóló Egyezménnyel való maradéktalan összhang megteremtése érdekében. Meghatározza a speciális gyermekotthonok személyi és tárgyi feltételrendszerét, illetve az ott elhelyezett, nevelési felügyelet alatt álló gyermekek bírói kontroll melletti védelmét.

Differenciáltan szabályozza a gyermekvédelmi gondoskodás keretébe tartozó ideiglenes hatályú elhelyezés időtartamát.

Hangsúlyosabban érvényesíti a családból kiemelt gyermeket megillető helyettesítő gondozás során az örökbefogadást, illetve a nevelőszülői ellátási formát, amelynek érdekében megyei, illetve fővárosi gyermekvédelmi szakértői bizottságot hoz létre.

Megteremti a speciális szükségletű gyermekek nevelési felügyeletének jogi garanciáit.

Pontosítja az utógondozói ellátás feltételrendszerét.

Differenciálja a települési önkormányzatok feladatellátási kötelezettségét, egyértelműen meghatározza a gyámügyi eljárás szabályainak az államigazgatási eljárás szabályaitól való eltérését.

A törvény a fentiekben megfogalmazottakon túl az egységes jogalkalmazás elősegítése érdekében több kiegészítő, pontosító rendelkezést is tartalmaz.

A törvény alapvető célkitűzéseit és súlyponti kérdéseit az egyes konkrét rendelkezések az alábbiak szerint valósítják meg:

-----STARTING---POINT---RESZLETES---

Az 1. §-hoz

A törvény a Gyvt. személyi hatályát a Magyarországon élő magyar állampolgárságú gyermekek és fiatal felnőttek, továbbá a bevándorolt, valamint menekültként elismert személyek mellett kiterjeszti az Európai Szociális Kartát megerősítő országok jogszerűen itt tartózkodó gyermekeire is a rendkívüli gyermekvédelmi támogatást illetően. Pontosítja továbbá a nem magyar állampolgárságú gyermekek tekintetében megtehető intézkedések körét.

A 2. §-hoz

A Gyvt. az értelmező rendelkezések között összefoglalja azokat a normaszövegben később előforduló kifejezések tartalmát, amelyek kiemelkedő jelentőségűek, illetve használatuk eltér a más jogszabályban meghatározott tartalomtól. Az értelmező rendelkezések kiegészítése indokolt a rendszeres jövedelem, az intézmény, a működtető, a fenntartó, valamint a gyermekjóléti és gyermekvédelmi szolgáltató tevékenység fogalmának meghatározásával. Az ellátottak jogbiztonságát szolgálja az a változás, hogy minden szolgáltató tevékenység működési engedélyhez kötött.

A 3-6. §-hoz

A Gyvt. a gyermeki jogok érvényre juttatását fogalmazza meg. Egyes gyermeki jogok szabályozása azonban pontosítást igényel a Gyermek Jogairól szóló Egyezménnyel való maradéktalan összhang megteremtése érdekében, különös figyelemmel a speciális gyermekotthonban elhelyezett átmeneti vagy tartós nevelésbe vett gyermekek jogaira.

A 7. §-hoz

A gyermeki jogok védelmét, illetve a gyermeki jogok megismerését és érvényesítését segíti a törvényben megfogalmazott gyermekjogi képviselő, aki kiemelten kezeli a különleges, illetve a speciális szükségletű gyermekek gyermekjogi védelmét, illetve képviseli a gyermeket nevelési felügyelettel kapcsolatos eljárásban, figyelemmel a gyermeki jogok Európai Egyezményében megfogalmazott kívánalmakra is. A gyermekjogi képviselő olyan feladatot lát el, amely eddig nem szerepelt a gyámhivatal feladat- és hatáskörében.

A 8-9. §-hoz

A törvény célja, hogy kifejezze a gyermekjóléti és gyermekvédelmi rendszerben foglalkoztatottak megbecsülését, tevékenységük értékelését és elismerését. Ennek érdekében további tartalommal kell megtölteni a Gyvt. 15 §-ának (6) bekezdését, vagyis meg kell határozni azokat a személyeket, akik hivatalból közfeladatot látnak el, hogy megillethesse őket - a Büntetőtörvénykönyv 137. §-ának megfelelő - törvényi védelem. A törvény értelmében közfeladatot ellátó személy a családgondozó, az utógondozó a védelembe vétel, az utógondozás ellátása során, illetve a gyermek közvetlen ellátását végző gondozó, gyermekfelügyelő, és nevelőszülő.

A gyermekvédelmi rendszerben működő gyermekjóléti szolgálatnál, illetve gyámhatóságnál jelzéssel, illetve konkrét eljárás iránti kezdeményezéssel kell élni a gyermek veszélyeztetettségének megfelelő kezelése érdekében.

A 10-11. §-hoz

A pénzbeli ellátások megállapítása részben a települési önkormányzatok (rendszeres és rendkívüli gyermekvédelmi támogatás), részben a városi gyámhivatal (gyermektartásdíj megelőlegezése, otthonteremtési támogatás) feladata, amely a gyermekek vagy fiatal felnőttek szociális biztonságát, önálló egzisztenciáját szolgálja.

A törvény az általános rendelkezések között rögzíti a pénzbeli ellátások folyósításának szabályait, mert a Gyvt. jelenlegi szövege alapján - az önkormányzatok eltérő rendelkezése hiányában - az ellátást napra kell megállapítani, vagy megszüntetni és ezért országosan eltérő gyakorlat alakult ki.

A 12-13. §-hoz

A kiegészítő családi pótlék - a szülők érdemességétől és érdemtelenségétől függetlenül járó normatív alapú juttatás, amely támogatást - a jövedelmi feltételek fennállása esetén - minden gyermek részére külön-külön kell megállapítani. A törvény értelmében a támogatás tovább folyósítható a gyermek nagykorúvá válása után is addig az időpontig, ameddig a gyermek tanulói vagy hallgatói jogviszonyban áll, feltéve, hogy nincs tartásra köteles házastársa.

A rendkívüli gyermekvédelmi támogatás olyan gyermekes családoknak adható, amely rendkívüli élethelyzetbe került. A törvény kiemelten nevesíti a válsághelyzetben lévő várandós anyákat, akiket megillet a rendkívüli támogatás a gyermekének megtartása érdekében.

A 14-15. §-hoz

A gyermektartásdíj megelőlegezése mint szociálpolitikai jogintézmény kikerült a bíróságok hatásköréből és a gyámhivatali rendszerbe illesztve került ismételt újraszabályozásra.

A jogalkalmazói munkában sok volt a kezdeti bizonytalanság, figyelemmel a behajthatatlanság átmenetiségének, a részösszegű megelőlegezésnek, a megtérülés reménytelenségének, a nagykorú gyermeket megillető megelőlegezés feltételeinek egységes értelmezésére. A törvény mindezen jogalkalmazói problémák megoldásaképpen a jogi szabályozást egyértelműsíti.

Rögzíti továbbá a megelőlegezés felfüggesztésének és megszüntetésének eltérő és ezért elkülönülő okait, melynek értelmében megszüntetési okként kell szerepeltetni, ha a gyermeket átmeneti vagy tartós nevelésbe vették, vagy ha a nagykorú gyermek a középiskolai tanulmányait befejezte.

A 16-17. §-hoz

Az újraszabályozott otthonteremtési támogatás mint normatív pénzbeli ellátás a családi háttérrel nem rendelkező fiatal felnőtteket támogatja differenciált módon, melynek legmagasabb összege az öregségi nyugdíj mindenkori legkisebb összegének 50-szerese. A gyakorlati tapasztalatok alapján megállapítható, hogy figyelemmel a fiatal felnőttek meglévő vagyonára, a lakhatási körülmények megnehezülésére a jelenlegi mérték a jogalkotói szándék érvényesülését nem teszi lehetővé.

Ezért a törvény szigorúbb feltételek mellett a támogatás olyan mértékű emelését irányozza elő, hogy az 5 éven túli benntartózkodás esetén a támogatás mértéke érje el az 1 millió Ft-ot, vagyis az öregségi nyugdíj mindenkori összegének 60-szorosát. A törvény pontosítja továbbá, hogy a fiatal felnőtt készpénz vagyonába mit nem, illetve hogy a nevelésbe vétel időtartamába mit kell beszámítani.

A törvény a fogyatékos fiatal felnőttek tekintetében bővítené az otthonteremtési támogatás felhasználási lehetőségét is azzal, hogy a támogatás biztosítaná a fiatal felnőtt ellátását nyújtó a szociális igazgatásról és szociális ellátásokról szóló 1993. évi III. törvény (a továbbiakban: Szt.) hatálya alá tartozó bentlakásos szociális intézménybe fizetendő egyszeri hozzájárulást.

Az államot az elidegenítési tilalomból eredő polgári jogi jogviszonyban a Kincstári Vagyoni Igazgatóság képviseli.

A 18-22. §-hoz

A törvény pontosítja a személyes gondoskodást nyújtó ellátások igénybevételét, illetve ezen ellátások megszűnésének módjait. A Gyvt. fontos követelményként határozza meg a kérelmezők jogvédelmét, hiszen az ellátások igénybevételének fő szabálya az önkéntesség. A törvény szerint ezért, ha a jogviszonyt az intézményvezető intézkedése alapozza meg és az intézményvezető elutasító döntést hoz, vagy egyéb vitás kérdés merül fel, panasszal lehet fordulni a fenntartóhoz, amely szerv az államigazgatási eljárás általános szabályai alapján dönt a panasz kérdésében. Ha az intézményvezető a kérelmet teljesíti, a megállapodás megkötésére kerül sor, melynek kötelező elemeit szintén a törvény tartalmazza. Hasonlóan védelem illeti meg a megszüntetés esetén is a kérelmezőt, ha az intézmény vezetőjének meghozott döntését vitatja.

A 23-24. §-hoz

A gyermekjóléti alapellátás legfontosabb szolgáltatása az 1997. november 1-jétől kötelező feladatként nevesített gyermekjóléti szolgálat. Feladata sokrétű, a gyermekekkel kapcsolatos információk gyűjtése, az érintett szakemberek együttműködésének szervezése, a családok tájékoztatása, érdekeik érvényesítésének segítése, a hatósági intézkedések időbeni kezdeményezése, a gyermekek családjukba való visszahelyezésének támogatása. Emellett a törvény pontosan meghatározza a gyermekjóléti szolgálatnak a helyettes szülői hálózattal kapcsolatos feladatainak tartalmát, hogy ezen ellátási forma elterjedése felgyorsuljon, kiteljesedjen.

A törvény pontosítja a gyermekjóléti szolgáltatás megvalósulásának formáit, különös figyelemmel arra, hogy a mintegy 1600 gyermekjóléti szolgálat közül 900 egyszemélyes szolgálatként, illetve, hogy a fennmaradó mintegy 700 szolgálat jellemzően családsegítő szolgálat vagy más - gyermekek ellátását végző - intézmény önálló szervezeti és szakmai egységeként működik.

A törvény meghatározza a gyermekjóléti központ azon speciális feladatait, amely ellátások pályázati támogatással kiteljesedtek és amelyek jogszabályi hátterét nem a Gyvt., hanem alacsonyabb szintű szakmai rendelet teremtette meg.

A 25-28. §-hoz

A gyermekek napközbeni ellátásának és átmeneti gondozásának biztosításával - amely 1999. december 1-jétől kötelezi az önkormányzatokat - csökkenthetők a szociális indikációk, melyek gyakran a gyermek családjából való kiemelését eredményezik. A veszélyeztetettség megelőzésében nagy szerepet töltenek be a bölcsődék és a családi napközik. A bölcsődei intézményrendszer hosszú éveken keresztül visszafogottan fejlődött, új bölcsődék létrehozásáról nem is beszélhetünk. Eredményként könyvelhetjük el, hogy az utóbbi 10 év drasztikus intézménybezárásai megszűntek.

A kisebb településen egyre inkább családi napközi formájában szervezik meg a gyermekek napközbeni ellátását. A törvény egyértelműen szabályozza a családi napköziben vagy házi gyermekfelügyelet keretében nyújtott ellátást végző személyekkel szembeni követelményeket, mert a miniszteri szakmai rendelet szerint csak olyan személy kezdheti meg ezt a tevékenységet, aki a külön jogszabállyal meghatározott felkészítésen részt vett.

A házi gyermekfelügyelet keretében segítséget kell nyújtani az iskolai tanulmányok folytatásához, ha a gyermek magántanulói jogviszonyban áll, mintegy megelőzve a veszélyeztetettség egyik gyakori indikációját

A 29-35. §-hoz

A gyermekvédelmi reform tartalmi változást jelentett az anya-gyermek szálló esetében, amikor megteremtette jogi alapját a gyermekek és családok átmeneti otthonának meghatározásával. Az ellátás igénybevételének okai tipizálhatók, ezért a családoknak - a teljes körű ellátáson túl - speciális gondozást is biztosítani kell helyzetük megnyugtató rendezése érdekében.

Fontos, hogy ne váljanak az átmeneti otthonok a családok (különösen közműtartozás vagy rendezetlen lakáshitelek miatti) hajléktalanságának viszonylag egyszerű megoldási formájává, ezért a törvény rögzíti az ilyen okból bekerült családok kiléptetésének, kigondozásának megoldási módját. A törvény a gyermekek átmeneti otthonánál is fontosnak tartja a családias lakásotthonok létrejöttét, valamint azt, hogy az otthonok helyettes szülőket is foglalkoztathassanak.

A helyettes szülői hálózat ma még elenyésző. A törvény a velük szemben támasztott személyi és tárgyi feltételeket egyértelműen meghatározza összhangban a nevelőszülőkkel, illetve a hivatásos nevelőszülőkkel. A helyettes szülői tevékenységüket az e törvényben meghatározott helyettes szülői jogviszonyban végzik.

Szakmailag indokolt az átmeneti gondozáson belül ideiglenes gondozásként nevesíteni azon gyermekek ellátását, akik lakóhelyükről önkényesen eltávoztak és így ellátás, felügyelet nélkül maradtak. Ilyen esetekben a rendőrség a gyermekek ideiglenes ellátása érdekében az e feltételeket biztosító átmeneti otthonban helyezi el. Az ellátást követő lehetséges intézkedések sorát a Gyvt. jelenlegi szövege megfelelően rendezi.

A törvény a gyakorlati igények alapján az átmeneti gondozás időtartamát 12 hónapban határozza meg, amely 6 hónappal, szükség esetén a tanítási év végéig meghosszabbítható.

A 36-37. §-hoz

A megyei önkormányzatok többségében már a Gyvt. hatálybalépése előtt középtávra érvényes közgyűlési határozatokkal kezdték meg az intézményrendszer átalakítását, részben forráshátteret is biztosítva ehhez.

A törvény egyértelműsíti, hogy a gyermekvédelmi szakellátás keretében biztosított otthont nyújtó ellátás során milyen egészségi és személyiség állapotú gyermekeknek kell különleges ellátást, illetve speciális ellátást biztosítani. Ennek megfelelően a tartósan beteg, illetve fogyatékos, továbbá koruk miatt sajátos szükségletekkel bíró 3 év alatti gyermekeknek különleges ellátást, a súlyos pszichés vagy disszociális tüneteket mutató, illetve pszichoaktív szerekkel küzdő gyermekek számára kell speciális ellátást biztosítani. A gyermekek helyzetét folyamatosan figyelemmel kell kísérni, illetve a törvényben meghatározott megyei (fővárosi) gyermekvédelmi szakértői bizottság véleménye alapján évente felül kell vizsgálni.

Az otthont nyújtó ellátást elsősorban nevelőszülő, illetve ha ez nem lehetséges gyermekotthon, továbbá az Szt. hatálya alá tartozó fogyatékosok vagy pszichiátriai betegek otthona biztosítja mint gondozási hely.

A törvény a gyermekvédelmi szakellátásokon belül az otthont nyújtó ellátás mellett megkülönbözteti az utógondozói ellátást, amely ellátást nevelőszülő, gyermekotthon (utógondozó otthon), illetve lakhatást nyújtó külső férőhely is biztosíthatja a gyámhivatal határozata alapján.

A 38-40. §-hoz

A gyermekvédelmi szakellátás leghatékonyabb és egyben legkevésbé költséges formája a nevelőszülői ellátás, ahol a gyermekek, illetve a fiatal felnőttek közel egyharmada, 9000 fő él. A gyermekvédelmi struktúra átalakításában a gyermekek felének nevelőszülői családban történő elhelyezésével lehet számolni. A nevelőszülői hálózat kiteljesedése érdekében a törvény egyrészt nevesíti a gyermekek elhelyezését segítő megyei (fővárosi) gyermekvédelmi szakértői bizottságot, másrészt felhatalmazást ad a családi napközi, helyettes szülői és nevelőszülői képzés szakmai- és vizsgakövetelményeit meghatározó miniszteri rendelet megalkotására.

Figyelemmel arra, hogy a helyettes szülő, a nevelőszülő és a hivatásos nevelőszülő szakmai tevékenysége, a gyermekek teljes körű ellátásának kötelezettsége és alkalmazásuk feltételei egymáshoz nagyon hasonlóak, ezért jogviszonyuk mint speciális jogviszony került együttesen rendezésre. Ezen jogviszony megváltoztatása szakmailag indokolatlan.

A törvény annak érdekében, hogy a nevelőszülőnél vagy a hivatásos nevelőszülőnél nevelkedő gyermekek száma az egyes családoknál nagy megterhelést ne okozzon, a gyermeklétszám meghatározásánál figyelemmel kell lenni az utógondozói ellátásban nevelkedő fiatal felnőttek számára is.

A 41-43. §-hoz

Gyermekotthonok tekintetében a legfontosabb feladat a létszámcsökkentés - 40 férőhelyre -, valamint személyi és tárgyi feltételek fokozatos megteremtése.

A megyék ellátó rendszerében jelenleg alig működnek olyan intézmények, amelyek megfelelnek a különleges, illetve speciális szükségletű gyermekek igényeinek, pedig hosszú távon csak ilyen ellátást igénylő gyermekek bekerülésére számíthatunk. A törvény egyértelműen meghatározza, hogy a súlyos pszichés vagy disszociális tüneteket mutató, illetve pszichoaktív szerekkel küzdő gyermekek számára kell speciális gyermekotthont vagy a gyermekotthonok speciális csoportját működtetni.

A törvény emellett pontosítja a gyermekotthonok kiterjedt feladatait, különös figyelemmel a gyermek és szülője közötti kapcsolattartásra, illetve ennek hiányában az örökbefogadásra.

A 44-47. §-hoz

A törvény értelmében a megyei (fővárosi) önkormányzat feladatkörébe tartozó szolgáltatások egy részét a megyei (fővárosi) gyermekvédelmi szakértői bizottság, másik részét pedig a területi szakszolgálat útján látja el. A területi gyermekvédelmi szakszolgálatok a korábbi gyermek- és ifjúságvédő intézetek átalakításával jöttek létre. A korábbi hatósági jellegű funkciók helyett a szakszolgálat fő tevékenysége a szakellátási feladatokhoz kapcsolódó szolgáltatások biztosítása lett. A törvény a területi gyermekvédelmi szakszolgálat feladatkörében pontosítja az utógondozói ellátásban részesülő fiatal felnőttek „külső” albérleti férőhelyének szervezését, az ideiglenes gondozási feladatot ellátó szervek és személyek kijelölését, ügyeleti szolgálat, továbbá a megyei (fővárosi) gyermekvédelmi szakértői bizottság működtetését.

A 48. §-hoz

A törvény azokat az alapvető jogokat és kötelezettségeket rendezi, amelyek tartalommal töltik meg a helyettes szülői és nevelőszülői jogviszonyt, és ez idáig kormányrendeleti szinten nyertek szabályozást különös figyelemmel a nevelőszülői jogviszony létrejöttére, illetve megszűnésére, továbbá a nevelőszülői díjazásra, a végkielégítésre, a szabadságra, a jubileumi jutalomra.

A 49-50. §-hoz

A gyermekvédelmi gondoskodás mint speciális gyámhatósági (jegyzői és gyámhivatali) intézkedések rendszere arra épít, hogy a megfelelő helyi ellátások biztosításával a hatósági intézkedések aránya csökkenthető és biztosítható a családdal való hatékony együttműködés.

Az első - jegyzői hatáskörbe tartozó - gyámhatósági intézkedést a védelembe vétel jelenti, amely intézkedéssel együtt járó szociális munka a család problémáit komplexen kezeli. A jogintézmény működése és hatékonysága szorosan összefügg a gyermekjóléti szolgálatok kiépülésével, hiszen ők látják el az egyéni gondozási-nevelési terv alapján a családgondozást. A törvény pontosítja a védelembe vétel iránti intézkedés lehetőségét, amelyre több okból kerülhet sor, egyrészt vagy a gyermekjóléti alapellátások eredménytelensége, másrészt más hatóságok értesítése alapján. Azonban bármely okból került sor a védelembe vételre, tartalma, vagyis az egyéni gondozási-nevelési terv szerinti családgondozás azonos. E mellett a törvény szakmai hiányt pótol azzal, hogy meghatározza a védelembe vétel megszüntetési okait is, hosszabb gondozási időt biztosítva a bűncselekmény elkövetésével érintett fiatalkorúak részére.

Az 51-53. §-hoz

A védelembe vételt követő esetleges ideiglenes hatályú intézkedés, az ideiglenes hatályú elhelyezés mintegy 4 ezer gyermeket érint, ha fennáll a súlyos veszélyeztetettség miatti ellátatlanságuk. A törvény felülvizsgálja a Gyvt.-ben meghatározott 30 napos elintézési határidőt, és javaslatot tesz a differenciált szabályozásra, figyelemmel az ideiglenes elhelyezés mihamarabbi (30 napon belül) megszüntetésére, a nevelésbe vétel megalapozott meghozatalára vagy/és a perindítások (60 napon belüli) kezdeményezésére, valamint a külföldi állampolgárságú gyermekek hosszabb időtartamú (több éves) elhelyezésére.

A külföldi állampolgárságú gyermekek ideiglenes hatályú elhelyezésével kapcsolatos hatáskört a törvény szerint a fővárosi V. kerületi gyámhivatal gyakorolja, összhangban azzal is, hogy ezen gyermekek hosszabb távú elhelyezését minisztériumi fenntartású gyermekotthonok biztosítanák.

Az 54-55. §-hoz

A nevelésbe vétel a családból való kiemelést elrendelő közigazgatási döntés, amely egyidejűleg jelent gyermekelhelyezést és gyámrendelést. A gyermekek helyzetét a gyámhivatal évente felülvizsgálja. Ezen intézkedés évente több ezer gyermeket érint. Az átmeneti nevelésben élő gyermekek száma 1998-ban 16 ezer fő, a tartós nevelésben élők száma 4 ezer fő. A törvény ezért pontosítja az átmeneti és tartós nevelésbe vétel feltételrendszerét, pontosan meghatározva annak felülvizsgálatát is.

A törvény még nagyobb hangsúlyt fektet a tartós nevelésbe vétel mellőzésére és a gyermekek örökbefogadására, vagyis arra, hogy ha a szülő gyermeke örökbefogadásához az örökbefogadó személyének és személyi adatainak ismerete nélkül járul hozzá, a gyermek mihamarabb örökbefogadó szülőhöz kerüljön. Ennek gyorsítása érdekében a törvény 6 hétben határozza meg azt az időt, amíg a vér szerinti szülő ezen jognyilatkozatát visszavonhatja, figyelemmel a szülő szülés okozta pszichés állapotára.

A családjából kiemelt gyermek helyzetének rendezésére folyamatos, célirányos szakmai tevékenységet kell folytatni az egyéni elhelyezési terv szerint. A tartós nevelésbe vett gyermekeknél az elsődleges cél a mihamarabbi örökbefogadás.

Az 56. §-hoz

A törvény a gyermekvédelmi gondoskodás keretébe tartozó új hatósági intézkedésként nevesíti a nevelési felügyeletet. Ezen intézkedésre kizárólag a speciális gyermekotthonban elhelyezett átmeneti vagy tartós nevelésbe vétel ideje alatt kerülhet sor, ha a gyermek egészségi vagy pszichés állapotának zavara következtében olyan magatartást tanúsít, amely saját vagy mások életére, testi épségére jelentős veszélyt jelenthet vagy közvetlen és súlyos veszélyt jelent.

A törvény a nevelési felügyelettel kapcsolatos államigazgatási, illetve az azt követő bírósági jóváhagyási eljárásra lényegesen rövidebb határidőket fogalmaz meg, hiszen a gyámhivatal a nevelési felügyeletről nyolc napon belül határoz, amely határozat ellen fellebbezésnek helye nincs. A bíróságtól a határozat jóváhagyását három napon belül lehet kérni, és a bíróság szintén a kérelem benyújtásától számított 15 napon belül határoz a nevelési felügyelet fenntartásáról vagy megszüntetéséről. A nevelési felügyelet törvényben rögzített feltételrendszere megfelel az Emberi Jogok Európai Egyezményének is, hiszen a nevelési felügyelet mint intézkedés törvényen alapul és biztosított a bírói kontroll megléte is.

A nevelési felügyelet szükségességét havonta felül kell vizsgálni, amely felülvizsgálatnál - hasonlóan a családból kiemelt gyermek elhelyezéséhez - fontos szerepet kap a már említett megyei (fővárosi) gyermekvédelmi szakértői bizottság véleménye.

Az 57. §-hoz

A gyermek elhelyezési jogköre a gyámhivatalt illeti meg. Az elhelyezés során a gyermeket elsősorban örökbefogadó szülőnél, nevelőszülőnél, vagy ha ez nem lehetséges gyermekotthonban, továbbá fogyatékosok és pszichiátriai betegek otthonában lehet elhelyezni. Az elhelyezés során több szempontra kell figyelemmel lenni, így többek között a testvéreivel való együttes elhelyezésre, vallási vagy lelkiismereti meggyőződésére.

A gyámhivatal hatósági döntését a megyei (fővárosi) gyermekvédelmi szakértői bizottság segíti, amely bizottság legalább 3 tagból, illetve a speciális szükségletű gyermekek vizsgálata esetén legalább 5 tagból áll. A bizottság tagjai közé ki kell jelölni gyermekorvost, gyermek-szakpszichológust, szociális munkást, továbbá pszichiátert, illetve gyógypedagógust. A hatósági döntést megelőzően elhelyezési értekezletet kell összehívni, ahol széles körű társadalmi és szakmai kontroll mellett alakítják ki a gyermek egyéni elhelyezési tervére vonatkozó javaslatokat.

A törvény meghatározza továbbá a gyermek gondozási helye megváltoztatásának feltételeit is. A törvény ettől megkülönbözteti a családjogi, illetve más törvényekben is nevesített tartózkodási helyet, melynek kérdésében a gyermek részére kirendelt gyám dönt a gyámhivatal utólagos jóváhagyásával.

Az 58-64. §-hoz

A gyermekvédelmi gondoskodásban élő gyermekek gyámságára vonatkozó Gyvt. rendelkezéseket differenciáltan kell szabályozni, amelynek során indokolt eltérően rendezni a gyermekotthon vezetője, vagy a nevelőszülő által ellátott gyámi feladatok tartalmát. Ennek megfelelően a nevelőszülő csak akkor lesz a gyermek vagyonának a kezelője, ha kérésére erre a gyámhivatal felhatalmazta. Ezzel szemben a gyermekotthon vezetői a teljes gyámságot (gondozás, nevelés, törvényes képviselet, vagyonkezelés) látnák el, akiket már az ún. gyámi képzés során erre fel is készítettünk. 1999-ben 250, jellemzően pedagógus otthonvezető vett részt a fenti akkreditált képzésben.

A törvény szűkíti a gyámként kirendelt gyermekotthon vezető, illetve nevelőszülő jogkörét a nevelési felügyelettel kapcsolatos eljárás során, mert ebben az eljárásban a gyermeket elsősorban a megyei (fővárosi) gyámhivatalban működő gyermekjogi képviselő képviselheti, vagyis a kirendelt gyám nem járhat el a vélelmezhető érdekellentétre figyelemmel.

A gyám alkalmassága a közalkalmazotti jogviszony egyik eleme, amelynek megléte a munkáltató felelőssége. A gyakorlatban jogbizonytalanságot eredményez a közalkalmazotti jogviszony és a gyámság összefüggéseinek szabályozatlansága, különösen a gyám feladatellátását, a gyámság megszüntetését illetően. Ezért hasonlóan a nevelőszülői jogviszonyhoz indokolt szabályozni mind a munkáltató, mind a gyámhivatal tekintetében a feladatellátással kapcsolatos értesítési kötelezettséget.

A törvény egyértelműsíti, hogy milyen esetekben kell hivatásos gyámot kirendelni, különös figyelemmel a szülő gyermeke ismeretlen személy általi örökbefogadásához való hozzájáruló nyilatkozatára.

A 65. §-hoz

A gyámhivatal a nevelésbe vétel megszűnése, vagy megszüntetése után legalább egy évi időtartamra elrendeli a gyermek, vagy fiatal felnőtt utógondozását, melynek keretében többek között segítséget kapnak önálló életük megszervezéséhez, a családba való visszailleszkedéshez. A törvény megteremti a Gyvt. a gyámügyi eljárás, valamint a szakmai rendelet összhangját abban a kérdésben, hogy ki és hogyan látja el az utógondozás széles körű feladatait.

A 66. §-hoz

A gyámhivatal - akár az utógondozással egyidejűleg - elrendelheti a fiatal felnőttek utógondozói ellátását, ha létfenntartását önállóan biztosítani nem tudja, vagy nappali tagozaton tanulmányokat folytat, illetve a szociális intézménybe felvételét várja. Sem a Gyvt., sem a végrehajtási rendeletek nem tartalmaznak arra vonatkozóan szabályozást, hogy melyek az elbírálási szempontok „a létfenntartás önálló biztosítása” jövedelmi, anyagi hátterének helyes értelmezéséhez. A törvény ezt a szakmai hiányt pótolja. E mellett szövegpontosítást a törvény abban a tekintetben jelent, hogy egyértelműsíti az utógondozói ellátás megszűnésének okait, annak feltételrendszerét.

A 67-69. §-hoz

A gyermekjóléti és gyermekvédelmi feladatok ellátását részben a települési önkormányzatok, részben a megyei, fővárosi önkormányzatok biztosítják, melynek során külön kell rendezni a megyei jogú városok eddigi rendezetlen feladatellátását a szakellátás rendszerében.

Indokolt az önkormányzatok feladatmegosztását a település lakosságszámától függően differenciálni - hasonlóan az Szt.-hez - figyelemmel az intézményes formában történő feladatmegoldásokra, különösen a bölcsőde és a gyermekek és családok átmeneti otthona tekintetében. Az önkormányzati társulások létrejöttével az intézményhálózat kiteljesedhet, ami azt eredményezheti, hogy a bölcsődék száma nem csökkenne, a gyermekek és családok átmeneti otthonának száma megduplázódhatna, illetve a gyermekjóléti szolgáltatások területén kialakulhatnának a nagyobb városokban az általános és speciális szolgáltatást nyújtó gyermekjóléti központok. (A 10 ezer lakosságszám feletti helyi - települési és fővárosi kerületi - önkormányzatok száma 158, a 20 ezer lakosságszám feletti önkormányzatok száma 82, a 30 ezer lakosságszám feletti önkormányzatok száma 59, a 40 ezer lakosságszám feletti önkormányzatok száma 45.)

A törvény a helyi önkormányzat feladataként nevesíti azon átfogó értékelés elkészítését, amely a gyermekjóléti és gyermekvédelmi feladatok ellátására vonatkozik. Ezen értékelést a képviselő testületnek, illetve a közgyűlésnek meg kell tárgyalnia.

A törvény rögzíti a kiépülő módszertani intézményekre vonatkozó alapvető szabályokat is. Kétféle módszertani intézményt ismer, egyrészt a megyei gyámhivatal által kijelölt intézményt, másrészt a szociális és családügyi miniszter által kijelölt országos, vagy regionális hatáskörrel működő módszertani intézményt. Ez utóbbi elsődleges feladata, hogy segítséget nyújtson a sajátos szolgáltatási területek országos módszertanának kialakításában. Mindkét intézménytípus esetén a kijelölés öt évre szól, ez többször megismételhető.

A 70-72. §-hoz

A gyermekvédelmi ellátórendszer része minden olyan - állami és nem állami - szolgáltató, amely meghatározott szolgáltatások nyújtására működési engedéllyel rendelkezik. Ezért a Gyvt-ben - összhangban a működési engedélyre vonatkozó kormányrendelettel - nem csupán a nem állami szervek működési engedélyeiről kell rendelkezni, hanem - kiegészítve a jelenlegi szabályozást - az állami, önkormányzati szervekre vonatkozóan is, illetve valamennyi gyermekjóléti és gyermekvédelmi szolgáltató tevékenységre is, így az egy személyes gyermekjóléti szolgálatra, az önálló helyettes szülőre is.

A törvény változást hoz a gyermekjóléti alapellátást nyújtó intézmények működésének engedélyezése terén is, amely feladatkört a kijelölt városi, fővárosi kerületi önkormányzat jegyzőjéhez telepít azzal, hogy ezen hatáskörét a külön kormányrendeletben meghatározott településekre kiterjedően is ellátja megegyezve a gyámhivatalok illetékességi területével.

A 73-74. §-hoz

A törvény pontosítja, illetve kiegészíti a szociális és családügyi miniszter, valamint a Nemzeti Család- és Szociálpolitikai Intézet feladatkörét, különös figyelemmel a regionális és módszertani feladatokra, az országos gyermekvédelmi szakértői bizottságokra, valamint az országos örökbefogadási nyilvántartás működtetésére.

A 75. §-hoz

Újrafogalmazásra kerül a Család- és Gyermekvédelmi Tanács feladatköre is, különös figyelemmel a családpolitikát, illetve a gyermekvédelmet érintő jogszabályok, koncepciók véleményezésére. A törvény nagy szakmai igényként rögzíti az Országos Szakértői Névjegyzék létrehozását. A pályázat útján felvehető szakértők részt vehetnek többek között az intézmények szakmai ellenőrzésében, programok értékelésében, gyámügyi és gyermekvédelmi eljárásban. A névjegyzékbe az vehető fel, aki büntetlen előéletű, a külön jogszabályban meghatározott felsőfokú végzettséggel vagy felsőfokú képesítéssel és 5 éves gyakorlattal rendelkezik, továbbá szakterületének elismert képviselője. A névjegyzékbe való felvétel 5 évre szól, amely többször megismételhető.

A 76. §-hoz

A törvény pontosítja az intézmények fenntartójának feladatait, különös figyelemmel a szakmai és pénzügyi ellenőrzés tartalmára. A fenntartónak évente egy alkalommal értékelni kell a szakmai munka eredményességét, illetve a szakmai program végrehajtását. A szakmai munka eredményességét különösen a névjegyzékben szereplő szakértő által készített szakértői vélemény, az intézmény által készített beszámoló, illetve a megyei gyámhivatal szakmai ellenőrzése alapján értékeli.

A 77-83. §-hoz

A Gyvt. a hatósági és a szolgáltató tevékenység szétválasztásával egyidejűleg a gyámhatósági feladatokat megosztja a települési önkormányzat jegyzője és a gyámügyi és gyermekvédelmi ügyintéző (gyámhivatal) mint gyámhatóságok között.

A speciális szakmai felkészültséget igénylő ügyek kerültek a városi, fővárosi kerületi gyámhivatalokhoz. A jellemzően felügyeleti és ellenőrzési feladatok kerültek a megyei, fővárosi, mint másodfokú gyámhivatalokhoz.

A törvény pontosítja a megyei gyámhivatalok feladatkörét a működési engedélyek tekintetében, illetve rögzíti a fővárosi V. kerületi gyámhivatal hatáskörét a külföldi állampolgárságú gyermekek ideiglenes hatályú elhelyezésében. E mellett a törvény változást hoz a gyermekjóléti alapellátást nyújtó intézmények működése engedélyezésének feladatkörében is. Jelenleg az engedélyezést az intézmény székhelye, telephelye szerinti települési önkormányzat jegyzője végzi. E szabályozás gyakran illetékességi problémákat vet fel, a saját fenntartású önkormányzati intézmények működésének engedélyezése és ellenőrzése során. E problémát a törvény úgy oldja meg, hogy az alapellátást nyújtó intézmények működésének engedélyezését a kijelölt városi, fővárosi kerületi önkormányzat jegyzőjének hatáskörébe telepíti.

A 84-91. §-hoz

A gyakorlati tapasztalatok alapján további pontosítást igényelnek azon illetékességi szabályok, melyek az egyes gyámügyekben az általános eljárási szabályoktól való eltérést határozzák meg, vagyis az e körbe tartozó ügyek körét bővíteni indokolt, így különösen a családi jogállás rendezésénél, gondnok kirendelésénél, perindításoknál és örökbefogadásnál.

Titkolt terhesség esetén bármelyik családok átmeneti otthonának be kell fogadnia a várandós anyát, és az örökbefogadási eljárásra a gyermek születési helye szerinti gyámhivatal az illetékes.

A törvény továbbá pontosítja azokat az eljárási szabályokat a pártfogói felügyelettel kapcsolatos eljárásban, amelyek az általános államigazgatási szabályoktól eltérnek, így különösen a tárgyaláson való meg nem jelenés következményeire, illetve a környezettanulmány készítése tekintetében.

Kiemelten fontos annak rögzítése is, hogy a megyei (fővárosi) gyermekvédelmi szakértői bizottság mellett ki kell kérnie a Közoktatási törvény szerinti szakértői és rehabilitációs bizottság, illetve nevelési tanácsadó véleményét, valamint kikérheti a törvényben nevesített más szerv, illetve személy véleményét is.

A 92-95. §-hoz

A Gyvt. az ellátásra való jogosultság szempontjából garanciális jelleggel fogalmazza meg a személyiségi jogok védelmét, melynek végrehajtását részben a 235/1997. (II. 17.) Korm. rendelet, részben „a gyermekeink védelmében” elnevezésű nyilvántartási rendszer szolgálja. A törvény egyértelműen megfogalmazza ezen nyilvántartási rendszerben is a célhoz kötött adatgyűjtést. Meghatározza továbbá a külföldi állampolgárságú gyermekek, valamint a veszélyeztetett gyermekek tekintetében vezethető nyilvántartásokat és azok adattartalmát.

A 96-99. §-hoz

A törvény a gyermek és fiatal felnőttek érdekeire figyelemmel az Szt.-től függetlenül rögzíti az ellátásokért fizetendő térítési díjat, melynek során különbséget tesz intézményi és személyi térítési díj között. A törvény bővíti, illetve más okból tartja indokoltnak a gyermekek napközbeni ellátása keretében biztosítandó normatív étkezési kedvezmény feltételrendszerét, amellyel a rászorult gyermekek étkeztetése ingyenessé válhat. Meghatározza továbbá azt is, hogy a gyermekétkeztetés itt rögzített szabályait kell alkalmazni a közoktatás nevesített intézményeiben.

A 100-101. §-hoz

A törvény pontosítja, hogy mikor nem állapítható meg a családból kiemelt gyermek tekintetében gondozási díj, hiszen fő szabályként az átmeneti vagy tartós nevelésbe vett gyermek, illetve utógondozói ellátásban részesülő fiatal felnőtt gondozásához az járul hozzá, aki a Csjt. rendelkezése értelmében a gyermek tartására köteles.

A 102. §-hoz

A törvény egyértelműsíti, hogy az önkormányzatoknak a gyermekjóléti és gyermekvédelmi intézményrendszerüket fokozatosan, de legkésőbb 2003. december 1-jéig kell átszervezniük megfelelve a szakmai jogszabályban rögzített személyi, tárgyi feltételeknek.

A 103. §-hoz

Több terület vonatkozásában is bővül a Kormánynak, illetve a szociális és családügyi miniszternek adott felhatalmazások köre, egyrészt az örökbefogadást elősegítő magánszervezetek tevékenységének szabályozása tekintetében, a család és gyermekvédelmi közvetítői eljárás részletes szabályainak meghatározásában, másrészt az Országos Szakértői Névjegyzék eljárási kérdéseiben, a családi napközi és a nevelőszülői szakmai és vizsgakövetelmények meghatározásában, valamint a család és gyermeki jogok biztosa feladatának és működésének meghatározásában.

-----STARTING---POINT---VEGE---

A 104-107. §-hoz

A törvény megfelelő időt kíván biztosítani arra, hogy az önkormányzatok, illetve a gyámhivatalok a kötelező feladataikat megfelelően elláthassák, arra felkészülhessenek, ezért a fokozatos hatályba léptetés elvének megfelelően jelöli meg a határidőket.

A törvény a záró rendelkezések között módosítja az örökbefogadás és a gyámság kérdésében a Családjogi törvényt, a fiatalkorúak pártfogó felügyelete kérdésében a Büntetések és intézkedések végrehajtásáról szóló törvényerejű rendeletet, a szervezeti és szakmai tekintetben önálló intézményegységek vonatkozásában a Közoktatási törvényt.