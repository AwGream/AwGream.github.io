2011. évi XCVII. törvény indokolása

az Európai Unió és tagállamai, másrészről a Koreai Köztársaság közötti Szabadkereskedelmi Megállapodás kihirdetéséről

Általános indokolás

A Megállapodás az első szabadkereskedelmi megállapodás, amelyet az Európai Unió (továbbiakban: EU) egy ázsiai partnerrel hoz létre. A Megállapodás minden korábbi uniós szabadkereskedelmi megállapodásnál szélesebb körű piacnyitási vállalásokat tartalmaz: az Európai Unió és a Koreai Köztársaság (továbbiakban: szerződő Felek) az ipari és mezőgazdasági termékek kereskedelmét terhelő vámok döntő többségét eltörlik.

A Megállapodás célja a szerződő Felek közötti áru- és szolgáltatáskereskedelem, a befektetések és a kormányzati beszerzési piacok liberalizálása, a közvetlen külföldi befektetések ösztönzése, a kereskedelem akadályainak felszámolása, a verseny előmozdítása a két fél gazdaságában, a szellemi tulajdonjogok védelmének és a fenntartható fejlődésnek az elősegítése.

A Megállapodást a szerződő Felek 2010. október 6-án írták alá. A Megállapodás által lefedett szakterületek döntő többsége (például árukereskedelmi vámcsökkentés) az EU kizárólagos kompetenciájába tartozik. A Megállapodás ezen részeinek ideiglenes alkalmazásához elegendő a Megállapodásnak az Európai Parlament (továbbiakban: EP) és az Európai Unió Tanácsa(továbbiakban: Tanács) részéről történő jóváhagyása. Az EP 2011. február 17-én hozzájárulását adta a Megállapodáshoz. A szerződő Felek szándéka szerint a Megállapodás 2011. július 1-től ideiglenesen hatályba lép.

A Megállapodás tagállami hatáskörbe tartozó kérdéseket is érint, ezért a Megállapodásnak az EU tagállamok is részes felei. A tagállami kompetenciába tartozó kérdések miatt a Megállapodást minden EU tagállam parlamentjének is ratifikálnia kell. A Megállapodás ezt követően léphet véglegesen hatályba. Így a végleges hatályba lépés több évig is eltarthat.

A Megállapodásnak az EU gazdaságára gyakorolt hatásáról az Európai Bizottságnak (továbbiakban: Bizottság) megbízásából készült tanulmány szerint a Megállapodás pozitív hatással jár az EU gazdaságára a bővülő kereskedelmi forgalom, a növekvő beruházások, illetve a fogyasztók számára elérhető bővülő termékválaszték következtében.

A Megállapodás új lehetőséget teremt a magyar és a dél-koreai kereskedelmi és beruházási kapcsolatok fejlesztéséhez. A vám- és a nem vám jellegű korlátozások megszűnésével a magyar gazdasági szereplők elsősorban a következő területeken növelhetik Koreába irányuló exportjukat: mezőgazdasági termékek és élelmiszerek, borok, vegyipari termékek, gépek, elektronikai cikkek, gépjárművek és ezek alkatrészei. A Megállapodás hatására növekedhet a magyar beszállítók termékei iránti kereslet egyrészt a Magyarországon letelepedett koreai vállalatok bővülő kereslete, másrészt egyes nagy európai exportőrök (Németország) bővülő koreai exportja következtében. A kereskedelmi kapcsolatok bővülésén túl a Megállapodás a befektetői kapcsolatokat is javíthatja Magyarország és Dél-Korea között. A Megállapodásnak a földrajzi eredetjelzőket védő rendelkezései számos magyar hungarikum (pálinka, téliszalámi) számára nyújt védelmet a hasonló néven forgalmazott hamisítványokkal szemben. A nem vámjellegű korlátozások lebontásával növekedhet a magyar gyógyszergyártó cégek koreai exportja. A magyar szempontból érzékenységet jelentő importtermékek esetében (gépjárművek, szórakoztató elektronikai termékek) a vámokat az EU csak átmeneti időszak után bontja le, így megfelelő időt hagyva a magyar gazdasági szereplők részére az alkalmazkodáshoz.

Részletes indokolás

Az 1. §-hoz

A jelen Megállapodás tartalmát tekintve a nemzetközi szerződésekkel kapcsolatos eljárásról szóló 2005. évi L. törvény 7. § (1) bekezdés a) pontja értelmében törvényhozási tárgykört érintő szabályokat tartalmaz, ezért a Megállapodás kötelező hatályának elismerésére az Országgyűlésnek kell felhatalmazást adnia.

A 2. §-hoz

A Megállapodást a nemzetközi szerződésekkel kapcsolatos eljárásról szóló 2005. évi L. törvény 9. §-a értelmében törvénnyel szükséges kihirdetni.

A 3. §-hoz

A szabadkereskedelmi megállapodás létrehozására irányuló tárgyalásokra a Tanács 2007. április 23-án adott felhatalmazást a Bizottság. A Megállapodás aláírására nyolc tárgyalási forduló eredményeként 2010. október 6-án került sor. A Megállapodás ideiglenes alkalmazásának céldátuma 2011. július 1.

A Megállapodás minden korábbi uniós szabadkereskedelmi megállapodásnál szélesebb körű piacnyitási vállalásokat tartalmaz. A Megállapodás II. fejezete alapján az ipari és a mezőgazdasági termékek kereskedelmét terhelő vámok 98%-át a szerződő Felek öt év alatt eltörlik. A fennmaradó vámok (néhány agrártermék kivételével) hosszabb átmeneti idővel szűnnek meg.

A Megállapodás III. fejezete egy védintézkedési klauzulát tartalmaz, mely lehetővé teszi bármelyik fél számára, hogy a piaca védelmével éljen abban az esetben, ha a vámcsökkentés következtében a másik féltől beáramló import olyan mértékben megnő, hogy az a hazai ipari termelést veszélyezteti. Ebben az esetben az érintett fél megállíthatja a vámcsökkentést vagy visszaállíthatja a korábbi vámszintet.

A Megállapodás IV. és V. fejezete keretében Dél-Korea konkrét fegyelmeket vállal a műszaki, illetve állat- és növényegészségügyi előírások kereskedelem korlátozó hatásainak csökkentésére, illetve európai szabványok alkalmazására a gépjárművek, az elektronikai termékek, a gyógyszerek és egészségügyi termékek területén.

A Megállapodás új piacrajutási lehetőségeket teremt a szolgáltatások kereskedelmére és a beruházásokra (VII. fejezet), a tőkemozgásokra (VIII. fejezet) és a közbeszerzésekre (IX. fejezet) vonatkozó korlátozások oldásával. Rendelkezéseket tartalmaz a szellemi tulajdonjogok oltalmára (X. fejezet), valamint a verseny előmozdítására (XI. fejezet). A Megállapodás XII. fejezete fegyelmeket tartalmaz a szabályozási környezet átláthatóságára vonatkozólag, XIII. fejezete a fenntartható fejlődéssel kapcsolatos szabályokat rögzít, például a munkaügyi és környezetvédelmi előírások tekintetében.

A Megállapodás XIV. fejezete a WTO vitarendezési mechanizmusánál hatékonyabb és gyorsabb vitarendezési rendelkezéseket tartalmaz a kötelezettségvállalások érvényesítésére, amely alapján a vitás ügyek rendezése legfeljebb 120 napot vesz igénybe.

A Megállapodás EU általi ideiglenes alkalmazásához szükséges, hogy a Megállapodás megkötéséhez az EP egyetértését adja, illetve megszülessen a védintézkedés alkalmazásáról szóló Uniós végrehajtási rendelet. Az EP 2011. február 17-én hozzájárulását adta a Megállapodáshoz és a védintézkedési rendelethez is. Ezzel az EU részéről biztosított a Megállapodás 2011. július 1-től való ideiglenes alkalmazása. A Megállapodás végleges életbe lépéséhez azt minden egyes EU tagállamnak is ratifikálnia kell, ami egyes országokban több éves folyamat is lehet.

A 4-5. §-hoz

Ez a törvény a 2-3. § kivételével a kihirdetését követő napon lép hatályba. A törvény a 2. és 3. §-a a Megállapodás 15.10. cikk (2) bekezdésben meghatározott időpontban lép hatályba. A Megállapodás 15.10. cikk (5) (a) bekezdése értelmében a Megállapodást ideiglenesen alkalmazni kell az azt követő hónap első napjától, amikor az EU és a Koreai Köztársaság értesítették egymást a vonatkozó eljárásaik befejezéséről. A 15.10. cikk (5) (b) bekezdése értelmében a szerződő Felek értesítik egymást, hogy a Megállapodás mely rendelkezései nem alkalmazhatók ideiglenesen. A Megállapodás 15.10. cikk (2) bekezdés értelmében a Megállapodás 60 nappal azt követően lép hatályba, hogy a szerződő Felek írásbeli értesítést cserélnek arról, hogy teljesítették a vonatkozó jogi követelményeket és eljárásokat, vagy a szerződő Felek megegyezése szerinti más napon. Ennek oka, hogy a Megállapodás aláírására, ratifikálására, illetve jóváhagyására a szerződő Felek által alkalmazandó alkotmányos vagy belső jogi szabályokkal és eljárásokkal összhangban kerül sor. A Megállapodás hatályba lépésének naptári napját, valamint a (2) és (4) bekezdésekben meghatározott időpontok naptári napját a külpolitikáért felelős miniszter annak ismertté válását követően a Magyar Közlönyben közzétett egyedi határozattal állapítja meg.