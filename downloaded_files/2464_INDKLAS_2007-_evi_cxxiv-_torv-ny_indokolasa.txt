2007. évi CXXIV. törvény indokolása

a termőföldről szóló 1994. évi LV. törvény módosításáról

-----STARTING---POINT---ALTALANOS--- 

A termőföldről szóló 1994. évi LV. törvény (a továbbiakban: Tft.) módosításának elsődleges célja az, hogy két önálló törvényben kerüljenek szabályozásra

a) a termőföld tulajdonjogának megszerzésével, ellenőrzésével, a termőföld használatával, a birtokösszevonási célú önkéntes földcserével, a földhasználati nyilvántartással, valamint

b) a termőföld hasznosításával, a földvédelemmel, a talaj védelmével és a gyümölcsültetvény telepítésének engedélyezésével, nyilvántartásával

kapcsolatos kérdések.

A b) pontban foglalt területek (a hatályos Tft. V. és VI. fejezete) kiemelésre kerülnek a Tft.-ből, és a termőföld védelméről szóló önálló törvényben kapnak helyet.

Két önálló törvény megalkotását az indokolja, hogy a termőföld védelmével kapcsolatos kérdések önálló törvényben történő szabályozása nagyobb teret enged annak, hogy idővel sor kerülhessen a szakmai szempontokból történő jogszabályi felülvizsgálatokra. Önmagában abból a tényből, hogy a Tft. szűkebb értelemben vett tárgyi hatálya a termőföldre, mint jogilag körülhatárolt, specifikus ingatlanra terjed ki, nem következik az, hogy a termőfölddel kapcsolatos jogszabályi rendelkezések egy törvényen belül kapjanak helyet.

A törvény tartalmilag nem változtatja meg a tulajdonszerzésre és a haszonbérletre vonatkozó szabályokat, beleértve az elővásárlási és előhaszonbérleti jog gyakorlására vonatkozó rendelkezéseket. A törvény csupán a földhasználati nyilvántartás vezetésére, mint hatósági nyilvántartásra vonatkozó eljárási szabályok szakmai felülvizsgálatát tartalmazza.

-----STARTING---POINT---RESZLETES---

Az 1. §-hoz

Mivel a földvédelmi és talajvédelmi szabályok kiemelésre kerülnek a Tft.-ből és önálló törvényben kerülnek elhelyezésre, a Tft. tárgyi hatálya megváltozik. A módosítás ezért szűkíti a törvény hatályát, egyúttal pontosítja a hatályos törvény azon rendelkezését, amely az építésügyi hatóságnak a mező-, erdőgazdasági művelés alatt álló belterületi földre vonatkozó építésügyi igazgatási igazolására vonatkozik.

A 2. §-hoz és 5. §-hoz

A törvény értelmező rendelkezései között - az egységes jogalkalmazás érdekében - pontosításra került a mező-, erdőgazdasági művelés alatt álló belterületi föld fogalom-meghatározása, továbbá az ingatlanügyi hatóság által vezetett földhasználati nyilvántartás és a föld használatával összefüggésben nyújtott költségvetési támogatás igénybevétele közötti viszonyra vonatkozó rendelkezés.

A 3. §-hoz

A termőföldről szóló törvény hatálybalépését megelőzően lehetőség volt arra, hogy jogi személyek is termőföld tulajdonhoz jussanak. Ezek jellemzően szövetkezetek voltak, amelyek a későbbiek során sok esetben átalakultak szervezeti változással gazdasági társasággá. Az átalakulással a jogutód jogi személyeknek a törvényi tilalom miatt nem vezették át az ingatlan-nyilvántartásban a tulajdonjogukat. Ezt a joghézagot szünteti meg a módosítás.

A 4. §-hoz

Az Alkotmánybíróság 2007. szeptember 24-én a 394/B/2005. AB határozatával megállapította, hogy a termőföldre vonatkozó elővásárlási és előhaszonbérleti jog gyakorlásának részletes szabályairól szóló 16/2002. (II. 18.) Korm. rendelet (a továbbiakban: Korm. r.) 1. § (3) bekezdése alkotmányellenes, ezért azt 2008. március 31. napjával megsemmisíti.

Az Alkotmánybíróság indokolása szerint:

„Az elővásárlási jog és annak gyakorlása általános szabályait a Ptk. tartalmazza (373. §). A Ptk. rendelkezéseit mind a szerződéses, mind a jogszabályon alapuló elővásárlási jogra alkalmazni kell [373. § (6) bekezdés]. Az elővásárlási jog érvényesülését biztosító rendelkezés, hogy az eladónak az általa elfogadott ajánlatot az elővásárlásra jogosultakkal közölnie kell. A Ptk. főszabály szerint az ingatlanra - beleértve a termőföldet és a tanyát is - fennálló elővásárlási jog jogosultja számára az ajánlat írásban történő megküldését írja el ő [373. § (1) bekezdés, 365. § (3) bekezdés].

Az írásos nyilatkozat hatályosságához az is szükséges, hogy az a másik félhez megérkezzék [214. § (1) bekezdés]. Az eladó az ajánlat közlése alól csak akkor mentesül, ha az értesítés a jogosult tartózkodási helye vagy más körülményei miatt rendkívüli nehézséggel vagy számottevő késedelemmel járna [373. § (1) bekezdés]. Ez utóbbi rendelkezés értelmében is csupán az érintettek tekintetében mellőzhető az ajánlat megküldése (a kialakult gyakorlatról lásd Legfelsőbb Bíróság PK 9. számú állásfoglalását).

A Ptk.-hoz képest speciális szabályokat állapít meg a Tft., amely a termőföld és tanya tekintetében - törvény eltérő rendelkezése hiányában - további elővásárlási jogokat állapít meg és meghatározza a joggyakorlás sorrendjét (10. §), valamint felhatalmazza a Kormányt a termőföldre vonatkozó elővásárlási és előhaszonbérleti jog gyakorlása részletes szabályainak megállapítására [90. § (1) bekezdés e) pont].”

„Az Alkotmánybíróság megállapította: sem a Ptk., sem Tft. nem adott felhatalmazást a Kormánynak arra, hogy a Ptk. alapján fennálló elővásárlási jog eseteire is kiterjedően szabályozza az elővásárlási jogok jogosultjainak - kizárólag hirdetményi úton történő - értesítését. Az Alkotmánybíróság álláspontja szerint abban az esetben, ha a törvény pontosan megjelölt tárgykörök további szabályozásár a hatalmazza fel a Kormányt, akkor köteles a felhatalmazás keretei között maradni [lásd 9/2003. (IV. 3.) AB határozat, ABH 2003, 89, 113-114.]. Az Alkotmánybíróság szerint a Korm. r. támadott szabálya azzal, hogy a Ptk. alapján fennálló elővásárlási jogok eseteiben új rendelkezést állapít meg az ajánlat közléseként kizárólagosan hirdetményi közzététel előírásával, túlmegy a végrehajtási jogszabály számára biztosított kereteken, ezért a Tft.-ben megállapított elővásárlási jogok vonatkozásában - a jogosultak nagy száma és tartózkodási helyének ismeretlensége miatt - ésszerűnek tekinthető szabályozás ellenére is, formai okból alkotmányellenes.

A magyar jogforrási rendszerben - a jogforrási hierarchia elvének megfelelően - az egyszer már törvényben szabályozott jogviszonyok átalakítása, megváltoztatása (...) csak törvénnyel történhet” [53/2001. (XI. 29.) AB határozat, ABH 2001, 414.]. Mivel a kifogásolt rendelkezés a Ptk. hatálya alá tartozó esetek tekintetében eltér az ajánlat közlésére vonatkozó, a Ptk. fentiekben ismertetett előírásaitól, ezért - tartalmát tekintve is - az Alkotmány 35. § (2) bekezdésébe ütközik.”

Ha a Korm. r. 1. § (3) bekezdése hatályát veszti, a termőföld tulajdonosának nem lesz lehetősége arra, hogy az ajánlatot a polgármesteri hivatal hirdetőtábláján kifüggesztéssel tegye közzé, hanem a Ptk. szabályai szerint a sok esetben több száz jogosulttal kellene írásban közölnie az ajánlatot.

Az alkotmányellenesség megszüntetése érdekében a rendelkezés kiegészíti a termőföldről szóló 1994. évi LV. törvény 10. §-át egy új bekezdéssel, amely a kormányrendelet 1. § (3) és (5) bekezdésében foglaltakat beépíti a törvénybe.

E szerint termőföld vagy tanya eladása (haszonbérbe adása) esetén, amennyiben e törvény, valamint a Ptk. alapján törvényes elővásárlási (előhaszonbérleti) jog áll fenn, a termőföld, tanya tulajdonosának az ingatlanra vonatkozó vételi (haszonbérleti) ajánlatot hirdetményi úton kell az elővásárlásra (előhaszonbérletre) jogosulttal közölnie. Ez a rendelkezés nem vonatkozik a Nemzeti Földalapba tartozó termőföldek tekintetében gyakorolható elővásárlási (előhaszonbérleti) jogra. Ezzel megszűnik az alkotmányellenesség, mivel törvény fogja rendezni a Ptk.-tól eltérő - az ajánlat közzétételére vonatkozó - szabályt. E szabályozási kör azonban a Nemzeti Földalapba tartozó termőföldre nem terjed ki, mert arra külön törvények (a Nemzeti Földalapról szóló 2001. évi CXVI. törvény és az állami vagyonról szóló 2007. évi CVI. törvény) vonatkoznak.

Az alkotmányellenesség megszüntetése érdekében szükség van a termőföldről szóló 1994. évi LV. törvény 90. § (1) bekezdés e) pontjának módosítására, azért, hogy a törvény ne csak a Tft., hanem a Ptk. alapján fennálló elővásárlási és előhaszonbérleti jog gyakorlásának részletes szabályai megállapítására hatalmazza fel a Kormányt.

A 6. §-hoz

A törvény rögzíti a földhasználati nyilvántartásba bejegyzett adatok közhitelességét. Eszerint a földhasználati nyilvántartás az érintett földrészlet használatára vonatkozóan bejegyzett adatokat hitelesen tanúsítja és az ellenkező bizonyításáig a földhasználati nyilvántartásba bejegyzett adatról vélelmezni kell, hogy az a valóságnak megfelel. A közhitelesség megteremtésével biztosítható az, hogy a földhasználati nyilvántartásból szolgáltatott úgynevezett földhasználati lap teljes körűen nyilvános legyen.

A 7. §-hoz

A törvény pontosítja a földhasználati nyilvántartás rendeltetését, tartalmát. Új szabályozás, hogy a földhasználati bejelentési kötelezettség teljesítésének kezdő időpontjaként a törvény nem a földhasználati szerződés megkötésének időpontját jelöli meg, hanem a használat kezdetét. Erre azért van szükség, mert a felek a szerződésben - annak keltezésétől függetlenül - jövőre nézve is megállapodhatnak a földhasználat kezdő időpontjáról, azaz a szerződés létrejötte és a használat kezdete eltérhet egymástól. Továbbá arra figyelemmel, hogy a földhasználati nyilvántartás a tényleges földhasználatra vonatkozó adatokat tartalmazza, indokolatlan fenntartani azt a szabályozást, miszerint a bejelentési kötelezettség teljesítésére előírt határidő a földhasználati szerződés létrejöttétől kezdődik.

Ezen túl a földhasználati bejelentési kötelezettségre vonatkozó szabályokat a tulajdonosok, illetőleg a földhasználók vonatkozásában a törvény egységesítette, mivel indokolatlan fenntartani azt a szabályozást, mely szerint a szerződésen alapuló földhasználat esetében csak az 1 hektár területnagyságot meghaladó földrészletek esetében kell a földhasználatot bejelenteni, míg azt a tulajdonost, aki maga használja a termőföldjét, azaz nem engedte át más részére a használat és a hasznosítás jogát, minden négyzetméterre vonatkozóan bejelentési kötelezettség terhel.

A törvény egyértelműen rögzíti, hogy a földhasználati bejelentésnek a külön jogszabályban [184/1999. (XII. 13.) Korm. rendelet] meghatározott formanyomtatványon kell eleget tenni, melyet a használatba adó tulajdonosnak (haszonélvezet fennállása esetén haszonélvezőnek) is alá kell írni. Nem kell azonban a földhasználati bejelentési adatlap a nyilvántartásba vételhez abban az esetben, ha jogszabály alapján kötelező írásba foglalni a szerződést. Ebben az esetben a bejelentéshez elegendő a szerződés egy eredeti példányát benyújtani az ingatlanügyi hatósághoz. Ezzel tehermentesítésre kerülnek a szerződő felek, hiszen megszűnik az a szabályozás, hogy a szerződés megkötése mellett a nyilvántartásba való bejegyzés érdekében külön bejelentési adatlapot is kitöltsenek.

A bejelentési kötelezettség megsértése esetén alkalmazandó földhasználati bírság összegénél a törvény - a hatályos szabályozással ellentétben - egységes számítási módot határoz meg, egyúttal megállapítja a minimálisan kiszabható bírságtételt. Ennek oka, hogy a határidőre önkéntesen meg nem fizetett földhasználati bírság adók módjára behajtandó köztartozásnak minősül, melyet az adóhatóság az adózás rendjéről szóló 2003. évi XCII. törvény (Art.) alapján hajt be. Az Art. alapján az adóhatóság jelenleg csak az 5000 forintot meghaladó tartozás esetén folytatja le a végrehajtási eljárást. Így az ennél kisebb mértékű bírságok esetében, ha a kötelezett önként nem teljesít, a bírság behajtására nincs lehetőség. Mindezek alapján a bírság minimális összege a külön jogszabály (azaz az Art.) által meghatározott, a legkisebb behajtható köztartozás összege lehet.

Minthogy a földhasználati nyilvántartás részletes szabályairól szóló 184/1999. (XII. 13.) Korm. rendeletből a törvény hatályba lépésével egyidejűleg hatályát vesztik a bírságolásra vonatkozó rendelkezések, a törvény rögzíti az ezekre vonatkozó eljárási szabályokat.

A törvény - kiegészítve - fenntartja azt a törvényi vélelmet, miszerint ha a földhasználó személyére vonatkozó bejelentés nem érkezett az ingatlanügyi hatósághoz, úgy a termőföld használójának a tulajdonost kell tekinteni. A kiegészítés arra az esetre vonatkozik, hogy ha a földrészleten haszonélvezet áll fenn, úgy bejelentés hiányában a haszonélvezőt kell földhasználónak tekinteni.

A törvény a bírság megfizetésére vonatkozó kötelezettség vonatkozásában közös használat esetén, vagy közös tulajdonban álló ingatlan esetében bevezeti az egyetemleges felelősséget.

A 8. §-hoz

A törvény megszünteti a bejelentési kötelezettség elmulasztásához fűződő két súlyos szankciót. Nevezetesen azt, hogy a polgári jog szabályai szerint egyébként érvényesen megkötött földhasználati szerződés érvénytelenné váljon csupán azért, mert a földhasználó nem tett eleget a bejelentési kötelezettségének. A nyilvántartásba vétel ugyanis nem konstitutív hatályú, azaz nem a bejegyzés keletkezteti a földhasználó jogosultságát, hanem a szerződés. A törvény emellett kiiktatja azt a rendelkezést, miszerint a földhivatalnak értesítenie kell az ügyészt, ha tudomására jut, hogy a földhasználatot nem jelentették be. A gyakorlat bebizonyította, hogy az ismételten kiszabható földhasználati bírság elegendő eszköznek mutatkozik a bejelentés kikényszerítésére.

A törvény megszünteti a földhasználati nyilvántartás korlátozott nyilvánosságát, vagyis azt, hogy csak a tulajdonos és a földhasználó, továbbá a költségvetési kapcsolattal összefüggő ügyben a hatóságok kaphassanak adatot a földhasználati nyilvántartásból. A törvény alapján a földhivatal a hatóságok részére feladataik ellátásához ingyenesen, mások részére díjfizetés ellenében szolgáltat földhasználati lapot. [A díjtételeket és az adatszolgáltatás módját a 184/1999. (XII. 13.) Korm. rendelet tartalmazza.] A nyilvánosság kizárólag a 187/1999. (XII. 13.) Korm. rendeletben részletezett földhasználati lapra terjed ki, nem terjed ki a bejegyzést szolgáló okiratokra.

A 9-10. §-hoz

Az ingatlan-nyilvántartási eljáráshoz hasonlóan a földhasználati nyilvántartási eljárásban is bevezetésre kerül az igazgatási szolgáltatási díj, mely a földhivatalok működőképességének biztosítását szolgálja.

A törvény a földhasználati bejelentéssel érintett földrészletek száma szerint differenciáltan határozza meg a díj mértékét.

A törvény szerint az illetéket felváltó díj az ingatlanügyi hatóság bevételét képezi.

A törvény tartalmazza a díjfizetés módját, a díj visszatérítésének esetét, továbbá rögzíti, hogy amennyiben a díjfizetés hiányában az ingatlanügyi hatóság mégis lefolytatja az eljárást, a meg nem fizetett díj adók módjára behajtandó köztartozásnak minősül. Ennek szabályozására azért van szükség, mert a földhasználati nyilvántartásra is a közigazgatási hatósági eljárás és szolgáltatás általános szabályairól szóló 2004. évi CXL. törvény (a továbbiakban: Ket.) rendelkezései az irányadóak. A Ket. pedig úgy rendelkezik, hogy az igazgatási szolgáltatási díj meg nem fizetése esetén a hatóság csak megszüntetheti, de nem köteles megszüntetni az eljárását.

A 11-12. §-hoz

A törvény a birtokösszevonási célú önkéntes földcserére vonatkozó szabályozásnál csupán egy pontosító jellegű módosítást tartalmaz. Egyértelműsíti, hogy az önkéntes földcserére vonatkozó eljárásban a résztvevőnek a közhiteles ingatlan-nyilvántartásba bejegyzett személyeket kell tekinteni.

A törvény pontosította továbbá a Tft. alcímét, tekintettel arra, hogy az alcím alatt szereplő rendelkezések nem tartalmaznak speciális szabályokat állami tulajdonra.

-----STARTING---POINT---VEGE---

A 13. §-hoz

A törvény értelemszerűen hatályon kívül helyezi a Tft. mindazon rendelkezését, melyek az önálló törvényben helyet kapó földvédelmi és talajvédelmi szabályokat, illetőleg ezekkel kapcsolatos felhatalmazó rendelkezéseket tartalmaznak.

A törvény egyúttal felhatalmazást ad a földhasználati nyilvántartásból való adatszolgáltatásra vonatkozó igazgatási szolgáltatási díj mértékének és a díjfizetés részletes szabályainak miniszteri rendeletben történő megállapítására. Erre azért van szükség, mert az illetékekről szóló 1990. évi XCIII. törvény szerint az igazgatási szolgáltatási díjakat miniszteri rendeletben kell szabályozni.