1994. évi VII. törvény indokolása

egyes iparjogvédelmi és szerzői jogi jogszabályok módosításáról

-----STARTING---POINT---ALTALANOS--- 

1. A szellemi tulajdon különböző formáival védett szellemi alkotások, műszaki, gazdasági eredmények, teljesítmények jelentősége napjainkban - a technikai fejlődés gyorsuló előrehaladásával - egyre növekszik. Az áruk és a szolgáltatások értékében mind nagyobb arányt képviselnek a találmányokban és más műszaki alkotásokban, a védjegyekben és egyéb árujelzőkben, a szerzői művekben és a hozzájuk kapcsolódó teljesítményekben megtestesülő szellemi értékösszetevők. E szellemi értékek megfelelő jogi védelme nélkül megbénulna a műszaki fejlődés, talaját vesztené a szerzői alkotómunka, és lehetetlenné válna a fogyasztók tájékozódása és választása a kulönböző áruk, szolgáltatások közt.

Nemzetgazdaságunk alapvető érdeke - mind a nemzetközi gazdasági kapcsolatok kiegyensúlyozott fejlődése, mind a hazai alkotó és innovációs tevékenység ösztönzése szempontjából -, hogy jogunk megfelelő szintű védelmet nyújtson a szellemi tulajdon körébe tartozó javak jogosulatlan elsajátításával szemben. A szellemi tulajdon védelmének - azaz az iparjogvédelemnek és a szerzői jognak - korszerű és a nemzetközi követelményekkel összhangban álló szabályozására tehát feltétlenül szükség van.

A megfelelő szabályozás csupán hosszabb távon, átfogó reform keretében alakítható ki. Egyes nemzetközi kötelezettségvállalásaink azonban sürgetően követelik meg az iparjogvédelmi és szerzői jogi szabályaink részleges módosítását. Az egyes iparjogvédelmi és szerzői jogi jogszabályok módósításáról szóló törvényjavaslat (a továbbiakban: javaslat) e változtatásokat tartalmazza. A javaslat elfogadása sem teszi ugyanakkor halaszthatóvá az átfogó felülvizsgálatot, csupán az annak során elvégzendő feladatok mennyiségét csökkentheti.

2. A javaslat alapvetően két nemzetközi kötelezettségünk teljesítésére irányul.

Egyrészt eleget kíván tenni az Amerikai Egyesült Államok és a Magyar Köztársaság kormányai közt létrejött, a szellemi tulajdonra vonatkozó, átfogó kétoldalú megállapodásnak. A megállapodást a kormányok képviselői 1993. szeptemberében írták alá.

Másrészt a javaslat az Európai Közösségek irányában vállalt egyik kötelezettségünk teljesítését is lehetővé teszi. A Magyarország és az Európai Közösségek, valamint az azok tagállamai között létrejött, társulást létrehozó Európai Megállapodás 65. cikke és XIII. melléklete előírják, hogy Magyarországnak - a megállapodás hatálybalépésétől számított öt éven belül - csatlakoznia kell az előadóművészek, a hangfelvételt előállítók és a műsorsugárzó szervezetek védelméről szóló, 1961. évi Római Egyezményehez. Az egyezmény 26. cikke értelmében a csatlakozás előfeltétele, hogy a csatlakozó állam belső joga összhangban álljon az egyezményben foglalt rendelkezésekkel.

3. A javaslat rendelkezései a nemzetközi jogfejlődés más eredményeit is tükrözik. Több ponton figyelembe veszik az Általános Vám- és Kereskedelmi Egyezmény (GATT) Uruguay-i Fordulója során a szellemi tulajdon kereskedelemmel összefüggő kérdéseiről készített egyezmény tervezetét, az ENSZ iparjogvédelmi és szerzői jogi ügyekre szakosított szervezete, a Szellemi Tulajdon Világszervezete keretei közt előkészítés alatt álló nemzetközi megállapodások tervezeteit (az egyik az irodalmi és művészeti művek védelméről szóló Berni Uniós Egyezményt egészítené ki a szerzői jog nemzetközi védelmi szintjét emelő jegyzőkönyvvel, a másik az előadóművészek és a hangfelvétel-előállítók jogi védelmét illetően irányoz elő nemzetközi jogegységesítést).

Tekintettel van továbbá a javaslat arra, hogy az Európai Megállapodás 67-68. cikkei előírják, hogy jogszabályainkat közelíteni kell a Közösség jogszabályaihoz, s hogy a megállapodás 65. cikke ezt az általános jogharmonizációs kötelezettséget az iparjogvédelem és a szerzői jog területén külön is, a szellemi tulajdon védelmi szintjére vonatkozó speciális szabályként is meghatározza. Ezért a javaslat - a maga keretei közt - az európai iparjogvédelmi és szerzői jogi integráció hatályos és hatálybalépés előtt álló szabályait (az e területen kiadott vagy előkészített rendeleteket, irányelveket és létrejött nemzetközi egyezményeket) is figyelembe veszi, azokkal harmonizáló szabályozást alakít ki.

4. A javaslat nem szorítkozik csupán az amerikai-magyar megállapodás teljesítéséhez, illetőleg a Római Egyezményhez való csatlakozásunk lehetővé tételéhez szükséges módosításokra, hanem - mintegy megelőlegezve az átfogó újrakodifikálást - tartalmazza azokat a jogtechnikailag könnyen elvégezhető változtatásokat is, amelyek végrehajtására feltétlenül és minél előbb szükség van.

5. A javaslatban előirányzott jogszabályváltozások közül jelentőségénél fogva ki kell emelni a találmányok szabadalmi oltalmáról szóló 1969. évi II. törvénynek (a továbbiakban: Szt.) azokat a módosításait, amelyek a gyógyszerek, a vagyi termékek és az élelmiszerek közvetlen termékoltalmát vezetik be, mégpedig ún. átmeneti szabadalmi oltalom biztosításával együtt, illetve, amelyek a szabadalmakra adható kényszerengedélyek hatályos szabályozását korszerűsítik.

A szerzői jog területén a javaslat fő iránya az ún. szomszédos jogok védelmének újraszabályozása. Szomszédos - a szerzői joggal szomszédos - jogoknak az előadóművészeket, a hangfelvétel-előállítókat és a rádió-, illetve televízió-szervezeteket a teljesítményeik felhasználásával kapcsolatban megillető jogokat nevezik. E jogok megfelelő szintű védelmének biztosítása nélkül napjainkban már elképzelhetetlen a szerzői művek gazdaságos, zavartalan felhasználása; a szóban forgó előadói, gazdasági, szervezési, műszaki és egyéb teljesítmények azonban önmagukban is védelemre érdemes értéket képviselnek. A jogi védelem hiányában nem lenne biztosított az e területen működő szervezetek, személyek befektetéseinek gazdaságos megtérülése, ami hosszabb távon a kultúra, az irodalmi, tudományos és művészeti tevékenység válságához vezethetne.

A javaslat ezért a hatályos - meglehetősen szétszórt - szabályozást meghaladva egységesen és korszerűen, a nemzetközi követelményeknek megfelelően szabályozza a szomszédos jogok védelmét.

A szerzői jogról szóló 1969. évi III. törvény (a továbbiakban: Szjt.) módosításai közül még a szerzői vagyoni jogok védelmi idejének - a szerző halálától számított - ötven évről hetven évre történő felemelése érdemel kiemelést.

6. A közvetlen termékoltalom bevezetésével összefüggő kérdések rendkívül összetettségére és kiemelkedő gazdasági súlyára figyelemmel szükséges a javasolt szabályozás hátterének felvázolása, a főbb gazdasági, nemzetközi és jogi megfontolások ismertetése.

A gyógyszerekre, a vegyi úton előállított termékekre és az élelmiszerekre vonatkozó találmányok szabadalmi oltalmára a szabadalmi jog kialakulásától kezdve a legtöbb ország speciális rendelkezéseket alkotott. Amíg ugyanis gépekre és egyéb mechanikai úton előállított készülékekre, berendezésekre, tárgyakra - előállítási módjuktól függetlenül - természetszerű a szabadalom engedélyezése, addig a kémiai szerkezeti képlettel ábrázolható vegyületek esetében különbség tehető a vegyület - vagyis a termék - és az előállítására szolgáló eljárás szabadalom esetében - a szabadalmi oltalom a szabadalom jogosultja számára a termékkel kapcsolatban biztosít mindenki mással szemben érvényesülő monopolhelyzetet; az oltalom, a szabadalmi kizárólagos jog bárkivel szemben érvényesíthető, aki a terméket előállítja, illetve forgalomba hozza, függetlenül attól, hogy termékhez milyen eljárással jutottak. A második esetben a szabadalmas csupán az adott termék egy bizonyos előállítási eljárását monopolizálhatja;mivel a termék, a vegyület nem védett, nem zárhat el másokat attól, hogy azt a szabadalomtól eltérő eljárással előállítsák, s az így nyert terméket forgalomba hozzák. Ez az ún. eljárási szabadalmi rendszer, amelynek gyakori kiegészítő elve az, hogy - noha a termék nem állhat védelem alatt - az eljárásra adott oltalom kiterjed az eljárással közvetlenül előállított termékre. E jogi megoldást közvetett termékoltalomnak nevezik, mivel a termék csak a szabadalmazott eljáráson keresztül, ahhoz kötődően részesül oltalomban, s az így nyert kizárólagos jog is csupán azokkal szemben érvényesíthető, akik a szabadalmazott eljárással gyártják a terméket. Azokkal szemben, akik a szabadalmazott eljárástól eltérő módszert alkalmaznak az előállítás során, a közvetett termékoltalom alapján sem lehet fellépni. (A közvetett termékoltalom tehát nem zárja ki annak jogi lehetőségét, hogy egy adott terméket más, független, ún. kerülő eljárással állítsanak elő.)

A világon elsőként elfogadott angol (1624.), amerikai (1790) és francia (1791) szabadalmi törvények ugyan még nem rendelkeztek külön a kémiai találmányokról, a joggyakorlat azonban Franciaországban és az Amerikai Egyesült Államokban mindvégig, Angliában pedig átmeneti (1919-1949) megszakítással biztosította a vegyi termékek oltalmát.

Ezzel szemben a német jogfejlődés 1877-ben a kémiai találmányoknak az eljárásokra szorított oltalmazhatóságából indult ki, idővel kiegészítve azt a közvetett termékoltalom lehetőségével.

Az 1960-as évektől kezdve a csupán eljárási oltalmat ismerő fejlett ipari országok is fokozatosan áttértek a közvetlen termékoltalom rendszerére, amit elsősorban a multinacionális gyógyszeripari cégek szorgalmaztak.

Egy-egy új gyógyszer kifejlesztésének költségei ugyanis olyan hatalmas - többszáz millió USD - összeget érnek el, hogy a verseny szempontjából elviselhetetlenné vált a fejlesztési ráfordítások megtérülését veszélyeztető, az eljárási szabadalmi rendszerben legálisan folytatható, párhuzamos - „kerülő” eljáráson alapuló - gyártás. Az áttérés irányában hatott az európai szabadalmi integráció kialakulása is: az európai szabadalmak engedélyezésére 1973-ban létrejött Müncheni Egyezmény ugyanis előírta, hogy bármilyen találmányra adható szabadalom (feltéve persze, hogy megfelel az oltalmazhatósági kritériumoknak), függetlenül attól, hogy a technika mely területére esik, s hogy eljárásra vagy termékre vonatkozik-e.

A volt KGST tagállamai és a fejlődő országok azonban az 1980-as években sem követték a fejlett ipari országok szabadalmi jogfejlődését; a termékoltalom elismerése - bizonyos ideológiai megfontolások mellett - elsősorban a hazai ipar protekcionista védelme, a gyógyszerexport szinten tartása és az olcsó gyógyszerellátás biztosítása érdekében váratott magára.

Magyarországon az 1896-ban hatályba lépett első szabadalmi törvény óta hagyományosan érvényesül a vegyi termékek, a gyógyszerek és az emberi, illetőleg állati élelmezésre szolgáló termékek kizárása az oltalomból. A hatályos jogszabály az eljárással közvetlenül előállított termék oltalmának biztosításával az ún. közvetett termékoltalomra ad lehetőséget. Ezzel összhangban álló rendelkezések határolják el egymástól a vegyi és nem vegyi úton előállított termékeket, továbbá írják elő a bizonyítási teher megfordulását, ha vita merül fel valamely termék előállítási eljárása tekintetében.

A termékoltalom magyarországi bevezetésének kérdése régóta vitatott. Az átállással szembeni aggály alapja, hogy a hazai ipar szakembereinek álláspontja szerint a magyar gyógyszeripar és vegyipar fejlettségének szintje, különösen pedig a tőkehiány még nem teszi lehetővé a túlzott monopóliumnak tekinthető termékoltalom bevezetését. A megfelelő felkészülésre módot adó, nemzetközileg is elfogadott átmeneti időszak nélkül a termékoltalom bevezetésének következményeként az ipart - ezen keresztül a magyar gazdaságot és társadalmat - érő hátrányok közt e vélemények a fizetésképtelenséget, a munkanélküliséget, a magasabb import árakat és az alacsonyabb exportnyereséget említették meg.

A külföldi tapasztalatok (pl. Olaszország) viszont azt mutatják, hogy a közvetlen termékoltalom bevezetése nem tette tönkre a hazai gyógyszer- és vegyipart, sőt ellenkezőleg, növelte vonzerejét a külföldi cégek beruházásai és a korszerű technológiák átadása számára.

A nemzetközi szabadalmi jogi szempontok mindenképpen a termékoltalom bevezetése mellett szóltak, s szólnak ma is.

Magyarország - összhangban az Európai Megállapodás azonos tárgyú rendelkezéseivel - már az ún. ideiglenes megállapodásban (annak 35. cikkében és az ahhoz fűzött nyilatkozatban) kötelezettséget vállalt arra, hogy 1996. végéig kérni fogja az európai szabadalmak engedélyezéséről szóló Müncheni Egyezményhez való csatlakozását. Magyarország ugyanakkor - az erre szabott határidő lejárta folytán - nem veheti igénybe a termékoltalom bevezetésére a Müncheni Egyezmény 167. cikkének (2) és (3) bekezdésében megállapított átmeneti időszak kedvezményét, ezért legkésőbb csatlakozásával egyidejűleg be kell vezetnie a gyógyszerek, a vegyi termékek és az élelmiszerek oltalmát. A csatlakozásnak ugyanis - ezzel ellentétes fenntartás lehetőségének hiányában - feltétele, hogy a nemzeti jog összhangban álljon a Müncheni Egyezménynek a szabadalmazható találmány fogalmára vonatkozó rendelkezéseivel.

Európai jogharmonizációs kötelezettségeinken kívül fontos szempontként hozható fel a termékoltalom bevezetése mellett az ezen a területen kibontakozó nemzetközi jogegységesítés is. A Szellemi Tulajdon Világszervezete keretei közt már hosszabb ideje előkészítés alatt áll az a nemzetközi egyezmény, amely több kérdésben egységesítené a tagállamok szabadalmi jogát. az egyezmény tervezete összességében a termékoltalom bevezetését irányozza elő. Hasonló rendelkezéseket tartalmaz az az egyezménytervezet is, amelyet az Általános Vám- és Kereskedelmi Egyezmény (GATT) ún. Uruguay-i Fordulója során dolgoztak ki a szellemi tulajdon védelme tárgyában.

A javaslat tehát a termékoltalom bevezetésével teljesíti az európai szabadalmak engedélyezéséről szóló Müncheni Egyezményhez való csatlakozásunk egyik - legfontosabb - feltételét, s elébe megy bizonyos (megkötés előtt álló) multilaterális szabadalmi jogi, illetve szellemi tulajdoni megállapodások várható követelményeinek is.

A termékoltalom elismerését, meghonosítását azonban az Amerikai Egyesült Államokkal kötött kétoldalú megállapodásunk teljesítése teszi közvetlenül szükségessé és elodázhatatlanná. E megállapodás az átmenet mikéntjét illetően is meghatározó jelentőségű.

Az 1989. végén kezdődött tárgyalásokon amerikai részéről - gyógyszeriparuk gazdasági érdekeire figyelemmel - nem cspán a termékoltalmi rendszerre való áttérés időpontjának - az EK irányában vállalthoz képest történő - előrehozatalát szerették volna elérni, hanem azt is, hogy arra (más közép- és kelet-európai, illetve fejlődő országokkal kötött megállapodásaik példáját követve) ún. átmeneti oltalom biztosításával együtt kerüljön sor. Az átmeneti oltalom lényege, hogy a közvetlen termékoltalom bevezetését megelőzően az Egyesült Államokban szabadalmazott gyógyszerekre a jogszabálymódosítás hatálybalépését követően Magyarországon is oltalmat kell adni, az amerikai szabadalom még hátralévő oltalmi idejére.

Az amerikai javaslat azt jelentette, hogy a termékoltalom bevezetésével egyidejűleg olyan gyógyszertermékekkel kapcsolatban is szabadalmi kizárólagos jogok keletkeznek és válnak érvényesíthetővé - a terméket független eljárással előállító hazai cégekkel szemben is -, amelyek oltalma az egyik szabadalmazhatósági feltétel, az újdonság hiányában egyébként, még a termékoltalom bevezetése után sem lenne megszerezhető. Az amerikai álláspont indoka az volt, hogy átmeneti oltalom nélkül a magyar gyógyszergyárak még hosszú ideig folytathatnák a már jelenleg is ismert szabadalmak alapján az új - kerülő - eljárások kifejlesztését és az eredeti készítményekkel versenyző gyógyszertermékek piacra hozatalát.

Az átmeneti oltalomra vonatkozó eredeti amerikai javaslat elfogadása súlyos gazdasági problémákat okozott volna.

A magyar gyógyszergyáraknak azonnal le kellett volna állniuk a Magyarországon még nem forgalmazott, de exportált termékek gyártásával, valamint gyakorlatilag az összes, független eljárás kifejlesztésére irányuló, folyamatban lévő kutatással. A hazai gyógyszeripar számításai szerint az amerikai javaslat elfogadása esetén közvetlen veszteségként mintegy 1,5 Mrd Ft összegű eddigi kutatási-fejlesztési ráfordítás jelentkezett volna, de ezt nagyságrendekkel haladta volna meg az elkövetkező időszakban a fejlesztések leállítása miatt elmaradó termélésből és értékesítésből származó veszteség. Ennek mértéke csak az 1996-ig terjedő időszakban - adataik szerint - mintegy 33 Mrd Ft forgalom, 26 Mrd Ft értékű termelés és közel 15 Mrd Ft értékű export lett volna. Ilyen nagyságrendű kiesés a magyar gyógyszeripar válságát, a kutatóbázis szétzilálódását hozta volna magával.

A kölcsönös kompromisszumok árán elért megállapodás összességében megfelel a magyar gyógyszeripar gazdasági érdekeinek, a hazai jogrend alapelveinek, s alkalmas arra, hogy - a kereskedelmi szankciók elhárításán túl - távlatilag ösztönözze a Magyarországra irányuló amerikai beruházásokat.

Annak következtében, hogy 1987. január 1-jében sikerült meghúzni azt az időhatárt, amelynél korábbi elsőbbségű amerikai szabadalmak nem részesülhetnek átmeneti oltalomban, a megállapodás Magyarországon szerzett eljárási szabadalmakból eredő jogokat nem sért, mivel a felmérések szerint 1987. január 1. utáni prioritású eljárási szabadalmak nem kerültek megadásra. Ugyanakkor az időhatárnál korábbi gyógyszertermékek teljesen mentesülnek az átmeneti oltalom alól, azokkal a magyar gyógyszeripar továbbra is szabadon, mások jogainak megsértése nélkül foglalkozhat, s akár új kutatásokat is kezdhet. Az időhatáron belüli gyógyszertermékekkel kapcsolatban pedig az átmeneti oltalom hatálya alól nemcsak a termékoltalom bevezetését megelőzően, belföldön forgalomba hozott, hanem azok a gyógyszertermékek is mentesülnek, amelyeknek a gyártását belföldön már megkezdték. Ezekkel kapcsolatban a gyártás tényét a gazdálkodó szervezetnek a termékoltalom bevezetését megelőző időben kiállított hatósági okirattal kell igazolnia, és a gyártás joga legfeljebb a gazdálkodó szervezettel vagy annak egy részével együtt ruházható át.

-----STARTING---POINT---RESZLETES---

Az 1. §-hoz

A szabadalmi oltalomból folyó kizárólagos hasznosítási jog tartalmára vonatkozik az Szt. 11. §-a (1) bekezdésének módosítása. A javaslat a hasznosítás fogalmi körébe vonja, külön hasznosítási cselekményként nevesíti a találmány tárgyának az országba történő behozatalát. Ezzel lehetővé teszi a bitorlással előállított termékek belföldi forgalomba hozatalának már a vámhatáron történő megakadályozását.

Ez a változtatás nemcsak az amerikai-magyar megállapodással, hanem az EK irányában vállalt jogharmonizációs kötelezettségeinkkel is összhangban áll.

A javaslat az Szt. hatályos szövegéhez képest elhagyja a hasznosítás - mint gazdasági tevékenység - rendszerességére való utalást, mivel a rendszerességet a gazdasági tevékenység fogalmi jegyének tekinti. A gazdasági tevékenység fogalmát egyébként más gazdasági jogi jogszabályainkkal - pl a gazdasági kamarákról szóló törvénnyel - összhangban kell értelmezni: üzletszerűen, vagyis ellenérték fejében, nyereség- és vagyonszerzés céljából, rendszeresen folytatott tevékenységet kell érteni alatta.

A közvetlen termékoltalom bevezetéséhez kapcsolódik az Szt. 11. §-ának kiegészítése. E rendelkezés - az amerikai-magyar megállapodásnak megfelelően - szabállyozza, hogy az eljárási szabadalmakra vonatkozó jogviták esetén a bizonyítás kit terhel.

A javaslat megdönthető vélelmet állít fel arra, hogy a terméket a szabadalmazott eljárással előállítottnak kell tekinteni. E vélelem akkor érvényesül egyrészt, ha a termék maga is új, másrészt fennáll akkor is, ha nagy mértékben valószínűsíthető, hogy a terméket a szabadalmazott eljárással állították elő. Ez utóbbi esetben a vélelem beállásához szükséges az is, hogy a szabadalmas az adott helyzetben általában elvárható intézkedéseket megtegye - eredmény nélkül - a ténylegesen alkalmazott eljárás meghatározására. Ha a szabadalmazott eljáráson kívül a termék előállítására más eljárás nem vált ismeretessé, az már önmagában megalapozza annak valószínűségét, hogy a terméket a szabadalmazott eljárással állították elő.

A 2-4. §-okhoz

A javaslat az Egyesült Államokkal kötött megállapodásnak megfelelően kiigazítja a kényszerengedélyre vonatkozó hatályos szabályozást. Mivel a szóban forgó megállapodás tartalmilag átveszi a GATT Uruguay-i Fordulója keretében készített - már említett - szellemi tulajdoni egyezménytervezet idevágó rendelkezéseit, a változtatások ez utóbbi - még nem hatályos, ám nemzetközileg széles körben elismert - nemzetközi dokumentummal is összhangban állnak. (Mivel a Müncheni Egyezmény e kérdésre nem vonatkozik, s a közösségi szabadalomról szóló Luxemburgi Egyezmény is csupán arra utal, hogy ezen a területen további jogegységesítésre lesz szükség, a kényszerengedélyt illetően egyelőre az EK irányában nem áll fenn közvetlen jogharmonizációs kötelezettségünk.

A terminológia korszerűsítése mellett érdemi változás, hogy a kényszerengedély adásának feltételei közül elmarad a „népgazdaság” szükségleteire való utalás, viszont a szabályozás meghatározza a kényszerengedély rendeltetését: ilyen engedély adására a belföldi kereslet kielégítése érdekében van csak lehetőség.

Újdonság a szabadalmak függősége miatt kérhető kényszerengedélyek szabályozásában, hogy kényszerengedély ez esetben csak akkor adható, ha az ún. gátló szabadalom szerinti találmányhoz viszonyítva a függő szabadalom szerinti találmány számottevő gazdasági jelentőségű műszaki előrelépést jelent. A gátló szabadalom jogosultja pedig - a kényszerengedélyekre vonatkozó közös szabályok megfelelő alkalmazásával - ún. keresztlicenciára tarthat igényt a másik szabadalom szerinti találmány hasznosítására vonatkozóan. A szabadalmak függősége miatt adott kényszerengedély csak a függő szabadalommal együtt ruházható át.

A változások közül még említésre érdemes az, hogy a javaslat a kényszerengedélyért a szabadalmasnak járó díjazás megállapítására a hatályos rendelkezésnél részletesebb szabályokat ad. A díjnak ki kell fejeznie a kényszerengedély gazdasági értékét. Ez leginkább az ún. licencia-analógia módszerének alkalmazásával állapítható meg: azaz a díjazásnak arányban kell állnia azzal a díjjal, amelyet a kényszerengedélyesnek - a találmány tárgya szerinti műszaki területen kialakult licencia-forgalmi viszonyokra figyelemmel - a szabadalmassal kötött hasznosítási szerződés alapján fizetnie kellett volna. A kényszerengedélyes sem juthat tehát olcsóbban hozzá a hasznosítási joghoz, mint az, aki a licenciát önként adó szabadalmassal állapodik meg. (Természetesen a licenciaforgalmi viszonyok figyelembe vétele során a szabadalmazott találmány hasznosítására adott engedély szokásos ellenértékéből kell kiindulni, s nem lehet számításba venni a találmány hasznosításával kapcsolatos know-how átadásért és az egyéb szolgáltatásokért járó díjazást).

Az 5. §-hoz

A termékoltalom bevezetése és az átmeneti szabadalmi oltalom lehetővé tétele egyaránt szükségessé teszi a szabadalmi bejelentések alakiságaira vonatkozó szabályok módosítását. E szabályokat ma az Országos Találmányi Hivatal elnökének hirdetménye állapítja meg. A jogalkotásról szóló 1987. évi XI. törvény időközben történt megalkotására figyelemmel azonban a szabadalmi bejelentések alakiságai újonnan már csak jogszabályban szabályozhatók. A javaslat ennek megfelelően rendelkezik az alaki szabályok megállapításáról (amelyhez 31. §-ában meg is adja a szükséges felhatalmazást).

A 6. §-hoz

A javaslat az általános indokolásban írtaknak megfelelően, az ott ismertetett szempontok alapján hatályon kívül helyezi az Szt.-nek a gyógyszereket, a vegyi úton előállított termékeket és az élelmiszereket a szabadalmi oltalomból kizáró rendelkezését, azaz szabadalmi jogunkba is bevezeti a közvetlen termékoltalmat. Ennek folytán szabadalmazhatóvá válnak a mikroorganizmusok és a biológia egyéb tárgyai is.

A kényszerengedély újraszabályozásához illeszkedik a találmány honvédelmi érdekből történő igénybevételét - voltaképpen kisajátítását - lehetővé tevő rendelkezés hatályon kívül helyezése. Aránytalan, a szolgálni kívánt cél eléréséhez szükséges mértékét meghaladó korlátozás hatályos jogunkban az, hogy egy országos hatáskörű szerv vezetője bárkinek a szabadalmi jogát elvonhatja és a honvédelmi miniszterre vagy az általa kijelölt szervre ruházhatja át. Az igénybevételre vonatkozó hatályos szabályozás hiányossága az is, hogy a jogorvoslat lehetőségéről hallgat: az igénybevétel ellenében járó kártalanítás összegét ugyan lehet bíróság előtt vitatni, de magát az igénybevétel elrendelését nem.

A honvédelem érdekei az igénybevétel megszűnésével sem csorbulnak: az Szt. 35. §-ának (3) bekezdése ugyanis lehetővé teszi a szabadalmi bejelentés államtitokként való kezelését - honvédelmi érdekből. A honvédelem szempontjából fontos találmányok titokban maradhatnak, az azokra vonatkozó szabadalmi jogokat azonban csak a mellérendeltség alapján, a hagyományos polgári jogi, szerződési úton lehet majd megszerezni. (Az államtitokká minősítés egyébként az érintett találmány, illetve szabadalom forgalomképességét nyilván behatárolja: pontenciális vevő csak állami szerv lehet.)

A javaslat hatályon kívül helyezi az Szt. végrehajtási rendeletének az Szt. módosításai folytán feleslegessé, idejétmúlttá vált rendelkezéseit is.

A 7-8. §-okhoz

A javaslat a védjegyről szóló 1969. évi IX. törvény 21. §-a (2) bekezdésének és 37. §-a (4) bekezdésének megfelelő módosításaival - az Szt. hatályos, az 1983. évi 5. törvényerejű rendelettel módosított 34. és 57. §-aival összhangbban - lhetővé teszi, hogy az Országos Találmányi Hivatal védjegyügyekben is megváltoztathassa, illetve visszavonhassa érdemi határozatait (természetesen erre irányuló megváltoztatási kérelem alapján és csak annak a bírósághoz történő továbbításáig). Ennek érdekében előírja, hogy a megváltoztatási kérelmet csak az iparjogvédelmi hatóságnál lehet benyújtani, közvetlenül a bíróságnál nem. Ez az eljárási egyszerűsítés egyben eleget tesz annak az általános követelménynek, hogy a szellemi tulajdonjogokkal kapcsolatos eljárások nem lehetnek szükségtelenül bonyolultak és nem járhatnak indokolatlan késedelmekkel. Nyilvánvaló, hogy indokolatlan késedelmet okoz az eljárásban, ha az eljáró hatóság egyáltalán nem jogosult határozatának módosítására, illetve visszavonására, s ez iránt még akkor is a bírósághoz kell fordulni, ha a hatóság kész lenne minden további nélkül módosítani, visszavonni határozatát.

Az új szabályozás a bírósági ügyteher csökkenését is eredményezheti.

A 9-11. §-okhoz

A javaslat érdemben módosítja az ipari minták oltalmáról szóló 1978. évi 28. törvényerejű rendelet egyes rendelkezéseit.

Megszünteti a javaslat azt az indokolatlan különbségtételt, amelynek alapján a mintaoltalommal kapcsolatos vételár, illetve díjazás megállapítására vonatkozó rendelkezések a magánszemélyek esetében kogensek voltak - azaz szerződéssel sem lehetett eltérni tőlük -, míg a gazdálkodó szervezetek közt, illetőleg a külkereskedelmi forgalomban diszpozítívnak számítottak, azaz csupán szerződés eltérő rendelkezése hiányában érvényesültek. A javaslat a szabályozás egységességét a szerződési szabadság általánossá tételével teremti meg.

A javaslat a minta hasznosításának forgalmi körébe vonja - a szabadalmi joghoz hasonló - a minta szerinti terméknek az országba történő behozatalát, továbbá a hasznosítás fogalmi elemévé teszi, hogy annak gazdasági tevékenység körében kell történnie.

Az érdemi, anyagi jogi változtatásokon kívül a javaslat - a 7-8. §-oknál előadött indokok alapján - eljárási természetű módosításokat is tartalmaz, amelyek célja az eljárás egyszerűsítése.

A 12. §-hoz

A használati minták oltalmáról szóló 1991. évi XXXVIII. törvényt a javaslat az Szt.-vel való terminológiai összhang érdekében, valamint a honvédelmi célból történő igénybevétel lehetőségének eltörlése végett módosítja.

A 13. §-hoz

A javaslat - a szomszédos jogok újraszabályozásához igazodva - kiegészíti az Szjt. 1. §-ának (2) bekezdését, amely a törvény által védelemben részesített tevékenységek, illetőleg teljesítmények körét határozza meg. Így - az előadóművészeként kívül - megemlíti a hangfelvétel-előállítók, a műsorsugárzó szervezetek (azaz a rádió és a televízió szervezetek), valamint a saját műsort vezeték útján a nyilvánossághoz átvivők (vagyis az eredeti kábeltelevíziós programot nyújtók) tevékenységét is.

A 14. §-hoz

A javaslatnak a szerzői jogot érintő rendelkezései közül jelentőségében kiemelkedik a védelmi idő ötven évről hetven évre történő emelése.

Az irodalmi és művészeti művek védelméről szóló Berni Uniós Egyezmény 7. cikkének (1) bekezdése szerint a szerzői jogi védelem időtartama a szerző életére és a halálát követő ötven évre terjed ki. E nemzetközileg megkövetelt minimális védelmi időt biztosítja hatályos szerzői jogunk is.

A nemzetközi jogfejlődés ugyanakkor a védelmi idő növelése felé halad. Ausztria, Németország és - egyes művekre - Franciaország már hetven éves védelmi időt biztosít. Az Európai Közösségek Bizottságának irányelv-tervezete pedig előírja az EK tagállamai számára, hogy a védelmi időt hetven évre emeljék. A Szellemi Tulajdon Világszervezete keretében a Berni Unió Egyezményhez készülő jegyzőkönyv - széles körben elismert tervezete szintén előirányozza a védelmi idő meghosszabbítását.

Figyelembe kell venni továbbá, hogy a védelmi idő hetven évre emelésével - a Berni Uniós Egyezmény 7. cikkének (8) bekezdése alapján - ilyen időtartamra biztosíthatnánk a magyar művek védelmét mindazokban a külföldi országokban, amelyek ugyanilyen tartalmú védelmi időt vezettek be. Amíg ugyanis a mű származási országában rovidebb a védelmi idő, a felhasználás országában sem kötelesek (az ott egyébként érvényesülő hosszabb ideig védeni a művet.

A szerzői jogi védelmi idő növelése mellett szól az is, hogy a javaslat a szomszédos jogok estében - szintén a nemzetközi (főként az európai) tendenciákat követve - ötven évben határozza meg a szóban forgó teljesítmények védelmi idejét. A szerzői joggal védett alkotások és a szomszédos jogi védelemben részesített teljesítmények egymáshoz viszonyított jelentősége, értéke ezért igényli - az arányosság érdekében - a szerzői jogi védelmi idő hetven évben történő meghatározását.

A védelmi idő felemelése egyébként a felhasználók oldalán nem eredményez majd aránytalanul nagy kiadásokat, s e kiadások is csak fokozotosan fognak jelentkezni, mivel a javaslat 29. §-a szerint a lejárt védelmi idejű művekre a felemelt védelmi idő nem vonatkozik.

A 15. §-hoz

A műpéldányok adásvétel útján történő forgalombahozatalára és más felhasználásokra, az azokkal kapcsolatos szerzői érdekekre kedvezőtlen hatást gyakorol, illetőleg gyakorolhat a műpéldányok szabadon történő bérbeadása, illetőleg haszonkölcsönbe adása.

A javaslat erre tekintettel pontosítja az Szjt. 18. §-ának (2) bekezdését, egyértelművé téve, hogy - az értelemszerű kivételekkel (pl. az építészeti alkotások körében) - a mű példányainak bérbeadása a szerző hozzájárulásához, engedélyéhez kötött felhasználásnak minősül, s csupán a jövedelemszerzés célját nem szolgáló haszonkölcsönzés tartozik a szabad felhasználás körébe. (Ezáltal a könyvtári „kölcsönzés” után változatlanul nem kellene jogdíjat fizetni, feltéve, hogy a kölcsönzésért felszámított díj nagyságrendjében elenyésző, de legalább is nem haladja meg a kölcsönzéssel kapcsolatban felmerülő költségek fedezéséhez szükséges mértéket.)

Bizonyos művek esetében azonban a szabad haszonkölcsönzés is hátrányos a szerzők érdekeire: a haszonkölcsönbe adás - mint a mű felhasználásának egyik lehetséges formája - ugyanis számottevően csökkentheti a keresletet a mű olyan felhasználása (pl. adásvétellel történő forgalombahozatala) iránt, amelyre csak a szerző hozzájárulásával van mód. Ezért a javaslat a művek e fajtáival kapcsolatban kivonja a szabad felhasználás köréből a haszonkölcsönzést is, s ezáltal a szerző engedélyétől teszi függővé e felhasználást. E művek a filmalkotások és más audiovizuális művek, a hangfelvételekben foglalt művek, valamint a számítógépi programok. A felsorolt művek esetében is a szabad felhasználás körébe utalja azonban a javaslat a haszonkölcsönbe adást, ha arra költségvetési szervként működő nyilvános közkönyvtárban kerül sor.

a javaslat e rendelkezésének alkalmazása szempontjából közömbös az, hogy egy írott művet milyen hordozón rögzítenek (pl. mikrofilmen-e), mert a hordozó önmagában az adott művet nem változtatja más típúsú művé (pl. audiovizuális művé).

A javaslat azzal, hogy a bérletet és a haszonkölcsönzést szétválasztja és a műpéldányok bérletét, valamint egyes művek példányainak haszonkölcsönzését - az említett kivétellel - a szerző hozzájárulásától teszi függővé, közlít az EGK tanácsának e tárgyban kiadott, 1992. november 19-i, 92/100/EEC számú irányelvéhez, valamint a Szellemi Tulajdon Világszervezete keretében készülő annak az egyezménytervezetnek a rendelkezéseihez, amely a Berni Uniós Egyezményt a szerzői jog nemzetközi védelmét erősítő jegyzőkönyvvel egészíti ki. Összhangban van továbbá e módosítás az amerikai-magyar megállapodásban foglaltakkal, valamint a GATT Uruguay-i Fordulója során készített szellemi tulajdoni egyezmény tervezetével is.

A 16. §-hoz

A javaslat az Szjt 22-24. §-ainak a 19. §-ban történő hatályon kívül helyezésével megszünteti a rádiónak és a televíziónak a már nyilvánosságra hozott mű változatlan formában történő sugárzásáre és a nyilvános előadás közvetítésére adott törvényi engedélyt.

E törvényi engedély - noha a Berni Uniós Egyezmény 11bis cikke szerint megengedett - nemzetközi szinten egyre kevésbé elfogadott; nemcsak az Egyezményhez készülő jegyzőkönyv tervezete zárja ki a lehetőségét, hanem az EK Bizottsága által készített irányelv-tervezet is. A Római Egyezmény pedig - az ún. másodlagos felhasználások kivételével - nem teszi lehetővé az előadóművészek jogainak ily módon történő korlátozását, amire figyelemmel ez a szerzők esetében sem fogadható el.

A szóban forgó törvényi engedély lehetőségének megszüntetésével párhuzamosan szükség van a sugárzási szerződés feltételeinek újraszabályozására. A javaslat ezt végzi el az Szjt. 34. §-ának módosításával.

Fontos újdonság a hatályos szöveghez képest, hogy a javaslat szerint a sugárzási szerződés alapján a rádió vagy a televízió-szervezet nem szerez jogot a műről való bárminemű hang-, illetve képfelvétel készítésére, hanem csupán arra válik jogosulttá - a Berni Uniós Egyezmény 11bis cikkének (3) bekezdésében foglaltakkal egyezően -, hogy a művet ún. efemer módon rögzítse, azaz arról saját eszközeivel saját felhasználás céljára, rövid időre szóló felvételt készítsen. Az ismételt sugárzást lehetővé tevő rögzítéshez a szerző külön hozzájárulása szükséges, és a felvétel minden egyes felhasználásáért díjazás jár. A javaslat e tekintetben egyébként a rádió- és televízió-szervezetekkel kötött szerződésekben kialakult és jelenleg is érvényesülő gyakorlatot ismeri el törvényi szinten. A szabályozás a Római Egyezmény 15. cikke (1) bekezdésének c) pontjával is összhangban álla, ami azért fontos, mert a javaslat szerint a szomszédos jogi jogosultak hozzájárulására azokban az esetekben nincs szükség, amelyekben az Szjt. a szerzői jogi védelem alatt álló alkotás felhasználásához sem kívánja meg a szerző hozzájárulását.

A már nyilvánosságra hozott művek esetében - a színpadra szánt irodalmi művek és a zenedrámai művek kivételével - a szerzők egyedi joggyakorlása ellehetetlenítené a rádió- és a televízió-szervezetek mindennapi működését. Ezért e területen a javaslat kollektív joggyakorlást ír elő, a jogok közös kezelését követeli meg: a Szerzői Jogvédő Hivatal köt szerződés a felhasználó rádióval, illetve televízióval a már nyilvánosságra hozott művek sugárzásának és ismételt sugárzást lehetővé tevő rögzítésnek jogosításáról és az említett felhasználásokért fizetendő díjak mértékéről.

A technikai haladást és az ahhoz igazodó jogfejlődés követi a javaslat annak kimondásával, hogy a mű sugárzásának minősül a műhold útján történő sugárzás is, ha a sugárzott műsor a nyilvánosság körében közvetlenül fogható. A javaslat - a vonatkozó európai közösségi irányelvvel tartalmilag egyezően - azt is definiálja, mikor kell a műhold útján sugárzott műsort a nyilvánosság körében közvetlenül foghatónak tekinteni. A műhold útján sugárzott műsor nyilvánosság körében közvetlenül foghatónak minősül, ha a rádió- vagy a televízió-szervezet felelősségével és ellenőrzése alatt műsort hordozó jeleket juttatnak el a műholdhoz, majd onnan a Földre megszakítatlan közvetítés útján, azzal a céllal, hogy a jeleket a nyilvánosság vehesse. Ezzel a rendelkezéssel megszűnik a magyar szerzői jogban is a különbségtétel a távközlési és a közvetlen vételre szánt műholdas sugárzások közt.

Szintén a sugárzási szerződésre vonatkozó rendelkezések hatályát bővíti a javaslat azzal, hogy előírja azok megfelelő alkalmazását a saját műsort készítő és nyilvánossághoz átvivő kábeltelevíziókra is.

Végül meg kell említeni, hogy a javaslat - a különböző jogterületek más-más nézőpontjából adódóan - a műsorsugárzásra, a vezetékes átvitelre, az e tevékenységeket folytató szervezetekre - a nemzetközi egyezményekkel való összhang fenntartása érdekében is - sajátos szerzői jogi fogalmakat használ, amelyek szükségképpen eltérnek a távközlési jogszabályokban (így pl. a távközlésről szóló 1992. LXXXII. törvényben) alkalmazott terminológiától. A szerzői jogi és a távközlési nemzetközi egyezmények esetében is megfigyelhető az eltérő fogalomhasználat.

A 17. §-hoz

A javaslat az Szjt. 35. §-ának (2) bekezdését - a védelmi idő tekintetében - a 14. §-hoz adott indokok alapján módosítja, biztosítva a szerzői jogi védelmi idő egységes törvényi szabályozását.

A 18. §-hoz

A javaslat belső jogunkat a Római Egyezmény rendelkezéseihez igazítja az előadóművészeket, a hangfelvétel-előállítókat, valamint a rádió- és televízió-szervezeteket megillető, a szerzői joggal szomszédos jogok tekintetében. Egyes kérdésekben azonban a javaslat - követve az egyezmény 1961. évi aláírása óta eltelt idő során bekövetkezett jogfejlődést - az egyezményben megköveteltnél magasabb szintű, illetőleg kiterjedtebb védelmet biztosít.

A javaslat számításba veszi az EGK Tanácsa által e tárgyban 1992. november 19-én kiadott, 92/100/EEC számú irányelv rendelkezéseit, a GATT Uruguay-i Fordulója során készített, szerzői és iparjogvédelmi kérdésekre vonatkozó egyezménytervezet szabályait, valamint a Szellemi Tulajdon Világszervezete égisze alatt készülő, az előadóművészek és a hangfelvételt előállítók jogainak szabályozásáról szóló nemzetközi megállapodás várható főbb irányait is.

A szomszédos jogok szabályozásában a javaslat az Szjt.-nek a szerzői jogokra vonatkozó rendelkezéseitől eltérő szemléletet érvényesít annyiban, amennyiben - ellentétben az Szjt. 13. §-ával - nem az érintett jogosultak általános kizárólagos engedélyezési jogából indul ki, hanem tételesen meghatározza azokat a felhasználásokat, amelyekhez az előadóművész, a hangfelvételt előállító vagy a rádió-, illetőleg televíziószervezet hozzájárulása szükséges. E hozzájárulási, engedélyezési jogok kizárólagos jogok, amelyek alól kivételt a javaslat csak azokban az esetekben enged, amelyekben az Szjt. a szerzői jogi védelem alatt álló alkotás felhasználásával sem kívánja meg a szerző hozzájárulását. Ez a felfogás nemcsak a szerzői és a szomszédos jogi szabad felhasználás egységes szabályozását hozza magával, hanem azt is, hogy a javaslat a szomszédos jogi jogosultak számára a kizárólagos jogokat a felhasználás - bevallott vagy tényleges - céljától függetlenül biztosítja, ha olyan felhasználásról van szó, amely a szerzők esetében nem tartozik a szabad felhasználás körébe. A javaslat a kizárólagos jogokat nem köti a felhasználás céljához (pl. ahhoz, hogy jövedelemszerzésre irányult-e), hanem általánosságban biztosítja. Nem a jogosultnak kell tehát bizonyítania a felhasználás olyan célú, amelyhez a törvény a hozzájárulását kívánja meg, hanem a felhasználó mentheti ki magát azzal, hogy az általa folytatott tevékenység a kizárólagos jog alóli kivételek közé tartozik.

A javaslat az előadóművészt megillető kizárólagos jogokat a Római Egyezmény 7. cikkével összhangban szabályozza. Az egyezmény egyébként minimumként nem követeli meg, hogy az előadóművészeket kizárólagos jog illesse meg, de a nemzeti jog természetesen nyújthat ennél többet, azaz - a felhasználás „megakadályozásának lehetősége” helyett - valódi kizárólagos jogokat. Meg kell azt is említeni, hogy az EGK Tanácsának e tárgyban kiadott (már hivatkozott) irányelve és a Szellemi Tulajdon Világszervezete fórumain készülő, vonatkozó egyezmény-tervezet már kifejezetten kizárólagos jogokat biztosít az előadóművészek számára.

(Mivel a javaslat nem ad külön definíciót az előadóművész fogalmára, előadóművészen nem csupán azt kell érteni, aki irodalmi vagy művészeti alkotást, szerzői művet ad elő, hanem pl. a cirkusz- és varieté művészeket is vagy a folklór alkotásait előadókat is.)

A rögzítetlen előadás a rögzítésének engedélyezésére való jog alapvető fontosságú az előadóművész számára az előadása felhasználása feletti ellenőrzés megőrzése szempontjából.

A rögzített előadás többszörözéséhez a javaslat akkor kívánja meg az előadóművész hozzájárulását, ha az eredeti rögzítés hozzájárulása nélkül történt, vagy ha a többszörözés más célra készül, mint amelyre a hozzájárulását adta (pl. ha előadásának hozzájárulásával készült hangfelvételét egy film kísérőzenéjébe foglalják), illetve ha a szabad felhasználás körében készült rögzítésről ebbe a körbe nem tartozó célra kívánnak többszörözést készíteni. Az előadás sugárzásához vagy más módon történő közönséghez közvetítéséhez is szükség van az előadóművész hozzájárulására, kivéve, ha a sugárzott vagy közvetített előadás forgalomba hozatal céljára engedélyezett rögzítésről történt vagy már maga is sugárzott előadás.

E rendelkezés nem érinti a kereskedelmi célból kiadott hangfelvételek másodlagos felhasználásáért járó díjazást, amelyet az Szjt.-nek a javaslattal megállapított 50/C. §-a biztosít az előadóművésznek.

A felsorolt felhasználások ellenében az előadóművészt természetesen díjazás illeti meg.

A javaslat a Római Egyezmény 8. cikkével összhangban szabályozza az előadóművészek joggyakorlását együttesek esetében. Abból indul ki, hogy a felsorolt kizárólagos jogok az együttesben szereplő összes előadóművészt egyenként megilletik; s csupán arról szükséges rendelkezni, miként gyakorolhatják e jogaikat úgy, hogy az a mindennapi életben ne okozzon zavart, nehézségeket. A javaslat ezért előírja, hogy előadóművészek együttese esetében a közreműködők külön-külön, egyenként nem, hanem csak képviselőjük útján gyakorolhatják jogaikat.

a javaslat a Római Egyezmény 29. cikkével egyezően rendelkezik az előadóművészeknek a filmalkotásokkal és egyéb audiovizuális művekkel kapcsolatos jogairól. Ha az előadóművész hozzájárult ahhoz, hogy előadását ilyen alkotásban, műben rögzítsék, a javaslatnak az előadóművész kizárólagos jogaira vonatkozó rendelkezései a továbbiakban, a rögzítést követő felhasználások esetében nem alkalmazhatók. Ez a rendelkezés azonban nem érinti az előadóművészeknek az egyidejű vezetékes átvitellel és a magáncélú másolással összefüggésben fennálló díjigényét. (49-50. §)

A javaslat rendelkezik az előadóművészek személyhez fűződő jogairól is, ilyenként ismerve el a név feltüntetésének a jogát, valamint az előadás eltorzításával szembeni védelem jogát. A Római Egyezmény ugyan e jogokról nem rendelkezik, a nemzetközi jogfejlődés azonban elismerésük irányában halad (50/A. §).

A javaslat - összhangban a Római Egyezmény 10. cikkével, a hangfelvételek előállítóinak hangfelvételeik engedély nélküli sokszorosítása elleni védelmére létrejött Genfi Egyezménnyel, az amerikai-magyar megállapodással, az európai joggal, a GATT és a WIPO keretében készült vonatkozó egyezménytervezetekkel - a hangfelvétel előállítójának hozzájárulását kívánja meg ahhoz, hogy hangfelvételéről közvetve vagy közvetlenül másolatot készítsenek, illetve, hogy a hangfelvétel másolatát forgalomba hozzák. Természetszerű, hogy a hangfelvétel egy részéről sem lehet másolatot készíteni előállítója engedélye nélkül. Közvetlenül készül a másolat, ha pl. a mátrixról vagy az annak alapján nyomott lemezről, közvetve, ha pl. a hangfelvételt magában foglaló rádióműsor alapján készítik. A javaslat a forgalomba hozatallal egy tekintet alá tartozónak minősíti a felvétel másolatának az országba - forgalomba hozatal céljából - történő behozatalát is.

A felhasználás ellenében a hangfelvétel előállítójának díjazás jár (50/B. §).

A javaslat egyik legfontosabb újdonsága hatályos jogunkhoz képest, hogy elismeri az előadóművészek és a hangfelvétel-előállítók díjigényét a kereskedelmi célból kiadott hangfelvételek másodlagos felhasználásával kapcsolatban.

E hangfelvételeknek a rádió-, illetőleg televíziósugárzásban való felhasználása nagyban érinti az előadóművészek érdekeit, mert ezáltal csökken az ún. élő előadások iránti igény, illetve a rádió- és televízió-szervezeteknek kevésbé van szükségük arra, hogy stúdiókban előadáművészeket alkalmazzanak.

E hangfelvételek nyilvánossághoz közvetítése pedig a diszkotékák javára billenti a mérleget: egyre kevésbé van szükség a tánctermekben „élő” zenekarokra. A kereskedelmi forgalomba hozott hangfelvételek, azok széles körű elterjedése általában is csökkentheti az előadóművész koncertje vagy más előadása iránti érdeklődést, igényt.

A hangfelvételek előállítóinak érdekeit is sértik, sérhetik felvételeik másodlagos felhasználásai: a rádióban unalomig játszott, a „rajongók” otthonában bármikor rögzíthető sláger esetében éppúgy, mint az áruházakban, repülőgépeken és más helyeken hallható „háttérmuzsika” alkalmazásakor.

E szempontokra figyelemmel ismerte el a Római Egyezmény 12. cikke az említett másodlagos felhasználások után járó díjazás iránti igényt. Meg kell említeni, hogy egyes tagállamok az egyezmény e cikkéhez fenntartást fűztek, annak érdekében, hogy nemzeti televíziójukat, illetve rádiójukat megvédjék a nagy külföldi lemeztársaságok részéről egyébként e cikk alapján támasztható jelentős díjkövetelésektől. Ma már azonban nemzetközi elvárás, hogy a csatlakozók ne éljenek a fenntartás lehetőségével. (A jogkezelést végző külföldi szervezetekkel kötött megfelelő megállapodásokkal pedig a díjak külföldre áramlása is korlátok közé szorítható.)

A javaslat egyértelművé teszi, hogy a másodlagos felhasználásokért a díjazás a szerzői jogdíjon felül jár az előadóművészeknek és a hangfelvétel-előállítóknak, továbbá, hogy ez a díjazás egyetlen, egységes jogcímen alapul, azaz a felhasználó egyetlen díjjal tartozik, amelyet azonban meg kell osztani a jogosultak két csoportja közt - eltérő megállapodásuk hiányában - fele-fele arányban.

A javaslat a díj beszedésével és felosztásával kapcsolatban kötelező kollektív jogkezelésről rendelkezik: a jogosultak díjigényüket érdekképviseleti szervezeteik útján érvényesíthetik, azok állapodnak meg egymással és a felhasználókkal a díj mértékéről, beszedéséről és felosztásáról (50/C. §).

A javaslt a 18. §-hoz adott indokok alapján, az ott említett nemzetközi dokumentumokkal összhangban rendelkezik az ún. bérleti jogról. A hangfelvétel forgalomba hozott példányainak nyilvános haszonkölcsönzéséhez és bérbeadásához - a hangfelvételben foglalt mű szerzőjének hozzájárulásán kívül - a hangfelvétel előállítójának, valamint - előadás hangfelvétele esetében - az előadóművésznek a hozzájárulása is szükséges. A javaslat tehát a hangfelvételek bérlete és haszonkölcsönbe adása tekintetében a szerzőkön kívül az előadóművészeknek és a hangfelvétel-előállítóknak is kizárólagos jogot biztosít. Fontos megemlíteni, hogy e kizárólagos jog nem merül ki a hangfelvétel adás-vétel útján történő forgalombahozatalával, továbbá, hogy a költségvetési szervként működő nyilvános közkönyvtárak esetében a hangfelvételek példányainak haszonkölcsönbe adása a szabad felhasználás körébe tartozik.

A javaslat a bérlet és a haszonkölcsön engedélyezésére való kizárólagos jog kollektív - érdekképviseleti szervezetek útján történő - gyqakorlását írja elő a szerzők és az előadóművészek esetében. A hangfelvételeket készítő nagy multinacionális cégek csekély számára és számottevő gazdasági súlyára tekintettel e jogosulti csoport esetében indokolatlan lenne a közös jogkezelés megkövetelése. Ilyen előírást egyébként az EGK Tanácsának e tárgyban kiadott 92/100/EEC számú irányelve sem tesz lehetővé a tagállamok nemzeti joga számára (50/D. §).

A javaslat szerint a hangfelvétel előállítóját a hangfelvétel másolataival kapcsolatban megilleti a neve feltüntetéséhez való jog (50/E. §).

A javaslat a Római Egyezmény 13. cikkével egyezően és a már többször hivatkozott európai és nemzetközi dokumentumokkal összhangban a rádió- és a televízió-szervezetek hozzájárulását követeli meg ahhoz, hogy műsorukat meghatározott módokon felhasználják. Ilyen, engedélyhez kötött felhasználások a következők: a rádió- vagy a televízió-szervezet műsorának rögzítése, illetve - bizonyos esetekben - a műsor rögzítés után történő többszörözése, a műsornak más rádió vagy televízió-szervezetek által történő sugárzása, illetve a nyilvánossághoz vezeték útján történő átvitele. A javaslat továbbá a televízió-szervezetek hozzájárulását megkívánja hhoz is, hogy műsorukat a közönség részére közvetítsék olyan helyiségben, amely belépti díj ellenében hozzáférhető a közönség számára.

E felhasználásokért természetesen díjazás jár.

A javaslat a rádió- és a televízió szervezetekre vonatkozó rendelkezések hatályát kiterjeszti a saját műsort készítő és nyilvánossághoz átvivő kábeltelevíziókra is.

Az Alkotmánybíróság 814/B/1990. határozatában kifejtettekre is figyelemmel a javaslat - a saját műsort készítő kábeltelevíziókra és a kollektív jogkezelésre vonatkozó kiegészítésekkel - törvényi szintre emeli az Szjt. végrehajtásáról szóló 9/1969. (XII. 29.) MM rendelet 19. §-ának (4) és (5) bekezdéseiben foglalt, az eredetihez képest más szervezet közbeiktatásával, vezeték útján vagy egyéb módon történő egyidejű nyilvános átvitelre vonatkozó rendelkezéseket. Fontos újdonság, hogy a díj megállapításában a javaslat véleményezési jogot ad a szerzőkön kívüli jogosulti csoportok - vagyis a rádió- és televízió-szervezetek, valamint a saját műsort vezeték útján a nyilvánossághoz átvivők - érdekképviseleti szervezetei számára (50/G. §).

A javaslat rendelkezik a rádió- és a televízió szervezetek névfeltüntetési jogáról (50/H. §).

Kiemelkedően fontos rendelkezése a javaslatnak az, amelyik a szomszédos jogok és a szerzői jogok viszonyát rendezi. A javaslat - egyezően a Római Egyezmény 1. cikkével, az EGK Tanácsa által e tárgyban kiadott (s már hivatkozott) irányelv 14. cikkével - úgy rendelkezik, hogy a szomszédos jogok védelme a szerzői jogok védelmét - nem pedig érvényesülését, gyakorlását - hagyja érintetlenül. A javaslat tehát nem kíván a különböző kizárólagos jogok köztt rangsort felállítani, már csak azért sem, mert azok tárgya eltér egymástól: a szerzői jogok esetében irodalmi, tudományos vagy művészeti alkotás, a szomszédos jogok esetében művészi előadás, illetve gazdasági, szervezési, műszaki teljesítmény áll a védelem középpontjában. E szabályozási szemlélet azt eredményezi, hogy pl. a szerző hozzájárulása nem pótolhatja valamely előadott mű felhasználása esetén az előadóművészét, az utóbbi nem kényszerül belenyugodni a felhasználásba pusztán azért, mert arra a szerző engedélyt adott. Ez természetesen fordítva is igaz. A joggyakorlás számára természetesen határt szabnak a polgári jog általános szabályai, így különösen a joggal való vissszaélés tilalma, valamint a tisztességtelen piaci magatartás tilalmára vonatkozó rendelkezések (50/I. §).

A javaslat - kollektív jogkezelésre vonatkozó kiegészítésekkel, módosításokkal - törvényi szintre emeli a 9/1969. (XII. 29.) MM rendelet 14/A. §-ában foglalt, az ún. üres kazetta-jogdíjakra vonatkozó rendelkezéseket A javaslat a díj megállapítására és befizetésére, illetve beszedésére vonatkozó rendelkezéseket korszerűsíti, tekintettel arra, hogy a hatályos jog a díj alapjaként napjainkra értelmezhetetlenné vált jogi közgazdasági kategóriákat jelöl meg (50/J. §).

A javaslat - az erre vonatkozó EK-irányelv tervezetével, illetőleg a Szellemi Tulajdon Világszervezetének égisze alatt készülő egyezmény tervezetével összhangban - ötven évben határozza meg a szomszédos jogok védelmi idejét. A védelmi idő kezdetét - főszabályként - a hangfelvétel első forgalombahozatalának időpontjához köti, a rögzítés dátuma helyett, mert az előbbi jóval egyszerűbben bizonyítható, mint az utóbbi, a forgalombahozatal pedig szükségképpen későbbre esik, mint a rögzítés. Ezzel a javaslat nem csupán eleget tesz a Római Egyezmény 14. cikkében foglalt követelményeknek, hanem azoknál többet nyújt (50/K. §).

A 19. §-hoz

A javaslat hatályon kívül helyezi az Sztj.-nek a Berni Uniós Egyezménnyel ellentétben álló - 17. §-a (3) bekezdésében foglalt - rendelkezését, amely (bizonyos megszorításokkal) a szabad felhasználás körébe utalja a mű átdolgozását.

Szintén hatályon kívül helyezi a javaslat az Szjt.-nek a rádió és a televízió törvényi engedélyére vonatkozó szabályait (22-24. §-ait), valamint az Szjt. 52. §-ának (2) bekezdésében azt a szövegrészt, amely - az Alkotmánybíróság 34/1992. (VI. 1.) AB határozatával ellentétesen - csupán akkor ad alapot kártérítésre a szerző személyhez fűződő jogainak megsértése esetén, ha azokat „tartósan vagy súlyosan” sértik meg.

a javaslatnak a hangfelvételek előállítóira vonatkozó rendelkezései feleslegessé teszik az 1975. évi 19. törvényerejű rendelet hatályban tartását. Hatályban marad ugyanakkor a hangfelvételek előállítóinak védelmére, hangfelvételeik engedély nélküli sokszorosítása ellen Genfben, az 1971. évi október hó 29. napján létrejött egyezmény kihirdetéséről szóló 1975. évi 18. törvényerejű rendelet. Ennél az egyezménynél - amelynek hazánk jelenleg is tagja - a javaslat szélesebb körű védelmet biztosít.

A javaslat - az Szjt. módosításaihoz igazodóan - hatályon kívül helyezi a végrehajtási rendelet feleslegessé vált, illetőleg idejétmúlt rendelkezéseit.

A 20. §-hoz

A javaslat az átmeneti szabályok közt lehetővé teszi - a közvetlen termékoltalom bevezetésére tekintettel - a gyógyszer, vegyi termék vagy élelmiszer előállítására vonatkozó szabadalmi bejelentések átalakítását a termékre is kiterjedő bejelentésekké. Ez csupán eljárási szabály, s nem pótolja az átmeneti oltalom megteremtését.

Az átalakítás lehetőségét a javaslat - az átmeneti oltalomra vonatkozó rendelkezésekkel összhangban - időbeli határokhoz köti. Az átalakításra csupán a törvény hatálybalépését követő egy éven belül van mód (ez a határidő egybeesik az átmeneti szabadalmi oltalom kérésére előírttal), s akkor is csak a hatálybalépést követő módosítási elsőbbséggel. Az így megszerzett termékoltalom visszamenőleges hatályát zárja ki a javaslat azzal, hogy csak a módosítási elsőbbség időpontját követő hasznosítási cselekményekkel szemben engedi meg az oltalomból folyó jogok érvényesítését.

A 21. §-hoz

A javaslat az általános indokolásban ismertetett amerikai-magyar megállapodásnak megfelelően szabályozza a gyógyszertermékek (az ember- és állatgyógyászatban alkalmazható készítmények és hatóanyagok) átmeneti oltalmát.

A javaslat szerint az átmeneti oltalom nem korlátozódik az amerikai viszonylatra; az oltalomszerzésnek ez a lehetősége bármely külföldi országban szerzett, gyógyszertermékre vonatkozó szabadalomra alapozható, és - az egyenlő elbánás elvét követve - a magyar és a külföldi jogosultak által egyaránt igénybe vehető.

A külföldi termékszabadalom csak abban az esetben részesülhet az átmeneti oltalom kedvezményében, ha elsőbbsége tizenkét hónappal korábbi, mint a törvény hatálybalépésének időpontja és nem korábbi 1987. január 1-jénél. A javaslat szerint csak az átmeneti szabadalmi oltalom igénylésére megállapított határidőn belül megadott külföldi szabadalmak alapján részesülhet a gyógyszertermék átmeneti szabadalmi oltalomban.

A 22. §-hoz

A javaslat - összhangban az Egyesült Államokkal kötött megállapodással - kizárja az átmeneti szabadalmi oltalomból azt a gyógyszerterméket, amelyet a törvény hatálybalépése - azaz a termékoltalom bevezetése előtt - hoztak belföldön forgalomba. Ez azt jelenti, hogy e termékekre eleve nem adható szabadalom, vagyis nem szerezhető rájuk kizárólagos hasznosítási jog. Az átmeneti oltalom megszerzésére irányuló eljárást ugyanakkor a javaslat nem kívánja azzal elnehezíteni, hogy előírja az oltalomszerzés e feltételének az engedélyezést megelőző, hivatalból történő vizsgálatát. E helyett arra ad módot, hogy erre irányuló kérelem alapján az átmeneti szabadalmi oltalmat - keletkezésére visszaható hatállyal - megsemmisítsék, ha olyan termékre vonatkozik, amelyik már Magyarországon forgalomba került a törvény hatályba lépése előtt.

A javaslat mentesíti az átmeneti oltalom hatálya alól azokat, akik a törvény hatálybalépése előtt kezdték meg belföldön a termék gyártását, iparszerű előállítását. Ebben az esetben tehát szerezhető a termékre átmeneti oltalom, azt - az egyéb feltételek megléte esetén - meg kell adni, azonban a belőle eredő kizárólagos hasznosítási jog nem érvényesíthető az említett személyekkel (gazdálkodó szervezetekkel) szemben, azaz nem lehet őket eltiltani a már megkezdett gyártás folytatásától. Az átmeneti oltalommal szemben így szerzett mentesség, az így fennmaradó gyártási jog - hasonlóan a szabadalmi jog általános szabályai szerint érvényesülő ún. előhasználati joghoz - azonban a hasznosító gazdálkodó szervezethez kötődik, csak szervezeti jogutódlás esetén száll át. A javaslat meghatározza a mentesség alapjául szolgáló körülmények igazolásának, bizonyításának módját, formáját is. Ez a mentesség viszont - szemben az előhasználati joggal - mértékét tekintve nem korlátozott.

A 23. §-hoz

Fontos - és a behozatali szabadalmakra jellemző - szabály, hogy az átmeneti szabadalmi oltalom az alapjául szolgáló külföldi szabadalmi oltalommal egyidejűleg jár le. A külföldi és a magyarországi szabadalmi oltalom időtartamának lejárta tehát egybeesik. A javaslat értelmében a külföldi szabadalomnak az eredeti - vagyis az esetleg lehetséges hosszabbítás nélküli - oltalmi idejét kell számításba venni az átmeneti szabadalmi oltalom lejárati időpontjának megállapítása szempontjából.

Még ennél is nagyobb jelentőségű az oltalom keletkezésének időpontja. Az átmeneti szabadalmi oltalom a megadással keletkezik és visszahat a törvény hatálybalépésének napjára. Ezáltal zárható ki, hogy az átmeneti oltalomnak visszaható ahtálya legyen, azaz, hogy a termékoltalom bevezetését megelőzően végzett hasznosítással szemben is érvényesíthető legyen.

Az átmeneti szabadalmi oltalom tartamára éppúgy évenként fenntartási díjat kell fizetni, mint az Szt. általános szabályai szerint megadott szabadalmak esetében. A díj esedékességére vonatkozóan azonban a javaslat speciális szabályt állapít meg, azt a törvény hatálybalépéséhez illetve annak évfordulóihoz köti.

A 24. §-hoz

A javaslat abból indul ki, hogy az átmeneti szabadalmi oltalom - amelyik a szabadalmi jog nemzetközileg elismert rendjében leginkább az ún. behoztali szabadalmak családjához sorolható - csupán keletkezését, a megszerzéséhez szükséges feltételeket, illetve oltalmi idejét tekintve különbözik az általános szabályok szerint megadott szabadalmaktól. Az oltalom fenntartására, terjedelmére, korlátaira és megszűnésére, valamint a jogutódlásra, a hasznosítási szerződésre és a bitorlásra ezért a javaslat szerint az Szt., valamint az Szt. végrehajtásáról és a szabadalmi ügyekben való bírósági eljárásról szóló jogszabályok előírásait kell megfelelően alkalmazni.

A 25. §-hoz

Mivel az átmeneti szabadalmi oltalom megszerzéséhez szükséges feltételek nagyban eltérnek a szabadalmazhatóságnak az Szt.-ben rögzített általános kritériumaitól, ezért szükség van a megsemmisítés speciális szabályainak megalkotására.

A javaslat szerint az átmeneti szabadalmi oltalom akkor szűnhet meg keletkezésére visszaható hatállyal a megsemmisítés folytán, ha a szabadalom tárgya nem felelt meg a 21. §-ban és a 22. § (1) bekezdésében megszabott feltételeknek.

Az átmeneti szabadalmi oltalom ezen kívül megsemmisíthető olyan okok miatt is, amelyek a „rendes” szabadalmak megsemmisítésére alapot adhatnak. Ez utóbbi okokat azonban az alapul szolgáló külföldi szabadalom elsőbbségéhez viszonyítva kell megítélni. Ellenkező esetben ugyanis az átmeneti szabályok szerint megadott valamennyi szabadalom megsemmisíthető lenne az újdonság oltalmazhatósági feltételének hiányában. Az alaki követelmények sérelme pedig csak annyiban szolgál alapul az átmeneti szabadalmi oltalom megsemmisítésére, amennyiben nem teszi lehetővé, hogy szakember a találmány tárgyát a leírásban és a rajzban foglaltak alapján megvalósíthassa (Szt., 41. § (1) bek.).

A javaslat ugyanakkor nem azt írja elő, hogy a külföldi szabadalom megsemmisítése esetén az átmeneti szabadalmi oltalmat eleve, ex lege, automatikusan megszűntnek kell tekinteni, hanem csupán arra ad módot, hogy ilyen esetben is az előbb ismertetett szabályok szerint lehssen kérni a megsemmisítést, akár a külföldi szabadalom megsemmisítésére alapot adótól eltérő ténybeli alapon, illetve jogcímen is. Ez a rendelkezés összhangban áll az ipari tulajdon oltalmára létesült Párizsi Uniós Egyezmény 4bis cikkében foglalt rendelkezéssel, amely kimondja a különböző országokban megadott szabadalmak egymástól való függetlenségének elvét.

A 26. §-hoz

A javaslat szerint az átmeneti szabadalom megadása iránti kérelmet legkésőbb a törvény hatálybalépésétől számított egy éven belül be kell nyújtani; ezt követően átmeneti oltalom nem igényelhető. A határidő elmulasztása nem menthető ki, az igazolás kizárt. Az átmeneti szabadalmi oltalom megadása iránti kérelem kellékeként meg kell jelölni a külföldi szabadalom számát, valamint fel kell tüntetni a bejelentő nevét és címét. A kérelem mellékletei - ugyancsak jogvesztő - három hónapos határidőn belül pótlólag benyújthatók.

A 27. §-hoz

A szabadalmi hatóság csupán a könnyen ellenőrizhető érdemi feltételek, valamint az alaki előírások megtartását ellenőrzi az oltalom megadása előtt. Annak vizsgálatára, hogy a termék forgalomba került-e a törvény hatálybalépése előtt, az ellenérdekű fél által, az oltalom megadása után indított megsemmisítési eljárás szolgál. Lényeges előírás, hogy míg a magyar nyelvű leírás a műszaki információ céljait szolgálja, addig a jogi konzekvenciák az eredeti leíráshoz kötődnek. E szabály alól a javaslat csak annyiban tesz kivételt, amennyiben az oltalom terjedelme a magyar nyelvű leírás szövege szerint szűkebb, mint a külföldi szabadalom esetében. Ilyenkor - a főszabálytól eltérően - a magyar nyelvű leírás szövegét kell hitelesnek tekinteni.

A 28. §-hoz

Az átmeneti szabadalmi oltalom megadására irányuló bejelentési eljárásban és a megadott oltalommal kapcsolatos eljárásokban (mind az államigazgatási, mind a bírósági eljárásokban) - az értelemszerű eltérésekkel - az Szt. és a vonatkozó rendeletek szabályait kell alkalmazni.

A 29. §-hoz

A javaslat szerzői jogi átmeneti szabályai biztosítják, hogy azok a művek, előadások és más teljesítmények, amelyek a törvény hatálybalépése előtt közkinccsé, szabadon felhasználhatóvá váltak, ne kerülhessenek ismét védelem alá, azaz ne legyenek kivonhatók a közkincs köréből a védelmi idő felemelése következtében.

-----STARTING---POINT---VEGE---

A 30-31. §-okhoz

A javaslat a törvény 1994. július 1-jén történő hatálybalépéséről rendelkezik, továbbá megadja a szükséges felhatalmazást a szabadalmi bejelentések részletes alaki szabályainak a megállapítására.