1999. évi CXVI. törvény indokolása

az Észak-Atlanti Szerződés alapján felállított nemzetközi katonai parancsnokságok jogállásáról, Párizsban, 1952. augusztus 28-án készült Jegyzőkönyvhöz történő csatlakozásról és a Jegyzőkönyv kihirdetéséről

ÁLTALÁNOS INDOKOLÁS

A Magyar Köztársaság 1999. március 12-én az Észak-atlanti Szerződés Szervezetének (NATO) tagjává vált. Az Országgyűlés az 1999. évi I. törvényben döntött a Magyar Köztársaságnak az Észak-atlanti Szerződéshez történő csatlakozásáról és a Szerződés szövegének kihirdetéséről.

A NATO szerveknél szolgálatot teljesítő magyar személyek - főként katonák - felelőssége magasabb szintre helyeződött. Ezért a Magyar Köztársaságnak csatlakoznia kell a NATO által már kialakított szervezeti és működési struktúrához, illetve el kell fogadnia az ezzel kapcsolatos multilaterális nemzetközi szerződéseket.

A Magyar Köztársaságnak a NATO tagjainak sorába lépésével hivatalosan is részesévé kell válnia a NATO jogi alapdokumentumainak, így az Észak-atlanti Szerződés alapján felállított nemzetközi katonai parancsnokságok jogállásáról, Párizsban, 1952. augusztus 28-án készült Jegyzőkönyvnek (a továbbiakban Jegyzőkönyv) is. Magyarország külön jogi eljárással (nem a tagfelvétellel automatikusan) csatlakozhat a Jegyzőkönyvhöz, a szövetséges fegyveres erők jogállására vonatkozó ún. NATO SOFA Megállapodáshoz és a másik fontos státusegyezményhez, a NATO mint nemzetközi szervezet, illetve NATO személyzet jogállását szabályozó 1951. évi Ottawai Megállapodáshoz. Az Észak-atlanti Tanács - a NATO főtitkára által hivatalosan közvetített - döntésével Magyarországot is meghívta ezen nemzetközi szerződésekhez történő csatlakozásra.

A Jegyzőkönyv részben a NATO SOFA, részben az Ottawai Megállapodás tartalmára emlékeztető, a parancsnokságok működésének segítését a fogadó és a küldő állam között megosztó rendelkezéseket tartalmaz, amelyeket 16 fejezetben a különböző parancsnoksági szintekhez külön előírások rendelésével részletez.

Tekintettel arra, hogy a Jegyzőkönyv több rendelkezésében is a NATO SOFA Megállapodásra történő visszautalást tartalmaz, valamint arra, hogy a két nemzetközi dokumentum tárgya szorosan összefügg és a csatlakozás eljárási rendje is azonos, a további jogalkotási munka elősegítése érdekében indokolt, hogy a NATO SOFA Megállapodáshoz és a Jegyzőkönyvhöz történő csatlakozást célzó előterjesztéseket az Országgyűlés egymáshoz közeli időpontban, lehetőleg együttesen tárgyalja.

RÉSZLETES INDOKOLÁS

Az 1-2. §-hoz

A törvény 1-2. §-ai tartalmazzák a Jegyzőkönyvhöz való csatlakozás kinyilvánítását és e nemzetközi szerződés hivatalos magyar nyelvű fordítását.

A Jegyzőkönyv rendelkezéseit alkalmazni kell a Szövetséges Erők Európai Főparancsnokságára (SHAPE), a SHAPE-nek közvetlenül alárendelt parancsnokságokra, valamint minden más az Észak-atlanti Szerződés alapján felállított katonai parancsnokságra, illetve nemzetközi katonai szervezetre az Észak-atlanti Szerződés területén belül, illetve az ilyen parancsnokságok katonai és polgári személyzetére és ezek hozzátartozóira, amikor ezen személyek hivatali kötelezettségeikkel kapcsolatban tevékenykednek illetve tartózkodnak ilyen területen.

A Jegyzőkönyv I. Cikke az alkalmazott fogalmak definícióit tartalmazza. A II. Cikk kimondja, hogy a NATO SOFA rendelkezései a katonai parancsnokságokra is alkalmazhatóak, a parancsnokságokat a IV. cikk főszabályként a küldő állam fegyveres erőivel azonos helyzetbe hozza.

Különleges szabályok találhatók a személyazonosító igazolványok (V. Cikk), a kártérítési ügyek (VI. Cikk), a parancsnokságok adómentessége (VII-VIII. Cikk), a feleslegessé vált eszközökről illetve berendezésekről való rendelkezés (IX. Cikk), a főparancsnokság személyi jogképességének és más jogi lehetőségeinek a garantálása (X-XI. Cikk), a devizaszabályok alóli mentesség (XII. Cikk) és a levéltárak és dokumentumok sérthetetlensége (XIII. Cikk) tekintetében.

Függetlenül attól, hogy a Magyar Köztársaság területén a NATO a közeljövőben nem kíván szubregionális parancsnokságot létrehozni, fontos feladat a Jegyzőkönyv belső jogba építése és ezzel annak szabályozási tárgyát érintő magyar jogszabályok megalkotását vagy módosítását elősegíteni. Emellett a - főként nyugat- és dél-európai - külföldi parancsnokságokon tevékenykedő magyar kiküldöttek - főleg hivatásos katonák - helyzetének rendezése miatt szükséges már most csatlakozni a Jegyzőkönyvhöz.

A honvédelmet érintő egyes törvények módosításáról szóló 1998. évi LXXXIX. törvény számos rendelkezést tartalmaz a szövetséges fegyveres erőkre - ideértve a szóban forgó nemzetközi katonai parancsnokságokat -, valamint nemzetközi szerződésekre. E keretszabályok tartalmát segíti kitölteni, többek között, a Párizsi Jegyzőkönyv mielőbbi hazai hatályba léptetése, előírásainak végrehajtása.

A 3. §-hoz

A Jegyzőkönyv hosszú távra rendezi a szövetséges parancsnokságokon szolgálatot teljesítő magyar személyzet, illetve a jövőben esetleg Magyarországon működő parancsnokság és személyzete jogállását. Alapját, jogi keretét képezi a későbbi, végrehajtást szolgáló belső szabályozásnak és nemzetközi megállapodások megkötésének. A törvény szerint e feladatokról a Kormány gondoskodik.

A 4. §-hoz

A Jegyzőkönyv XVI. Cikke úgy utal vissza a NATO SOFA Megállapodásra, hogy utóbbinak a XV. és XVII-XX. Cikkelyét úgy kell tekinteni, mintha azok a Jegyzőkönyv szerves részét képeznék. A NATO SOFA XVIII. Cikkének 3. pontjában meghatározott hatályba lépési időpont irányadó tehát a Jegyzőkönyv hatályba lépésére. Az Észak-atlanti Tanács által tett - ismertetett - meghívás és a csatlakozáshoz szükséges belső jogi eljárás után a csatlakozási okiratokat az Amerikai Egyesült Államok Kormányánál kell letétbe helyezni, és Magyarországon a Jegyzőkönyv 30 nappal ezután lép hatályba. Ennek megfelelő szövegezés található a törvény 4. §-ában.