2010. évi XXVIII. törvény indokolása

a Magyar Köztársaság Kormánya és a Horvát Köztársaság Kormánya között a Magyar Köztársaságnak a Moldovai Köztársaságban működő nagykövetségén a vízumkérelmek kezelésével kapcsolatos együttműködéséről szóló megállapodás kihirdetéséről

Általános indokolás

Stipe Mesic horvát államfő 2007. május végi moldovai látogatása alkalmával jelezte Voronyin moldáv elnöknek Horvátország részvételi szándékát a kisinyovi magyar nagykövetség által működtetett vízumközpontban (Központ). A magyar és a horvát fél a felvetésről először a Magyar-Horvát Kormányközi Vegyes Bizottság 2007. október 30-i ülésén tárgyalt. A miniszterelnök 44/2008. (X. 8.) ME határozatával felhatalmazást adott a Magyar Köztársaság és egyes, a Schengeni Egyezményben nem részes országok között a vízumkiadás és a konzuli munka egyéb területein történő együttműködésről szóló megállapodások létrehozására. A Külügyminisztérium az ME határozat alapján 2008. november 5-én kelt jegyzékében átadta a budapesti horvát nagykövetségnek a kisinyovi Központhoz való csatlakozás jogalapját megteremtő kormányközi megállapodás (a Megállapodás) tervezetét. A Megállapodás a Horvát Köztársasággal kívánja megteremteni az együttműködés rugalmas jogi kereteit. A Megállapodás aláírására való felhatalmazást a 43/2009. (VII. 10.) ME határozat adta meg. Ennek alapján a két fél 2009. szeptember 17-én, a Barcson tartott magyar-horvát közös kormányülés alkalmával aláírta a Megállapodást. A Megállapodás értelmében a felek külügyminisztériumai Jegyzőkönyv keretében határozzák meg az együttműködés szükséges technikai és pénzügyi részletszabályait.

Horvátország csatlakozása a kisinyovi Központhoz kettős jelentőséggel bír: egyfelől tovább erősíthetjük az ország integrációs törekvéseinek magyar támogatását azáltal, hogy bevonjuk egy kimondottan tagállami együttműködési formába, másrészt a Központ jelentőségét is tovább növelné, ha többféle (vízum-képviseleti és vízumkérelem-átvevő) struktúrában végezné tevékenységét. Horvátország bekapcsolódása a kisinyovi Központ működésébe értelemszerűen csak úgy képzelhető el, hogy a horvát vízumkérelmek tekintetében a magyar nagykövetség csak kérelemátvevő és -továbbító szerepet tölt be. Ez a működési rendszer adminisztratív szempontból ugyan bonyolultabb a hazánk teljes jogú schengeni tagságától kezdve bevezetésre került vízum-képviseleti rendszernél, de az ezzel járó többletfeladatokat kisinyovi nagykövetségünk képes ellátni. A Megállapodás értelmében a kisinyovi magyar nagykövetség segítséget nyújt a horvát félnek a hozzá irányuló vízumkérelmek átvételével, továbbításával kapcsolatban, valamint a horvát konzulnak a helyszínen végzett konzuli munkájához.

Részletes indokolás

Az 1. §-hoz

A Megállapodás tárgykörére tekintettel a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nksztv.) 7. § (1) bekezdés a) pontja, illetve (3) bekezdés a) és d) pontjai együttes olvasata alapján az Országgyűlés ad felhatalmazást a Megállapodás kötelező hatályának elismerésére. A Megállapodás ugyanis hazánk külkapcsolatai szempontjából kiemelkedő fontosságúnak minősül [Nksztv. 7. § (1) bekezdés a) pont]: elsősorban azért, mert magánszemélyek (a vízumkérelmezők) jogait/kötelezettségeit közvetlenül érinti [Nksztv. 7. § (3) bekezdés d) pont], továbbá tartalmilag több tekintetben törvényhozási tárgykörbe tartozik (a személyes adatok kezelése, valamint a magyar állam javára a vízumdíjakból befolyó összegek révén) [Nksztv. 7. § (3) bekezdés a) pont]. Jelen § - az Nksztv. 7. § (2) bekezdésében foglaltakkal összhangban - a szerződéskötési eljárás e belső jogi aktusát rögzíti.

A 2. §-hoz

Az Nksztv. által megteremtett ún. egyszerűsített dualista-transzformációs rendszernek megfelelően a kötelező hatály elismerésére adott felhatalmazás a kihirdetéssel egy aktusba olvad össze [Nksztv. 7. § (2) bekezdés, illetve 9. §]. Mivel a Megállapodás által szabályozott tárgykör belső jogilag az Országgyűlés hatáskörébe tartozik, az Országgyűlés a cselekvő e belső jogi szerződéskötési aktus kapcsán, így a kihirdetés is törvényi formát ölt.

A 3. §-hoz

Az Nksztv. 10. § (1) bekezdés b) pontjának, illetve (2) bekezdésének megfelelően e § tartalmazza a belső jogba transzformált Megállapodás hiteles angol nyelvű szövegét, illetve annak hivatalos magyar nyelvű fordítását.

A Megállapodás 1. cikke értelmében a Magyar Köztársaság kisinyovi nagykövetsége - a kérelmek fogadása, a díjak átvétele, a kérelmek adatainak rögzítése és a Horvát Köztársaság által kijelölt illetékes diplomáciai vagy konzuli képviselőnek történő továbbítása révén - közvetítőként eljárva segítséget nyújt azon moldáv állampolgárok, illetve a Moldáviában állandó/szokásos tartózkodási hellyel rendelkező harmadik országbeli állampolgárok számára, akik a Horvát Köztársasághoz vízumkérelmet kívánnak benyújtani.

A Megállapodás 3. cikke szerint a magyar fél a Horvát Köztársaság nevében kizárólag a vízumkérelmek, díjak és a kérelmezők adatainak átvételével, rögzítésével és a horvát konzuli tisztviselő részére történő továbbításával, illetve a Jegyzőkönyvben megállapított egyéb tevékenységgel kapcsolatban jár el. Minden más vonatkozásban a Horvát Köztársaság viseli a kérelmek feldolgozásának felelősségét.

Az adatvédelmi kérdéseket a Megállapodás 4. cikke szabályozza.

A Megállapodás végrehajtásához szükséges személyi és tárgyi feltételek a kisinyovi magyar nagykövetségen biztosítottak. A Megállapodás 5. cikke alapján a felek külügyminisztériumai Jegyzőkönyv keretében határozzák meg az együttműködés szükséges technikai és pénzügyi részletszabályait. A Jegyzőkönyv értelmében a magyar nagykövetség a befolyt vízumdíjak meghatározott hányadát visszatartja az együttműködésből adódó feladatok ellátásához szükséges (elsősorban postai) költségek fedezésére.

A Megállapodás végrehajtásának nincsenek kockázatai. Alkalmazását a felek részben vagy egészben bármikor felfüggeszthetik, illetve azt bármikor felmondhatják (7. cikk).

A kisinyovi magyar nagykövetségen működtetett Közös Vízumkérelem-átvevő Központ tevékenységi körének bővítése egyrészt további jelentős lépés a Magyar Köztársaság, illetve az Európai Unió és a Moldovai Köztársaság kapcsolatának fejlesztésében, másrészt azáltal, hogy bevonjuk Horvátországot a tagállamok közötti együttműködés e formájába, tovább erősíthetjük az ország integrációs törekvéseinek magyar támogatását.

A 4. §-hoz

E szakasz rendelkezik a Megállapodás belső jogi hatálybalépésének napjáról [amely az Nksztv. 10. § (3) bekezdése értelmében egybeesik a nemzetközi jogi hatálybalépés időpontjával]. Tekintettel arra, hogy a Megállapodás Magyar Köztársaság vonatkozásában történő hatálybalépése határozza meg a kihirdető §-ok hatálybalépésének napját, s ez az időpont egyelőre még nem ismert - a Megállapodás az azt követő hónap első napján lép hatályba, hogy a szerződő felek diplomáciai úton értesítették egymást arról, hogy a hatálybalépéshez szükséges belső jogi eljárások befejeződtek (7. cikk 1. bekezdés) -, a hatálybalépés naptári napját a külügyminiszter annak ismertté válását követően a Magyar Közlönyben haladéktalanul közzétett egyedi határozatával állapítja meg. A hatálybalépés naptári napját megállapító határozatot hivatalból adja ki a külügyminiszter.