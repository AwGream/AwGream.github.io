2003. évi LI. törvény indokolása

a természet védelméről szóló 1996. évi LIII. törvény módosításáról

-----STARTING---POINT---ALTALANOS--- 

A természet védelméről szóló 1996. évi LIII. törvény (a továbbiakban: Tvt.) módosításáról szóló előterjesztés az 53/2002. (XI. 28.) AB határozatban az Alkotmánybíróság által az Országgyűlés számára meghatározott jogalkotási kötelezettségnek tesz eleget.

Az Alkotmánybíróság megállapítása alapján az Országgyűlés - jogalkotói feladatának elmulasztásával - alkotmányellenes helyzetet idézett elő azáltal, hogy a törvény erejénél fogva védett természeti területek egyedi meghatározása során nem biztosított önálló jogorvoslatot.

Az Alkotmány 57. § (5) bekezdésében foglalt jogorvoslathoz való jog érvényesülése érdekében a törvény alapján az igazgatóság a törvény erejénél fogva védett természeti területek kiterjedését az államigazgatási eljárás általános szabályairól szóló 1957. évi IV. törvény rendelkezéseinek megfelelően, - jogorvoslattal megtámadható - hatósági határozatban állapítja meg.

A törvény a jogorvoslati jog biztosítása mellett meghatározza a láp, a szikes tó, a kunhalom, valamint a földvár fogalmát. A fogalmak meghatározása az Alkotmánybíróság határozatában foglaltaknak megfelelően - a jogorvoslati jog biztosításán túl - megfelelő garanciát jelent a jogbiztonság követelményének érvényesítésére az igazgatóság hatósági eljárása során.

Az előzőekben foglaltakon túl sor kerül a Tvt. egyes rendelkezéseinek - elsősorban az alacsonyabb szintű jogalkotásra felhatalmazást adó rendelkezések tekintetében - az Alkotmánybíróság határozatától független módosítására is. Így a törvény a Tvt.-nek a védetté nyilvánítást kimondó jogszabály kötelező tartalmi elemeit meghatározó rendelkezéseit egészíti ki - a 36. § (1) bekezdésében, valamint (4) bekezdésében foglalt felhatalmazás alapján megalkotott miniszteri rendeletnek megfelelően - a természetvédelmi kezelési tervek vonatkozásában, valamint az Európai Közösségek jogi aktusán alapuló kötelezettségek hatékonyabb teljesítése érdekében, illetve egyes felhatalmazó rendelkezésekkel összefüggésben tartalmaz pontosításokat.

-----STARTING---POINT---RESZLETES---

Az 1. §-hoz

A törvény e szakaszának (1) bekezdése adja meg a természet védelméről szóló 1996. évi LIII. törvény (a továbbiakban: Tvt.) 23. §-a (2) bekezdésének hatálya alá tartozó ex lege területek fogalom-meghatározásai közül a szabályozásból mostanáig hiányzókat.

A Tvt. 23. §-ának (3) bekezdése ennek megfelelően kiegészül a láp, szikes tó, kunhalom, valamint a földvár fogalmának meghatározásával.

A hivatkozott § (2) bekezdése a Tvt. 24. §-ának - a védetté nyilvánítást kimondó jogszabály kötelező tartalmi elemeit meghatározó - (3) bekezdését egészíti ki a Tvt. 36. § (1) bekezdésének, valamint a (4) bekezdésében foglalt felhatalmazás alapján megalkotott miniszteri rendeletnek megfelelően a természetvédelmi kezelési tervek vonatkozásában, valamint az Európai Közösségek jogi aktusaiban megállapított kötelezettségekkel összhangban.

A § (3) bekezdése pontosító jellegű, amit értelmezési problémák tettek szükségessé.

A természetvédelmi hatóságnak a Tvt. 26. § (1) bekezdésében szabályozott kötelezettsége ugyanis a természetvédelmi oltalom alatt álló földterület megjelölésére irányul, nem pedig a Tvt. 23. §-a (2) bekezdésének hatálya alá tartozó ex lege védett természeti területek egyedi meghatározására irányuló kijelölési eljárásra.

Az Országgyűlés e § (4) bekezdésével tesz eleget az 53/2002. (XI. 28.) AB határozatban foglaltaknak a Tvt. 23. §-a (2) bekezdésének hatálya alá tartozó ex lege védett természeti területek kijelölésére irányuló nemzeti park igazgatósági (a továbbiakban: igazgatóság) eljárás tekintetében.

A módosítás eredményeként a hivatkozott döntést határozati formában kell meghoznia az igazgatóságnak. A határozati forma előírásával elhárul az akadály a jogorvoslati jog gyakorlása elől, mivel a Tvt. 75. §-a értelmében az államigazgatási eljárás általános szabályairól szóló 1957. évi IV. törvény rendelkezéseit a Tvt. szerinti hatósági eljárások tekintetében a Tvt.-ben foglalt eltérésekkel kell alkalmazni.

A § (5) bekezdése a Tvt. 44. §-ának (3) bekezdésében, a (6) bekezdésének első mondata a Tvt. 53. §-a (5) bekezdésének első fordulatában foglalt felhatalmazást pontosítja, az értelmezési problémák elkerülése érdekében.

A § (6) bekezdésének második mondata a Tvt. 53. §-a (5) bekezdésének második fordulatában adott felhatalmazást pontosítja, és hozza összhangba a felhatalmazás alapján megalkotott jogszabályban foglaltakkal.

A § (7) bekezdése a Tvt. 85. §-ának a) pontjában található felhatalmazó rendelkezésben foglalt hibás visszautalást javítja ki, mivel az ott hivatkozott felhatalmazás nem a Tvt. 7. §-ának (3), hanem (4) bekezdésében található.

-----STARTING---POINT---VEGE---

A 2. §-hoz

A szakasz a törvény hatálybalépésének időpontjáról rendelkezik.