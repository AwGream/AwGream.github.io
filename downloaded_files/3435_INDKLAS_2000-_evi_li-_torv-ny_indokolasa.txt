2000. évi LI. törvény indokolása

az iparban és a kereskedelemben történő munkaügyi ellenőrzésről szóló, a nemzetközi munkaügyi konferencia 1947. évi 30. ülésszakán elfogadott 81. számú Egyezmény kihirdetéséről

Indokolás

A Nemzetközi Munkaügyi Szervezet munkaegészségügyet, munkabiztonságot, valamint a baleseti kártérítést érintő egyezményei közül az 1947. június 11-én elfogadott 81. számú Egyezmény az ipari és kereskedelmi munkahelyeken történő munkaügyi felügyeleti rendszer működtetéséről szól.

Az Egyezmény ratifikálásával a tagállamok arra vállaltak kötelezettséget, hogy a munkafeltételekre és a munkavállalók védelmére vonatkozó szabályok betartása érdekében egy központi hatóság irányítása alá rendelt munkaügyi felügyeleti rendszert tartanak fenn. E felügyelet személyzetének köztisztviselőkből kell állnia. A felügyelet munkájába be kell vonni műszaki, orvosi, kémiai, elektromossági szakértőket és szakembereket. A munkaügyi felügyelőknek biztosítani kell a hatékony ellenőrzéshez szükséges jogosítványokat (belépés, szemle, nyomozás, vizsgálat, nyilvántartásba való betekintés jogát), valamint azonnal végrehajtandó intézkedések tételére vonatkozó felhatalmazást a munkavállalók biztonságát fenyegető veszély esetén. Az üzemi baleseteket és foglalkozási betegségeket a felügyelőknek be kell jelenteni. A tagállamok kötelesek büntetés kilátásba helyezésével megakadályozni a munkaügyi felügyelők által érvényesíthető törvényes rendelkezések megszegését, ellenőrző munkájuk hátráltatását. A központi felügyeleti hatóság évente általános jelentést küld a Nemzetközi Munkaügyi Hivatal Főigazgatójának.

Magyarország az Egyezményt a 37/1993.(VI. 11.) OGY határozattal erősítette meg. A megerősítő okirat letétbe helyezése a Nemzetközi Munkaügyi Hivatal főigazgatójánál 1994. január 4. napján megtörtént. Az Egyezmény rendelkezése értelmében a tagállamra nézve az egyezmény tizenkét hónappal azután lép hatályba, hogy a megerősítésről szóló okiratot nyilvántartásba vették. Ennek megfelelően Magyarországon rendelkezéseit 1995. január 4. napjától kell alkalmazni.

Az Alkotmány I. fejezetébe foglalt Általános rendelkezésekkel valamint a jogalkotásról szóló 1987. évi XI. törvény 5. §-ával és 16. §-ának (1) bekezdésével összhangban, a nemzetközi szerződésekkel kapcsolatos eljárásról szóló 1982. évi 27. törvényerejű rendelet 13. §-ának (1) bekezdése alapján a nemzetközi szerződést törvénnyel kell kihirdetni.