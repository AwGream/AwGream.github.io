2012. évi LXVIII. törvény indokolása

a Magyarország Kormánya és Ukrajna Miniszteri Kabinetje között a közúti és vasúti határforgalomnak a határátkelőhelyeken történő ellenőrzéséről szóló Megállapodás kihirdetéséről

Általános indokolás

A jelen törvény célja a Magyarország Kormánya és Ukrajna Miniszteri Kabinetje között a közúti és vasúti határforgalomnak a határátkelőhelyeken történő ellenőrzéséről szóló Megállapodás (a továbbiakban: Megállapodás) kötelező hatályának elismeréséhez szükséges felhatalmazás megszerzése és kihirdetése. A Megállapodás 2012. május 4-én, Kijevben került aláírásra.

A Megállapodás létrehozása kiemelt feladat, mivel a két állam között jelenleg nincs hatályban a határforgalom ellenőrzését szabályozó egységes és korszerű nemzetközi szerződés. A személy- és áruforgalom ellenőrzésének szabályai, módszerei az elmúlt években jelentősen változtak, különösen Magyarország Európai Unióhoz, majd a schengeni övezethez történt csatlakozása miatt. Emellett a határátkelőhelyek jellegének módosítása, a nemzetközi forgalom számára történő bővítése is több esetben indokolt. A Megállapodás elsődleges célja, hogy a két állam a már ténylegesen működő határátkelőhelyek jogi státuszát nemzetközi szerződésben rendezze, illetve biztosítsa a jogalapot a további fejlesztések számára. Továbbá, a két fél közötti, a határforgalom-ellenőrzést csak részben érintő hatályos kétoldalú egyezmények és megállapodások (a Magyar Köztársaság Kormánya és Ukrajna Kormánya között a két ország közötti államhatáron lévő határátkelőhelyekről szóló, Budapesten, 1993. február 26. napján aláírt Megállapodás, valamint a Magyar Köztársaság Kormánya és Ukrajna Kormánya között a határforgalom ellenőrzéséről a közúti, vasúti és vízi közlekedésben, Kijevben, 2002. február 6. napján aláírt Egyezmény) előírásai részint Magyarország Európai Unióhoz történt csatlakozását követően, részint a bekövetkezett változások miatt elavulttá váltak, erre figyelemmel is szükségessé vált a vasúti és közúti határforgalom-ellenőrzésről egy nemzetközi megállapodásban rendelkezni.

A Megállapodás teremti meg a jogalapját - a szükséges feltételek biztosítása esetén - a 2007-2013. közötti időszakra szóló, Magyarország-Szlovákia-Románia-Ukrajna Európai Szomszédsági és Partnerségi Eszköz (ENPI) Határon Átnyúló Együttműködési Program 3. prioritásának („Határok átjárhatóságának növelése”) keretében Magyarország és Ukrajna által megvalósítani kívánt nagyprojekt végrehajtásának, így különösen a Beregsurány-Luzsánka (Luzhanka) közúti határátkelőhely fejlesztésének, valamint a Záhony-Csop (Csap) közúti határátkelőhelyen közös kapcsolattartási pont létrehozatalának.

A Megállapodás a nemzetközi szerződésekkel kapcsolatos eljárásról szóló 2005. évi L. törvény 7. § (3) bekezdés b) pontja alapján az Országgyűlés feladat- és hatáskörébe tartozik, így a Megállapodás kötelező hatályának elismerésére az Országgyűlés adhat felhatalmazást, és a Megállapodást törvényben kell kihirdetni.

Részletes indokolás

Az 1. §-hoz

A Megállapodás a nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) 7. § (3) bekezdése alapján az Országgyűlés feladat- és hatáskörébe tartozik, így a Megállapodás kötelező hatályának elismerésére az Országgyűlésnek adhat felhatalmazást.

A 2. §-hoz

Az Nsztv. 9. §-a értelmében a végleges szöveg megállapítását követően a Megállapodást törvényben kell kihirdetni.

A 3. §-hoz

A Megállapodás I. Része az általános rendelkezéseket tartalmazza: a fogalom-meghatározásokat (1. cikk), valamint az együttműködés elveit és lényeges szabályait (2-7. cikkek). A Megállapodás 3. cikk (4) bekezdése többek között elősegíti az egészségügyi veszélyhelyzetek esetén szükséges szigorító intézkedések lehetőségével a Nemzetközi Egészségügyi Rendszabályok végrehajtását. A 4. cikk értelmében a Szerződő Felek szolgálati személyei nem tagadhatják meg azon közlekedési eszközöknek, tárgyaknak, szállítmányoknak (áruknak) a visszaszállítását és visszafogadását, amelyek kiléptetését engedélyezték, ha azok behozatalát a másik Szerződő Fél szolgálati személyei nem engedélyezték.

A Megállapodás 5. cikke szabályozza az ellenőrzésre kötelezett növényi és állati eredetű áruk, veszélyes áruk, valamint a csak engedély alapján szállítható áruk (hulladék, ózonréteget károsító anyagok stb.) szállítására vonatkozó általános feltételeket.

A Megállapodás 6. cikke szerint a Szerződő Felek határforgalom-ellenőrző illetékes szervei - a vonatkozó jogszabályaikkal összhangban - engedélyezhetik az államhatáron ideiglenes határátkelőhely megnyitását, a személyek, a személyek birtokában lévő közlekedési eszközök és tárgyak, valamint szállítmányok (áru) határátkelőhelyen kívüli átléptetése céljából.

A Megállapodás 7. cikke rendelkezik többek között a rendészeti szervek nemzetközi együttműködése és az információcsere fejlesztése céljából - szükséges feltételek biztosítása esetén - közös kapcsolattartási szolgálati hely létrehozásáról Záhony-Csop (Csap) közúti határátkelőhelyen, Magyarország államterületén. A 7. cikk megteremti továbbá annak a lehetőségét, hogy a Szerződő Felek további határátkelőhelyeket létesíthessenek.

A Megállapodás II-III. Része tartalmazza a jelenleg működő határátkelőhelyeket, azok forgalmi jellegét és nyitvatartási idejüket. Az egyes közúti határákelőhelyekre vonatkozó cikkek lehetővé teszik a magyar-ukrán határszakaszon a további határátkelőhely fejlesztéseket, így a 11. cikk megteremti a jogalapját a Beregsurány-Luzhanka (Luzsanka) közúti határátkelőhelyen az áruforgalom engedélyezését 7,5 tonnánál nagyobb megengedett legnagyobb össztömegig. A Megállapodás 13. cikke szerint - a szükséges feltételek megteremtését követően - a Szerződő Felek Beregdaróc-Déda (Beregdéda) között autópálya határátkelőhelyet létesíthetnek.

A IV. Rész rendelkezik a Megállapodás végrehajtásáról, és annak elősegítése érdekében a szerződő felek illetékes hatóságainak képviselőiből álló Magyar-Ukrán Határforgalmi Vegyes Bizottság felállításáról.

A Megállapodás V. Része tartalmazza a záró rendelkezéseket, amelyekben a szerződő felek többek között a hatálybalépésről, a Megállapodás módosítására vonatkozó eljárásról és a Megállapodás értelmezéséből vagy alkalmazásából eredő viták rendezéséről rendelkeznek.

A 4. §-hoz

A Megállapodás 18. cikke értelmében a szerződő felek diplomáciai úton értesítik egymást arról, hogy a Megállapodás hatálybalépéséhez szükséges belső jogszabályi követelményeknek eleget tettek. A Megállapodás a későbbi jegyzék kézhezvételétől számított 30. (harmincadik) napon lép hatályba. A 4. § rendelkezik továbbá a Megállapodás 18. cikk (6) és (7) bekezdéseivel hatályát vesztő nemzetközi szerződésekről és a (7) bekezdéssel hatályát vesztő nemzetközi szerződést kihirdető belső jogszabály - a Magyar Köztársaság Kormánya és Ukrajna Kormánya között a határforgalom ellenőrzéséről a közúti, vasúti és vízi közlekedésben, Kijevben, 2002. február 6. napján aláírt Egyezmény kihirdetéséről szóló 78/2003. (VI. 4.) Korm. rendelet - hatályon kívül helyezéséről.

A Megállapodás hatálybalépésének naptári napját - a 2005. évi L. törvény 10. § (4) bekezdésében foglalt rendelkezésnek megfelelően - annak ismertté válását követően a külpolitikáért felelős miniszter a Magyar Közlönyben közzétett közleményével állapítja meg.

A törvény végrehajtásáról a határrendészetért felelős miniszter gondoskodik.