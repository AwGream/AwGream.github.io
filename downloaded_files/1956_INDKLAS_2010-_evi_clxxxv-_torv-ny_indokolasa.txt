2010. évi CLXXXV. törvény indokolása

a médiaszolgáltatásokról és a tömegkommunikációról

-----STARTING---POINT---ALTALANOS--- 

A média jelentőségéről a modern társadalmakban aligha lehet közhelyek nélkül beszélni. Ugyanez a megállapítás igaz a jelenlegi médiatörvény, az 1996. évi I. törvény hiányosságaira, illetve gyakorlati alkalmazásának buktatóira is. A jogalkotás e területen tehát már régóta közismert módon elkerülhetetlen, eddig kizárólag a politikai konszenzus hiánya akadályozta azt meg.

A szabályozás által érintendő kérdések túlnyomó része jelenleg is - az Alkotmány és az ahhoz kapcsolódó alkotmánybírósági gyakorlat alapján - csak kétharmados törvényhozási többséggel rendezhető.

A legújabb kori média területén világszerte megfigyelhető jelenség a „klasszikus” média (televízió, rádió, nyomtatott sajtó) és a hírközlés (online és digitális média- és távközlési szolgáltatások) területe közötti konvergencia jelensége. Ez a szabályozás valamennyi pontját szükségszerűen érintő jelenség, a tartalmaktól a szervezeti struktúrákig terjed a hatása. Egy új szabályozásnak erre figyelemmel kell megszületnie.

A szabályozás azonban - és ezen a rohamtempójú technikai fejlődés sem változtat - mindeközben megőrizte azon alapvető mögöttes értékeit, a közösségi érdekeket érvényesítő szempontjait, amelyek a sajtószabadságért folytatott kezdeti küzdelmek óta meghatározó módon formálják a médiáról folytatott gondolkodást.

A médiajogban felfedezhetők olyan mögöttes összefüggések, megtalálható olyan értékrendszer, amelyek a konkrét előírások által közvetítve jelennek meg a médiát szabályozó bonyolult szisztémában. A médiajognak ugyanis vannak alapvető elvei. A média szabályozása a szabad országok által a sajtó működésével kapcsolatban közösen vallott morális alapokra épül. A sajtó más, mint a többi piacon kínált szolgáltatás. A társadalom kohéziójának elősegítésére, a közösség vitáinak lebonyolítására, a nemzeti és az egyetemes kultúra terjesztésére képes hálózatot tisztelünk benne. A média szabályozása tehát egyszerre szolgálja gyakorlójának érdekeit (köztük haszonszerzési szándékait), biztosítja annak szabadságát, és óvja a közérdeket a piaci szereplők mozgásterének szűkítése árán. Nem ítélkezik az egyes ember felett, aki lehet öntudatlan médiafogyasztó, vagy öntudatos, cselekvő állampolgár - a médiaszabályozás mindkettő igényeit egyszerre kívánja kielégíteni.

A médiaszabályozás kiindulópontjául szolgáló sajtószabadság szükségének filozófiai igazolásaként számos érv hozható fel. A szabad szólás és a szabad sajtó által lehetséges a szembenálló, vitatkozó álláspontok közül felderíteni az igazságot egy adott kérdésben. John Stuart Mill úgy gondolja, senki nem tévedhetetlen, és soha nem lehetünk teljesen biztosak abban, hogy amit igaznak gondolunk, valóban az. Ezért a szólásszabadság korlátozása nem engedhető meg, mert lehet, hogy éppen az elnyomott vélemény hordozza az igazságot.

A szabad szólás jogának legfőbb célja és értelme, hogy az állampolgár részt vegyen a közügyek megvitatásában és az azokról való döntésekben, hallathassa véleményét, és tájékozódhasson a közélet ügyeiben.

Ugyanakkor az egyén kiművelése is elengedhetetlen, hiszen anélkül a demokrácia sem működtethető. A sajtószabadság tehát a közösségben élő egyén autonómiája miatt is fontos, akit e joggal felruházva morális, felelős „lénynek” ismerünk el, aki szabadon kifejtheti véleményét, és meghallgathatja másokét.

A média szabályozása mellett felhozható érvek a szabad sajtó közérdekű kötelezettségeinek a betartatását célozzák. A mai médiajog arra is szolgál, hogy biztosítsa az állam paternalista szerepvállalásának lehető legszűkebb mértékét, érvényesítse a fogyasztók korlátozatlansághoz fűződő érdekeit, ugyanakkor mégse hagyja teljesen magára polgárait, hanem érvényesítse a közös érdekeket a média szabályozásában. A modern médiajog elsőszámú kérdése ennek megfelelően az, hogy miként lesz képes megteremteni a szükséges egyensúlyt a közérdek (azaz a demokráciát és a kultúrát óvni kívánó szabályozási igények) és az azzal lehetségesen szembenálló magánérdekek (a fogyasztók és a médiatulajdonosok érdekei) között.

A médiaszabályozás körüli immáron csaknem két évtizedes itthoni viták tanulsága egyértelmű: a média társadalomban betöltött szerepének kijelölése körül minden adandó alkalommal fellángol a világnézetek, ha úgy tetszik, ideológiák harca. Az európai hagyományoknak megfelelően azonban a média nem színtiszta üzleti vállalkozás. A média - nem tagadva a szórakoztatásban betöltött szerepét - a közösség potenciálisan leghatékonyabb agorája, a viták eldöntésének, a vélemények ütköztetésének színtere, a cselekvő, öntudatos állampolgár nélkülözhetetlen segítője a számára szükséges ismeretek összegyűjtésében.

A demokrácia feltételeinek megteremtésén túl az európai médiaszabályozás második morális alapja a kultúra szolgálata (az EU audiovizuális médiaszolgáltatásokról szóló irányelve kilenc alkalommal használja a „kulturális” jelzőt).

Az európai egységesülési folyamatnak az eredeti szándékok szerint egyszerre kellett volna segédkeznie a nemzeti kultúrák megőrzésében, és meghatároznia az egységes alapokon nyugvó európai kultúra elemeit. Azonban győzött a piaci szemlélet, a piac logikájából fakadó megközelítési mód. Az uniós szabályozás, túl azon, hogy általános tartalmi minimum-követelményeket határoz meg, és gyakorlatilag biztosítja a tagállamok jogát a televíziós tartalmak befolyásolására, elsősorban a piac bizonyos korlátozásán keresztül igyekszik óvni a nemzeti és európai identitást.

Minden kritika ellenére is el kell azonban ismerni, hogy az EU-n belül legalább - ellentétben a húsz évvel ezelőtti állapotunkkal - az államok szabadságában áll a közérdeknek vagy a nemzeti kultúra védelmi szempontjainak megfelelően cselekedni, és ez számunkra önmagában véve is óriási vívmány.

A sajtószabadság európai fogalmába tehát valahogyan bele kell szorítanunk a demokrácia működtetésének és a kultúra megóvásának érdekét is. Ez a két érdek a médiajog nyelvén elsősorban a pluralizmus követelményében jelenik meg.

A pluralizmus előírása foglalja össze a legáltalánosabban mindazon kötelezettségeket, amelyek a sajtó demokratikus és kulturális feladatainak való megfelelést segítik elő. Abból a felismerésből fakad, hogy a sajtó nagyon jelentős kulturális és politikai befolyással rendelkezik, amellyel összefüggésben, valamilyen módon a közönség érdekeit is biztosítani kell. A pluralizmus szerepel az Európai Unió Alapjogi Chartájának szólásszabadságra vonatkozó 11. cikkének (2) bekezdésében („a tömegtájékoztatás szabadságát és sokszínűségét [pluralism] tiszteletben kell tartani”), valamint az audiovizuális médiaszolgáltatásokról szóló irányelv, illetve az azt 2007-ben módosító irányelv bevezetőjében is (a „tájékoztatási szektor pluralizmusának” követelménye kapcsán). A média pluralizmusa az Unió egyértelmű állásfoglalása szerint annak szabadságával egyenértékű, kiemelt fontosságú érdek.

A pluralizmus követelménye nem csak tartalmi kötelezettségeket, hanem a médiapiac rendszerét befolyásoló strukturális korlátozásokat is előír, valamint korlátozza a lehetséges piaci viselkedést. A pluralizmus nevében lehetséges fellépni a média túlzott koncentrálódása ellen, korlátozva a tulajdonjogot a médiapiacon; a versenyjogi szabályok által befolyásolni a piaci szereplők viselkedését; előírni a műsorterjesztők számára bizonyos csatornák kötelező továbbítását (must carry); konkrét tartalmi előírásokat emelni a médiaszolgáltatók elé (közszolgálati kötelezettségek, kötelező hírműsor-szolgáltatás, kiegyensúlyozottság stb.). A pluralizmus követelménye alapján a sajtónak a társadalomban található értékeket éppúgy fel kell mutatnia, mint ahogyan fel kell tárnia a gondokat is, és teret kell adnia a viták lefolytatására.

A közösségelvű értékrend, illetve a demokráciát nem pusztán formális kritériumok alapján működtetni kívánó politika szemszögéből nézve a leendő médiaszabályozásnak ezen alapvetések figyelembe vételével kell megszületnie.

-----STARTING---POINT---RESZLETES---

Az 1. §-hoz

A törvény személyi és tárgyi hatályát határozza meg, az Európai Unió jogrendszere, és az audiovizuális médiaszolgáltatásokról szóló irányelv által meghatározott letelepedés-fogalom szerint. A törvény a hagyományos médiaszolgáltatásokon túl kiterjed az ún. lekérhető médiaszolgáltatásokra is, amelyeket a közvélemény széles rétegeinek szánnak, és amelyek azt egyértelműen befolyásolhatják. A törvény ennek megfelelően nem terjed ki az olyan tevékenységekre, amelyek alapvetően nem gazdasági jellegűek és nem állnak versenyben a televíziós vagy rádiós médiaszolgáltatással, mint például a magáncélú weboldalak fenntartása, továbbá az olyan szolgáltatások, amelyek során magánszemélyek saját maguk által készített audiovizuális tartalmakat tesznek hozzáférhetővé vagy terjesztenek azok azonos érdeklődési körű közösségeken belüli megosztása és cseréje céljából.

A médiaszolgáltatás fogalma a tömegkommunikációs médiaszolgáltatásnak a nagy nyilvánosságot tájékoztató, szórakoztató és oktató funkcióját fedi le, és magában foglalja a kereskedelmi közleményt, de kizárja például a magánlevelezés különböző formáit, például az elektronikus leveleket. E fogalommeghatározás kizárja mindazon szolgáltatásokat, amelyek elsődleges célja nem a médiaszolgáltatás, tehát azokat is, amelyekhez esetlegesen kapcsolódhat ugyan audiovizuális vagy hangok sorozatából álló tartalom, de a szolgáltatásnak nem ez az elsődleges célja. Ilyen szolgáltatás például az olyan weboldalak fenntartása, amelyek csupán kiegészítésképpen tartalmaznak ehhez hasonló elemeket. Az „audiovizuális” kifejezés a hangos vagy néma mozgóképre utal, így a némafilmeket is magában foglalja.

A lekérhető audiovizuális médiaszolgáltatások jellegzetessége, hogy a televíziós/audiovizuális szolgáltatásokhoz hasonlók, vagyis ugyanazon közönségért versengenek, mint a lineáris médiaszolgáltatások, és a felhasználók a szolgáltatás jellegéből és a hozzáférés módjából kiindulva érthető módon elvárhatják, hogy érdekeik védelemben részesüljenek.

A törvény kiterjed a nyomtatott és az internetes sajtótermékekre is.

A 2. §-hoz

Szintén a törvény hatályát határozza meg, amely kiterjed a műsorterjesztőkre, a kiegészítő médiaszolgáltatást nyújtókra, a közvetítő szolgáltatókra és szolgáltatásaikra is.

A 3. §-hoz

A törvény 3-8. §-a a törvény értelmezését segítő alapelveket határoz meg. Az első ezek közül a sajtó és a médiaszolgáltatások szabadságát deklarálja.

A 4. §-hoz

Az alapelv a médiaszolgáltatások sokszínűségének alkotmányos értékét deklarálja.

Az 5. §-hoz

A tájékoztatáshoz fűződő jog, és a demokratikus társadalmi nyilvánosság kialakulásának értékét védi ezen alapelv.

A 6. §-hoz

A közszolgálati médiaszolgáltatás jelentőségét emeli ki ezen alapelv.

A 7. §-hoz

A médiapiaci szereplők, és a felhasználók együttműködését írja elő ezen alapelv.

A 8. §-hoz

Az ön- és társszabályozó eljárások fontosságát emeli ki ezen alapelv. E törvény alkalmazása során ezek tiszteletben tartásával kell eljárni.

A 9. §-hoz

A gyermekek és kiskorúak védelmét szolgáló kategóriákat határozza meg, köztük egy új elemmel, a hat éves korig nem ajánlott kategóriával.

Itt szerepel először a törvényben az iránymutatás kategóriája, amelyet a Médiatanács fogadhat el. A törvény egyik lényegi eleme, hogy a médiaigazgatási hatáskörrel rendelkező autonóm államigazgatási szerv törvényi felhatalmazás alapján meghatározott körben és garanciális rendelkezések mellett - remélhetőleg az új Alkotmány és az új Jat. rendelkezéseivel összhangban - iránymutatás kibocsátására rendelkezhet hatáskörrel, természetesen kizárólag a törvényben meghatározott szűk körben.

A jogalkotásról szóló 1987. évi XI. törvény 121/2009. (XII. 17.) AB határozat (a továbbiakban: AB Határozat) általi megsemmisítése következtében indult jogalkotási folyamat során nélkülözhetetlen és megkerülhetetlen kérdéskör a pszeudo normák helyzetének tisztázása és annak végiggondolása, hogy milyen formában szükséges fenntartani a magyar jogrendszerben a jogszabályok mellett élő pszeudo normák rendszerét - értve ez alatt a hierarchián kívüli, a kibocsátó szerv szervezetétől elkülönült külső jogalanyokra vonatkozó jogalkalmazási segítséget nyújtó normatív aktusokat.

Az ún. soft law normatív aktusok elfogadása és a hazai jogrendszerbe való újragondolt módon beillesztése a hírközlési igazgatás és a médiaigazgatás területén több okból is indokolt.

A rendkívül gyors ütemben fejlődő és változó, kiemelt jelentőségű társadalmi, gazdasági és műszaki viszonyok (elsősorban piaci közszolgáltatások), így a hírközlési igazgatás általában nem szabályozható minden részletre kiterjedően a jogalkotó által. A keretszabályok útján történő szabályozás pedig megnehezíti a jogkövető magatartás tanúsítását, hiszen a jogalanyok a részletes jogalkalmazási szempontokról, elvekről csupán utólag, az egyedi ügyekben meghozott döntések által szereznek tudomást.

A technológiai és piaci környezet gyors változása hangsúlyeltoldóshoz vezet a közhatalmi tényezőkön belül is. A jogalkotás - és különösön a törvényhozás - alkalmas a legkevésbé arra, hogy hatékonyan reagáljon a folyamatos változásra. Szabályozó jogosítványainak egy részét át kell ezért ruháznia olyan intézményekre, amelyek a piaccal közvetlen kapcsolatban állnak, és ezért rugalmasan alkalmazkodhatnak a váltózó feltételekhez. Ezek az intézmények a médiaigazgatás területén a médiafelügyeleti szervek, amelyek a digitális környezetben módosuló feladatokkal, kiterjedt külső kapcsolatrendszerrel és a korábbinál nagyobb felelősséggel vesznek részt a szabályozott médiaviszonyok kialakításában, a hírközlési igazgatás esetén pedig a hírközlési hatóságok.

Bizonyos esetekben tehát kétség kívül szükséges és célszerű lehet a jogalkalmazás irányvonalainak keretjellegű előzetes meghatározása, a joggyakorlat egységesítése, amelynek megfelelő eszköze lehet a normatív aktus-kibocsátási jog. A hatóság részére biztosított normatív aktus-kibocsátási jogkör ugyanis elősegítheti, hogy olyan részletszabályok illetve szakmai szabályok is általánosan kerülhessenek meghatározásra, amelyek a jogalanyok önkéntes jogkövetéséhez meghatározó módon hozzájárulhatnak, így példaként említhető a kiskorúak védelme körében a hatóság által követett, azonban jogszabályi szinten nem rendezett elvek rendszere.

Hangsúlyozandó, hogy a médiaszabályozás és a hírközlési igazgatás felülvizsgálata során - mind nemzeti, mind nemzetközi szinten - felmerül a jelenlegitől eltérő szabályozási eszközök és módszerek alkalmazásának szükségessége. A médiarendszer szabályozásában egyrészt a korábbinál jelentősebb szerep hárulhat a médiafelügyeleti szervekre, másrészt a hatóságok hatáskörének átalakulásával kapcsolatban a jogi szabályozást olyan új eszközök egészíthetik ki, amelyek nagy mértében támaszkodnak az érintettek aktív szerepvállalására és rugalmas, előrelátható szabályozást tesznek lehetővé.

Kiemelendő, hogy a Magyar Köztársaságban a 2010. évben elkezdődött konvergencia megszüntette a távközlés és a média közötti technológiai és piaci határok után a szervezeti elkülönülést is, így a médiaigazgatás és a hírközlési szabályozás együttes kezelése indokolt a normatív aktusok kibocsátása körében is.

A soft law jellegű aktusok kibocsátásának gyakorlata korántsem ismeretlen a hazai jogban, a közösségi és az egyes tagállami jogrendszerekben sem. Közösségi szinten említést érdemel, hogy számtalan olyan normatív aktus jelenik meg a közösségi szabályozás során, amely az EK Szerződésben nem került említésre, pl. közlemények, felhívások, állásfoglalások, konklúziók, intézményközi megállapodások, fehér és zöld könyvek, nyilatkozatok stb. A médiaigazgatás és a hírközlési igazgatás körében ilyen soft law jellegű aktusnak minősül pl. az Európai Unió Bizottságának a távközlési, média és információtechnológiai szektorok konvergenciájáról és ennek szabályozási kihatásairól szóló zöld könyve (COM (1997) 623), a Bizottság „A Közösség audiovizuális politikájának alapelvei és iránymutatásai a digitális korszakban” című közleménye. Ezen aktusok hozzájárulhatnak a tagállami, vagy a közösségi jogi rendelkezések értelmezéséhez, illetve egyes „soft law” aktusok a tagállami bíróságok számára figyelembe vétele kötelező. A hazai jogrendszerben sem ismeretlen és történeti előzmények nélküli a hírközlési és médiaigazgatás terén a normatív aktusok kibocsátásának gyakorlata, hiszen a Hírközlési Döntőbizottság a hírközlésről szóló 2001. évi XL. törvény 87. § (3) bekezdése alapján jogosult volt a jelentős piaci erővel rendelkező szolgáltatók azonosítása során általa követett alapelvek elfogadására. A médiaigazgatás területén a rádiózásról és televíziózásról szóló 1996. évi I. törvény 5/F. §-a alapján a korhatáros besorolás minősítésnél irányadó szempontokat, az egyes műsorszámok közzététele előtt és közben alkalmazandó jelzéseket, illetve a minősítés közlésének módját a Médiatanács állásfoglalásban határozza meg. Az egyes tagállamok belső jogrendszerében is számos példa lelhető fel a normatív aktusok alkalmazására - nem csak az angolszász jogrendszerben, ahol elterjedt a normatív szabályozó aktusok kibocsátásának gyakorlata, így a brit hírközlési hatóság (OFCOM) számára a 2003. évi hírközlési törvény több esetben biztosít lehetőséget „guideline”, vagyis irányelv kiadására, így pl. a bírságkiszabás során alkalmazandó elvekről a 392. § alapján. A kontinentális jogrendszerű tagállamok körében példaként szolgálhat a francia szabályozás, ahol is a francia hírközlési hatóság (ARCEP) ajánlást (recommendation) ad ki a helyi hurok megosztásának általános elveiről és módjáról, illetve irányelvet bocsát ki az egész hírközlési piacot érintő és befolyásoló költségalapúság egyes eseteinek ellenőrzési metódusáról. A svéd hatóság (PTS) kötelező érvényű szabályok és általános iránymutatások kibocsátására jogosult (pl.: egyes frekvenciasávok engedélyezési szabályai tekintetében). A finn hatóság (FICORA) rendelet kiadására rendelkezik hatáskörrel, elsősorban technikai jellegű kérdésekben, így többek közt a számhordozás, veszélyhelyzetre való felkészülés témakörében. A cseh hatóság (CTU) általános jellegű intézkedés (measure of general nature) kiadására jogosult. A holland hatóság iránymutatások kibocsátására rendelkezik felhatalmazással, melynek célja, hogy saját, egyedi ügyekben joggyakorlata tekintetében biztosítson előzetes információkat a piaci szereplők számára.

Megjegyzendő, hogy különösen a piaci közszolgáltatások, így a hírközlés, mint gazdasági húzóágazat területén az iparági sajátosságok miatt a piaci szereplők általában hosszú távú üzleti modellekben gondolkodnak, a médiaigazgatás területén pedig az egyes szolgáltatók hosszú távú irányvonalainak előzetes meghatározása szükséges, azaz az eljáró hatóság szabályozási stratégiájának, jogalkalmazási irányainak megismerhetősége legalább olyan fontos számukra, mint a konkrét szakmai szabályok megléte. Az általános normaalkotási jogkör e tekintetben is meghatározó előnyt képviselhet. Nyilvánvaló, hogy olyan speciális területeken, mint pl. egy piaci szektor teljeskörű felügyelete, maguk az eljáró, hatáskörrel rendelkező hatóságok, autonóm államigazgatási szervek, szabályozó hatóságok bírnak a legnagyobb szakértelemmel és jogalkalmazási gyakorlattal, így részükre szükséges biztosítani a normatív aktusok kiadására vonatkozó hatáskört.

Kiemelendő, hogy az Európai Unióban nem ritka megoldás az, hogy az irányelvek konkrétan a szabályozó hatóságokat, és nem a tagállami jogalkotó szerveket ruházzák fel azzal a joggal, hogy a szabályozottak tekintetében normatív aktust alkossanak, így pl. az Európa Parlament és a Tanács 2002. március 7-i 2002/21/EK irányelve az elektronikus hírközlő hálózatok és elektronikus hírközlési szolgáltatások közös keretszabályozásáról („Keretirányelv”) 13b. cikk (1) bekezdése akként rendelkezik, hogy a tagállamok kötelesek biztosítani, hogy az illetékes nemzeti szabályozó hatóságok jogosultak legyenek a biztonság, integritás elérése érdekében kötelező utasításokat kiadni - többek között a végrehajtási határidők vonatkozásában - a nyilvános hírközlő hálózatokat szolgáltató és a nyilvánosan elérhető elektronikus hírközlési szolgáltatásokat nyújtó vállalkozások részére.

Mindezek alapján speciális jogállásuk (független ún. szabályozó hatóság) és tevékenységi körük, valamint a vonatkozó közösségi és hazai jogszabályi rendelkezések struktúrája okán pszeudo normák kibocsátása elsősorban a hírközlési- és a médiaigazgatás területén az autonóm államigazgatási szervek esetén bír kiemelt jelentőséggel.

Ezen igények kielégítésére elsősorban a Jat.-ban meghatározott állami irányítás egyéb jogi eszközei álltak a jogalkalmazó rendelkezésére, amely normatív aktusok a szocializmus állami irányításának jellemzőit hordozták magukon, gyakorlati céljukkal ellentétes szabályozási, eljárási háttérrel. Tekintettel az AB határozat állami irányítás egyéb jogi eszközei körében tett megállapításaira, valamint ezen normatív aktusok társadalmi, jogalkalmazásbeli szükségességére egyértelmű, hogy a korábbi AB határozatokban (pl.: 60/1992. (XI. 17.) AB határozat, 47/2003. (X. 27.) AB határozat, 45/2001. (XI. 17.) AB határozat, 37/2001. (X. 11.) AB határozat, 36/2001. (VII. 11.) AB határozat, 16/2001. (V. 25.) AB határozat, 6/2004. (III. 24.) AB határozat, 2/2005. (II. 10.) AB határozat, 35/2009. (III. 27.) AB határozat, 39/2010. (IV. 15.) AB határozat) foglalt elvekre, elvárásokra, a jogállamiság és jogbiztonság elvére, az ehhez kapcsolódó garanciákra, a Legfelsőbb Bíróság álláspontjára figyelemmel, szükséges e terület alkotmányos követelményeknek megfelelő rendezése úgy, hogy a pszeudo normák szabályozott rendszerben való kibocsátása a hazai jogrendszer szerves részét képezze.

Mindezek alapján a törvény a struktúrájába illeszkedően felhatalmazást ad arra, hogy a médiaigazgatás területén a hatáskörrel rendelkező államigazgatási szerv, kizárólag hatósági hatáskörükkel összefüggésben (ezáltal egyedi ügyekre is vonatkoztathatóan, értelmezhetően) törvény rendelkezése alapján iránymutatást bocsáthassanak ki.

A jogállamiság és jogbiztonság elvének érvényesülését biztosító garanciák közt elsődleges, hogy az iránymutatás jogszabállyal nem lehet ellentétes (ezáltal rögzítésre kerül az is, hogy ezen aktusok nem minősülnek jogszabálynak), valamint, hogy a jogalanyok számára történő megismerhetőség, előreláthatóság és a kiszámítható joggyakorlat érdekében azokat a kibocsátónak közzé kell tennie.

Az iránymutatás célja kizárólag a joggyakorlat egységesítése lehet, vagyis a jogalkalmazás során figyelembe vehető szempontokra, tényekre, adatokra stb. térhet ki.

A jogállamiság és jogbiztonság, valamint a kiszámítható joggyakorlat érdekében nem elegendő azonban a törvényben rögzíteni egy általános felhatalmazást, hanem az egyes érintett autonóm államigazgatási szervek feladat- és hatáskörét rendező törvényben témakörönként, hatósági ügycsoportonként külön-külön meg kell határozni, hogy mely tárgyban és célból jogosult a szerv gyakorlati jellegű normatív aktus kiadására - ezzel is biztosítva az iránymutatás tárgyköreinek konkretizáltságát, meghatározottságát.

Szintén az államigazgatási szerv feladat- és hatáskörét szabályozó törvényben kell rögzíteni azt is, hogy ezen aktusokkal szemben milyen jogorvoslat vehető igénybe. A jogorvoslati jog törvényi szintű szabályozása szintén az iránymutatás jogállamiság és jogbiztonság elvének való megfelelését szolgálja.

Megjegyzendő, hogy az iránymutatásokat nem szükséges előzetes egyeztetésre bocsátani. Egyrészt azon okból, mivel azok a kiadó szerv hatósági hatáskörével összefüggésben, egyedi hatósági ügyeinek megalapozásaként kerülnek kibocsátásra (tárgyuk okán nem szorulnak egyeztetésre), másrészt azért sem, mert az autonóm államigazgatási szerv hatáskörét önállóan látja el (függetlensége okán kizárólag egy országgyűlési bizottsággal való egyeztetés képzelhető el, azonban az egyeztetés esetleges elhúzódása éppen az iránymutatás kiadásának céljával lenne ellentétes, hiszen megakadályozná a hatósági joggyakorlat rugalmas és gyors ütemű egyértelműsítését).

A 10. §-hoz

A lineáris médiaszolgáltatásokban érvényesülő gyermekvédelmi korlátozásokat határozza meg.

A 11. §-hoz

A lekérhető médiaszolgáltatásokban érvényesülő gyermekvédelmi korlátozásokat határozza meg.

A 12. §-hoz

A médiaszolgáltatások kiegyensúlyozott tájékoztatásra vonatkozó kötelezettségének részleteit határozza meg.

A 13. §-hoz

Az Országgyűlés üléseinek közvetítéséről szóló szabályokat határozza meg.

A 14. §-hoz

A sértő tartalmakra való felhívás kötelezettségét határozza meg.

A 15. §-hoz

Rendkívüli állapot, szükségállapot, veszélyhelyzet, külső fegyveres csoportoknak Magyarország területére történő váratlan betörése esetén érvényesülő speciális szabályokat határoz meg.

A 16-19. §-hoz

A kiemelt jelentőségű eseményekre vonatkozó szabályokat határozzák meg ezen szakaszok, a vonatkozó EU-irányelvnek megfelelően.

A 20-22. §-hoz

Az EU irányelvének megfelelően szabályozza a törvény a különböző műsorkvóták rendszerét. Attól csak a közérdek és a magyar, európai audiovizuális és zenei kultúra védelmében tér el, és állapít meg szigorúbb szabályokat (a közszolgálati médiumokra, illetve a rádiós médiaszolgáltatókra nézve).

A 23-25. §-hoz

A kereskedelmi közleményekre vonatkozó tartalmi előírásokat határozza meg. A kereskedelmi közlemények korlátozása a kiskorúak, illetve általában a fogyasztók érdekeinek védelme miatt is szükséges.

A 26-29. §-hoz

A támogatás (szponzoráció) szabályai jelentősen enyhültek az EU-irányelvben, ezt a törvény átülteti a magyar jogrendszerbe.

A 30-31. §-hoz

A termékelhelyezés új elem a jogrendszerben, amely szintén az EU-irányelv alapján kerül bevezetésre. Itt a műsorszámokban, azok cselekményében vagy tartalmából következően megjelenő kereskedelmi közleményekről van szó, amelyek bizonyos korlátozással immár megengedettnek minősülnek, és nem tekinthetők burkolt reklámnak.

A 32. §-hoz

A törvény igyekszik pontosan elhatárolni egymástól a politikai reklám, a közérdekű közlemény és a társadalmi célú reklám kategóriáit, ami a korábbi médiatörvényben nem sikerült kellőképpen. A közzététel szabályai is módosulnak, bizonyos közérdekű közleményeket bizonyos médiaszolgáltatók kötelesek közzétenni, míg a politikai reklám továbbra is csak választási kampányok idején megengedett.

A 33-35. §-hoz

A hagyományos, lineáris médiaszolgáltatásban - a jelentősebb befolyásoló erő, a szolgáltatás jellege és piaci súlya miatt - némileg szigorúbb korlátozások érvényesülnek, mint a tárgyi hatály alá tartozó más szolgáltatások esetében.

A 36. §-hoz

A közszolgálati és a közösségi médiaszolgáltatásban a többi lineáris médiaszolgáltatáshoz képest szigorúbb szabályok érvényesülnek, amelyet e szolgáltatások közérdekű céljai, illetve (részben vagy egészben) közpénzből való fenntartottságuk is indokol.

A 37. §-hoz

Az EU-irányelvnek megfelelően e szakasz meghatározza, hogy a médiaszolgáltatók mely módon tesznek eleget a legfontosabb adataikhoz való hozzáférés biztosítására vonatkozó kötelezettségüknek.

A 38. §-hoz

A jelentős befolyásoló erővel rendelkező médiaszolgáltatók a közérdek figyelembe vételével bizonyos többletkötelezettségekkel rendelkeznek, mint például a tájékoztatási kötelezettség, illetve a filmműsorszámok eredeti nyelven való bemutatása.

A 39. §-hoz

Szintén fontos szempont a hallási fogyatékkal élők számára minél szélesebb körben való hozzáférés a médiaszolgáltatásokhoz. Ennek fokozatos előírását tartalmazza e szabály.

A 40. §-hoz

A kiegészítő médiaszolgáltatásokra - mint például az elektronikus műsorkalauz - bizonyos alapvető tartalmi előírásokat kell alkalmazni. Ezek a sajtószabadságról és a médiatartalmak alapvető szabályairól szóló 2010. évi CIV. törvényben szerepelnek.

A 41. §-hoz

Jelen szakasz a törvény hatálya alá tartozó médiaszolgáltató által nyújtott lineáris médiaszolgáltatás bejelentésének módjáról rendelkezik. Az ilyen médiaszolgáltatás végzését hatósági nyilvántartásba vételhez köti, kivéve a szerződéskötés alapján végezhető lineáris rádiós médiaszolgáltatásokat. A törvény szabályozza a bejelentésre jogosultak körét, és részletezi azon a törvény hatálya alá tartozó médiaszolgáltatások, kiegészítő médiaszolgáltatások és sajtótermékek sorát, amelyekről a Hivatal külön nyilvántartást vezet. Rendezi a médiaszolgáltatók azonosítását lehetővé tevő nyilvános adatok körét, azok megismerhetőségének forrását.

A 42. §-hoz

A lineáris médiaszolgáltatási jogosultság megszerzéséhez bejelentendő adatok körét szabályozza. Deklarálja a tevékenység megkezdésének feltételeit, a nyilvántartásba vétel formáját és az egyes eljárási határidőket. Taxatív felsorolja a nyilvántartásba vétel megtagadásának és a nyilvántartásból való törlés eseteit. Szabályozza a nyilvántartásba vett adatokban bekövetkezett változások bejelentésének eljárását.

A 43. §-hoz

A lineáris médiaszolgáltatás jogosultjára vonatkozó összeférhetetlenségi szabályokat állapítja meg.

A 44. §-hoz

A törvény ezen szakasza a korábbi műsorszolgáltatási díjra vonatkozó szabályok tartalmának fenntartása mellett, az Alkotmánybíróság 37/2008. (IV. 8.) AB határozatában kifejtettek alapján rögzíti azokat a garanciális jelentőségű alapvető elveket és szempontokat, amelyek alapján a médiaszolgáltatási díj mértékét a Hatóság meghatározza. A díjak kialakításának két fő alapelve az arányosság és a gazdasági megalapozottság. Az előbbi alapelv érvényesülése a vételkörzetben élő lakosságszám figyelembevételével, az utóbbi a lakossági vásárlóerő adott településekre vonatkozó mutatóinak figyelembevétele révén biztosított. Ezen elvek alapján a médiaszolgáltatási díjak számítására vonatkozó részletes szabályokat a Hatóság Elnöke rendeletben állapítja meg.

A törvény célja, hogy - összhangban az új Jat. szövegével, és remélhetőleg egy majdani új Alkotmánnyal - lehetőséget teremtsen a média és a hírközlés területén a Nemzeti Média- és Hírközlési Hatóság elnöke számára olyan normák kibocsátására, amelyek a piaci viszonyok és más körülmények gyors változása folytán aligha határozhatók meg törvényi szinten (például a médiaszolgáltatásokhoz és hírközlési szolgáltatásokhoz kapcsolódó különféle hatósági díjak mértéke ilyen). Ugyanakkor a hatóság függetlensége és autonómiája megköveteli, hogy az efféle szabályokat ne kormányrendelet vagy miniszteri rendelet tartalmazza. Az sem megfelelő, ha egyedi hatósági határozat tartalmazza ezeket, mert akkor megnehezül a hatóság azon feladata, hogy ügyfelekre azonos mércét alkalmazzon. Természetesen a törvény pontosan, körültekintően, és kellően szűkre szabottan határozza meg az Elnök jogalkotó hatáskörét.

A 45-47. §-hoz

A törvény szabályozza a lekérhető médiaszolgáltatási jogosultság megszerzéséhez, a sajtótermékek nyilvántartásba vételéhez bejelentendő adatok körét. Deklarálja a tevékenység megkezdésének feltételeit, a nyilvántartásba vétel formáját és az egyes eljárási határidőket. Taxatíve felsorolja a nyilvántartásba vétel megtagadásának és a nyilvántartásból való törlés eseteit. Szabályozza a nyilvántartásba vett adatokban bekövetkezett változások bejelentésének eljárását. Felsorolja az összeférhetetlenségi szabályokat.

A kiadványokon az impresszum feltüntetése nagyon fontos szabály, amelynek hiánya nagy bajokat okozna a nemzetközi kapcsolatokkal működő könyves szakmában és a könyvtári rendszerben. A törvényben meg kell jeleníteni a kiadványok megőrzését és könyvtári hozzáférhetővé tételét lehetővé téve a kötelespéldányok szolgáltatására vonatkozó szabályozást.

A kiegészítő médiaszolgáltatások bejelentése vonatkozásában a törvény rögzíti, hogy a lekérhető médiaszolgáltatások bejelentésére vonatkozó szabályokat kell alkalmazni.

A 48. §-hoz

A törvény ezen szakasza rendelkezik az állami tulajdonban levő, korlátos erőforrásokat igénybe vevő lineáris rádiós médiaszolgáltatási jogosultság pályázati útján való elnyerésének szabályairól. Kardinális változás, hogy e műsorszolgáltatási jogosultságok pályázat útján való elnyerésével kapcsolatos eljárásokra az e törvényben foglalt eltérésekkel a közigazgatási hatósági eljárás és szolgáltatás általános szabályairól szóló 2004. évi CXL. törvényt (a továbbiakban: Ket.) szabályait rendeli alkalmazni a törvény. A pályázati eljárás részletes szabályai törvényi szintű szabályozásra emelkedtek, amellyel a korábbi médiatörvény szerinti Általános Pályázati Feltételek intézménye megszűnik. A pályázati eljárás lebonyolításával kapcsolatos feladatokat - az e törvényben meghatározott kivételekkel - a Médiatanács látja el. A médiaszolgáltatási jogosultság nyertesével a Médiatanács a korábbi polgári jogi szerződés helyett közigazgatási hatósági szerződést köt.

A jogalkotó a pályázati eljárás kialakításakor figyelemmel volt a konvergens hatóság megteremtésére, amikor a pályázati és azt előkészítő eljárásokban is a közigazgatási eljárás szabályait rendeli alkalmazni. Emellett a törvényalkotó az Alkotmánybíróság 46/2007. (VI. 27.) AB határozatában foglaltakat szem előtt tartva alakította ki a pályáztatás új rendszerét.

A 49. §-hoz

A Hatóság alakítja ki - a törvény keretei között - a magyarországi médiaszolgáltatás végzésére vonatkozó pályázati rendszert, bírálja el az egyes pályázatokat, emellett nyilvántartást vezet a magyarországi médiaszolgáltatásokról.

A Hatóság fontos feladata, hogy közreműködjön a lineáris médiaszolgáltatási lehetőségek társadalmi hasznosításában. A törvény meghatározza a médiaszolgáltatási lehetőségek jegyzékének, és az ehhez tartozó frekvenciatervek kidolgozásának rendjét, a frekvenciatervezés elvi szempontjait, valamint a frekvenciatervek tartalmi kellékeit.

Az 50. §-hoz

A Médiatanács a médiaszolgáltatási frekvenciák pályáztatásához pályázati felhívást készít. A Pályázati Felhívás előkészítése céljából a Médiatanács pályázati felhívás tervezetet készít. A törvény meghatározza a pályázati felhívás tervezet közzétételére vonatkozó szabályokat. A Hivatal ezt követőleg a közvélemény, valamint a pályázati eljárásban érintettek véleményének megismerése céljából meghallgatást tart a pályázati felhívás tervezetéről. A tervezettel kapcsolatban bárki írásban, vagy szóban kérdést intézhet a Hivatalhoz, illetve észrevételt tehet.

Az 51. §-hoz

Az eljárásra a Ket. kell alkalmazni, a törvényben foglalt eltérésekkel. A pályázati eljárás ügyintézési határidejét a törvény nyolcvanöt napban állapítja meg.

Az 52. §-hoz

A Médiatanács a pályázati felhívás tervezettel kapcsolatban érkezett javaslatok döntése szerinti figyelembevételével a médiaszolgáltatási lehetőségek hasznosítására pályázati felhívást ír ki. A törvény a pályázati felhívás főbb tartalmi kellékeiről, közzétételének módjáról rendelkezik. A Médiatanács döntése szerint a törvény által rögzített kötelező tartalmi kellékek mellett egyéb feltételeket is kiköthet a pályázati felhívásban.

Az 53. §-hoz

A Médiatanács jogosult a pályázati felhívás módosítására, vagy visszavonására. A törvény szerint a Médiatanács a pályázati felhívást objektív, átlátható és hátrányos megkülönböztetéstől mentes eljárási elvek mentén módosíthatja, médiapiaci és médiapolitikai szempontok figyelembe vételével pedig visszavonhatja.

Az 54. §-hoz

A pályázati ajánlatot tevő köteles pályázati díjat fizetni. A díj mértékét a törvény a pályázati felhívásban meghatározott minimális médiaszolgáltatási díj mértékének függvényében határozza meg.

Az 55. §-hoz

A pályázati eljárásban résztvevők tekintetében a törvény szigorúan rendelkezik a tekintetben, hogy - a pályázó pénzügyi illetve egzisztenciális helyzetét előtérbe helyezve - konkrétan megjelöli azokat a konjunktív feltételeket, amelyeknek a pályázó tekintetében fenn kell állniuk, azaz nem lehet köztartozása, nem lehet vele szemben folyamatban olyan eljárás, amely jogutód nélküli megszűnésre irányul, továbbá a korábbi jogerősen megállapított kötelezettségszegés és az annak alapján történt szerződésfelmondás is kizárja a pályázati eljárásban történő részvételt. E feltételek meglétét a törvény a pályázóban befolyásoló részesedéssel rendelkező vállalkozások és a pályázó befolyásoló részesedése alatt álló - nemcsak médiaszolgáltató, hanem bármely - vállalkozások esetében is kötelezővé teszi.

Lényeges rendelkezése a törvénynek, hogy az 55. § (3) bekezdésben konkrétan rendelkezik arról, hogy az esetleges összeférhetetlenség vagy a korlátozó rendelkezésekbe ütköző helyzet fennállása esetén milyen módon kerülheti el a pályázó az alaki érvénytelenség jogkövetkezményét.

Az 56-62. §-hoz

E szakaszok rendelkeznek a pályázati ajánlatok benyújtásának, kötelező elemeinek, alaki és tartalmi érvényességének, valamint a pályázati ajánlatok értékelésének szabályairól. Az 56. § felsorolja azokat a kötelező elemeket, amelyet a pályázati ajánlatnak tartalmaznia kell. A pályázati ajánlatok vizsgálata során elkülönülnek a pályázati ajánlat alaki és tartalmi érvényességének szabályai. A Médiatanács a pályázati ajánlatok beérkezését követően elsődlegesen megvizsgálja, hogy a pályázó megfelel-e az alaki érvényesség feltételeinek. A törvény részletesen meghatározza, hogy mely esetekben minősül a pályázati ajánlat alakilag érvénytelennek. Az alakilag érvénytelen pályázati ajánlatok esetében hiánypótlásnak helye nincs, és az ilyen pályázati ajánlatot benyújtó pályázó pályázati nyilvántartásba vételét a Médiatanács indokolást tartalmazó végzéssel megtagadja, amely végzés ellen jogorvoslatként a Fővárosi Ítélőtáblától felülvizsgálat kérhető. Az alakilag érvényes pályázati ajánlatot benyújtó pályázókat a Médiatanács hatósági nyilvántartásba veszi, amelyről a pályázókat értesíti, és a nyilvántartásba vett pályázók listáját a Médiatanács honlapján is közzétesz. A törvény szabályozza a tartalmi érvénytelenség feltételeit is. Az alakilag érvényes, de tartalmilag hiányos pályázati ajánlatok esetében hiánypótlásnak és/vagy felvilágosítás kérésnek van helye. A hiánypótlásra 15 napos jogvesztő határidőt szab a törvény, amely határidő jogvesztő. A pályázati ajánlat tartalmi érvénytelenségét külön végzéssel a Médiatanács nem állapítja meg, hanem a pályázati eljárást lezáró határozatba foglalja.

A 63. §-hoz

A lineáris rádiós médiaszolgáltatási jogosultság vonatkozásában a Médiatanács és a médiaszolgáltató közötti jogviszonyt - a pályázati eljárásra vonatkozó szabályok és a közigazgatási eljárások általános szabályaival összhangban - hatósági szerződés szabályozza. A szerződést a Médiatanács hivatalból indult közigazgatási eljárás keretében a pályázat nyertesével köti meg. A médiaszolgáltatási lehetőség hasznosulását biztosítja, hogy szerződés létrejöttét a Médiatanács bírsággal kényszerítheti ki abban az esetben, ha a pályázat nyertese ajánlatának visszavonásával, a szerződés megkötésére irányuló eljárás kezdeményezésének elmulasztásával vagy egyéb módon akadályozza a szerződés megkötését. Ugyanezt a célt szolgálja, hogy a médiaszolgáltatás nyújtása megkezdésének késedelme esetén a Médiatanács jogosult a szerződést felmondani.

A törvény egy helyen kívánja rögzíteni a hatósági szerződés megkötésére és alapvető tartalmára vonatkozó szabályokat. A médiaszolgáltató - a műsorszolgáltatóra vonatkozó korábbi szabályozáshoz hasonlóan - a médiaszolgáltatási jogosultságért díj fizetésére köteles, melynek összege a nyertes pályázati ajánlatban tett vállalás alapján kerül meghatározásra.

A 64. §-hoz

A törvény lehetővé teszi, hogy a médiaszolgáltatók egymással hálózatba kapcsolódjanak, és a saját műsoruk mellett átvegyék és továbbítsák egymás műsorát is. Amennyiben ez a médiaszolgáltatási szerződésben rögzítettektől való eltérést eredményezi, a Médiatanács jóváhagyása és a szerződés módosítása szükséges. A hálózatba kapcsolódásnak és a vételkörzet-bővítésnek vannak bizonyos korlátai, amelynek egy részét a törvény meghatározza, lehetőséget biztosítva a Médiatanács számára, hogy további feltételeket, és részletszabályokat állapítson meg.

A 65. §-hoz

A törvény lehetőséget teremt médiaszolgáltatás ideiglenes jellegű végzésére is. Erre abban az esetben van lehetőség, ha helyi médiaszolgáltatási lehetőség hasznosítására, amelynek a frekvenciatervét a Médiatanács közzétette, azonban szerződést még nem kötött, vagy ha a médiaszolgáltatási jogosultságot más már megszerezte, de a jogosult médiaszolgáltatása az ideiglenes médiaszolgáltatás befejezését követő hatvan napon belül nem kezdődik meg.

Az ideiglenes médiaszolgáltatási jogosultság megszerzésére irányuló eljárás kapcsán meghatározott határidők segítik, hogy az ideiglenes médiaszolgáltatás ne akadályozza a médiaszolgáltatási lehetőség tartós hasznosításának megkezdését. Az ideiglenes médiaszolgáltatás lehetőségének rendeltetés szerinti alkalmazását biztosítják a rá vonatkozó korlátozó jellegű szabályok. Ezek szerint ugyanazzal a vállalkozással évente egyszer lehet ideiglenes műsorszolgáltatásra szerződést kötni, azonos közigazgatási területen pedig évente legfeljebb három alkalommal jöhet létre ideiglenes jogosultság. Az ideiglenes médiaszolgáltatásra jogosult hálózatba nem kapcsolódhat, jogosultsága nem hosszabbítható meg.

A (10) és (11) bekezdésben szabályozott esetek arra a gyakorlatban kialakult helyzetre reagálnak, amelyben a műsorszolgáltatási jogosultságok pályáztatása a Médiatanács jogelődje, az Országos Rádió és Televízió Testület működőképességének hiánya miatt egyes esetekben olyan késedelmet szenvedett, amely mellett nem biztosítható a közeljövőben lejáró műsorszolgáltatások folyamatos működtetése. Az ideiglenes médiaszolgáltatás ezekre vonatkozó speciális szabályai biztosíthatják, hogy a médiaszolgáltatási lehetőségek ne maradjanak kihasználatlanul.

A 66. §-hoz

A törvény egy új kategóriát határoz meg, a közösségi médiaszolgáltatás kategóriáját, amely a korábbi közműsor-szolgáltatás és nem nyereségérdekelt műsorszolgáltatás helyébe lép. A törvény arra törekszik, hogy e két korábbi kategóriához képest jóval pontosabban és korszerűbben határozza meg a szükséges tartalmi kritériumokat, miközben hasonló korlátozásokat és kedvezményeket biztosít az új kategóriába tartozó médiaszolgáltatások számára. Ezek egy része a törvény más részeiben található (kötelező továbbítási jogosultság, részvételi lehetőség a Műsorszolgáltatás Támogató és Vagyonkezelő Alap pályázatain).

A 67-68. §-hoz

Az audiovizuális médiaszolgáltatásokról szóló EU-irányelv preambuluma szerint alapvető fontosságú minden olyan magatartás megelőzése, amely elősegítheti erőfölény kialakulását továbbá és a televízión közvetített információ, a tájékoztatási szektor pluralizmusának és szabadságának korlátozásához vezet. A szabályozás ezért alapelvként rögzíti, hogy különböző piaci kudarcok úgy, mint a médiapiaci pluralizmus hiánya, valamint tájékoztatási monopólium létrejöttének megakadályozása alapvető fontosságú.

A törvény a lineáris audiovizuális és lineáris rádiós piacon bizonyos szintet meghaladó éves átlagos közönségaránnyal rendelkező médiaszolgáltatóra további tájékoztatási monopólium növekedésének megakadályozása céljából kötelezettségeket ró ki. A törvény a közönségarány szintjét (nemzetközi benchmarkokat is figyelembe véve) úgy határozta meg, hogy az indokolatlanul ne korlátozza a médiapiacon tevékenykedő szolgáltatók gazdasági szabadságát, azonban a tulajdonosi koncentráció ne vezethessen olyan mértékű tájékoztatási monopólium kialakulásához, amely a médiapluralizmus gátjává válhat. A tulajdonosi koncentráció megelőzésével kapcsolatos szabályozás a kötelezettségek tekintetében is fenti elvekre - és az AMSZ irányelv idézett elveire - van figyelemmel. Ezért a kialakult struktúrákat a szabályozás érintetlenül hagyja, azonban előírja, hogy a tájékoztatási monopólium további növekedésének megakadályozása és az információ szabadságának, illetve a pluralizmus megőrzése és megerősítése érdekében a tulajdonosilag koncentrált médiaszolgáltató további médiaszolgáltatást nem indíthat, más médiaszolgáltatásban részesedést nem szerezhet, illetve köteles műsorstruktúrájának megfelelő átalakítására. Ezen utóbbi kötelezettség teljesítése során - az önkéntes kötelezettségvállalás ösztönzése érdekében - a médiaszolgáltató kezdeményezésére a Médiatanács a médiaszolgáltatóval hatósági szerződést köthet, amely lehetőséget teremt arra, hogy a médiaszolgáltató és a Médiatanács együttesen alakíthassa ki azokat a feltételeket, amelyek mindkét fél számára elegendő biztosítékot nyújtanak a fenti elveknek megfelelő intézkedések megtételére. .A fenti kötelezettségek - a törvényben meghatározott viszonylag magas közönségarányokat is figyelembe véve - nem minősíthetőek indokolatlannak és aránytalannak, hiszen a médiaszolgáltatások nézőinek illetve hallgatóinak objektív, plurális tájékoztatáshoz való joga csak akként biztosítható, ha a tájékoztatási monopólium azonos vállalkozásoknál történő további koncentrálódása kiküszöbölhető, illetve, ha az azonos vállalkozásoknál összpontosuló tájékoztatási monopólium csökkenthető, lebontható. Hasonló szabályozás az Európai Unió több tagállamában, többek között pl. Németországban is azonosítható.

A 69. §-hoz

Az AMSZ irányelv által is említett televíziós adások áramlásának szabadságát, erőfölény kialakulásának megakadályozását, és a közérdekű tájékoztatás megfelelő szintjének biztosítását szolgálják a Jelentős Befolyásoló Erővel (továbbiakban: JBE) rendelkező médiaszolgáltatók azonosítására vonatkozó szabályok. A szabályozás - hasonlóan a tulajdonosi koncentrációkra vonatkozó szabályokhoz - itt is figyelemmel van arra, hogy a közönségarány szintje (nemzetközi benchmarkokat is figyelembe véve), és ezzel párhuzamosan a JBE szolgáltatókat terhelő kötelezettségek köre úgy kerüljön meghatározásra, hogy az indokolatlanul ne korlátozza a médiapiacon tevékenykedő szolgáltatók gazdasági szabadságát, ugyanakkor a nézők és hallgatók plurális tájékoztatáshoz való joga, illetve az információhoz jutásának joga ne sérüljön. A törvény ezért a legalább tizenöt százalékos éves átlagos közönségaránnyal rendelkező lineáris audiovizuális és lineáris rádiós médiaszolgáltatókat piaci súlyuk és befolyásoló erejük miatt bizonyos, a közösség érdekeinek szempontjából kiemelkedő fontosságú feladatok ellátására kötelezi, és ezen kötelezettségek teljesítését a Médiatanács rendszeresen ellenőrzi. A médiapiaci koncentráció és a jelentős befolyásoló erővel rendelkező médiaszolgáltatók azonosítása során alapvető fontosságú az éves átlagos közönségarány pontos mérése és a piaci szereplők észrevételeinek meghallgatása, ezért ezen mutató módszertanának kidolgozásakor a Hatóság a médiaszolgáltatókkal egyeztetést folytathat.

A 70. §-hoz

A 70. § a 68-69. §-ok szerinti eljárások szabályait rögzíti. Tekintettel arra, hogy a 68-69. §-ban szabályozott célok hasonlóak a hírközlés területén a jelentős piaci erejű szolgáltatók azonosításához fűződő célokkal, ezért az eljárás alapelveiben és menetében - természetesen a médiapiaci sajátosságoknak megfelelő módosításokkal - a jelentős piaci erejű (a továbbiakban: JPE) szolgáltatók azonosításának eljárásához hasonló. Ennek megfelelően - a hírközlés területéhez hasonlóan - eljárás két szakaszból egy hatósági ellenőrzési szakaszból és egy jogalkalmazási eljárási szakaszból áll, amelynek második szakasza (a hírközlési jogban ismert JPE eljárástól eltérően) csak bizonyos - törvény által meghatározott - esetekben követi az első szakaszt. Ennek oka, hogy mind a tulajdonosi koncentráció megelőzésére irányuló eljárásban, mind pedig a JBE eljárásban a kötelezettségeket a törvény határozza meg, ezért a státusz változatlansága esetén szükségtelen annak fenntartásáról rendelkezni. Ezért a szabályozás azt az elvet követi, hogy a Médiatanács minden évben lefolytatja a hatósági ellenőrzést annak érdekében, hogy azonosítható-e új JBE-vel rendelkező médiaszolgáltató, illetve új médiapiaci koncentráció fellelhető-e a piacon, és a jogalkalmazási eljárást csak akkor folytatja le, ha a hatósági ellenőrzés adatai alapján megalapozottan feltételezhető, hogy új JBE szolgáltató vagy médiapiaci koncentráció azonosítása vagy a korábbi határozatokban azonosított ezen státuszok megszüntetése szükséges. A JBE szolgáltató azonosítására irányuló eljárásban a törvény megengedi, hogy a médiaszolgáltató a határozathozatal helyett a Médiatanáccsal hatósági szerződést kössön. Ezen szabály lehetőséget teremt arra, hogy a felek a JBE szolgáltatók részére meghatározott kötelezettségek tekintetében a törvényben foglalt mérlegelési szempontokon túli vagy attól eltérő szempontokat érvényesítsenek, elősegítve, hogy a kötelezettségek pontos tartalmának meghatározása során kiemelten érvényesülhessen a JBE szolgáltató piaci és gazdasági helyzete. Tekintettel arra, hogy a Médiatanács ilyen típusú hatósági határozatainak gyors végrehajtásához alkotmányos alapjogokon nyugvó közérdek fűződik, ezért az általános szabályoktól eltérően a törvény egyfokú jogorvoslatot tesz lehetővé.

A 71. §-hoz

A lineáris rádiós piacon - tekintettel a digitális átállás kevéssé előrehaladott állapotára - indokolt - jogosultságok számához és vételkörzetéhez igazodóan - a korábbi médiatörvény szabályainak részleges fenntartása a tulajdoni korlátozások tekintetében.

A 72. §-hoz

A műsorterjesztő által terjesztett médiaszolgáltatások akkor esnek korlátozás alá, ha fennáll a vertikális tulajdoni integráció, azaz a tulajdonos egyszerre médiaszolgáltató és műsorterjesztő, illetve ha valamely médiaszolgáltató túlzott piaci befolyásra tesz szert. A piacvédelem szempontjait érvényesítve az egyazon tulajdonosi körbe tartozó terjesztett médiaszolgáltatások száma ily módon korlátozható.

A 73. §-hoz

A továbbítási kötelezettség a közönség tájékozódási jogának, ezáltal a véleménynyilvánítás szabadságának és a vélemények sokszínűségének érvényesülését szolgálja. Olyan kultúrpolitikai eszköz, melynek alapvető célja annak biztosítása, hogy az állampolgárok egyaránt hozzáférhessenek a helyi és az országos, továbbá a saját kultúrájukkal kapcsolatos információkhoz.

E § rögzíti a must carry kötelezettjeinek körét, valamint ahhoz kapcsolódóan a meghatározó, a végfelhasználók jelentős hányada által használt fő vételi mód követelményét magában foglaló előírásokat. E tekintetben a korábbi szabályozás platform-semleges megközelítését a kötelezettség hatálya alá tartozó és a szolgáltatás jellegével összhangban álló hálózatok jogalkotó által történő meghatározása váltotta fel. E § (4) bekezdése a rendszeres felülvizsgálati kötelezettség keretében rögzíti a Médiatanács feladat- és hatáskörét az érintett műsorterjesztési hálózatok rendszeres elemzésére és ennek eredményeként - a technológiai fejlődéssel és annak hatására végbemenő változásokkal ugyancsak összhangban - a hálózatok körének esetleges módosítására, ezáltal lehetőséget biztosítva arra, hogy a szabályozás maradéktalanul szolgálja az elérni kívánt közérdekű célokat.

A kötelezettek második körére, az ún. médiapiaci szempontból meghatározó jelentőségű műsorterjesztőkre vonatkozó feltételek e §-ban kerültek előírásra oly módon, hogy azok nyilvánosan elérhető adatok alapján megállapíthatóak legyenek. Mivel e kötelezettség törvényi rendelkezésen alapul, az önkéntes jogkövetés közjogi feltétel és elengedhetetlenül szükséges, ezért a Hatóság folyamatos felügyeleti jogkört gyakorol. Tekintettel arra, hogy a műsorterjesztő rendelkezik naprakész adatokkal saját működése vonatkozásában, az ellenőrzési eljárásban kétség esetén neki szükséges bizonyítania, hogy esetében a médiapiaci szempontból meghatározó jelentőségű műsorterjesztővé minősítés feltételei nem állnak fenn. A szabályozás újdonsága ugyanakkor, hogy a meghatározó műsorterjesztők korábbi szabályozásban rögzített, adminisztrációs jellegű - a szerződéseik megkötése alapjául szolgáló elveik nyilvánosságra hozatalához kapcsolódó - kötelezettségeit megszünteti.

A 74. §-hoz

A törvény a kötelezően továbbítandó közszolgálati csatornákkal kapcsolatos kötelezettséget a korábbi szabályozással összhangban átveszi, ugyanakkor az állam közszolgálati tájékoztatási kötelezettsége és az állampolgárok tájékoztatáshoz való joga érvényesülésének elősegítése érdekében a korábbi szabályozás rendelkezéseit a hatósági jogalkalmazói tapasztalatok alapján kiegészíti, illetve pontosítja. A közszolgálati médiaszolgáltató kijelölése alapján továbbítani rendelt médiaszolgáltatások számának meghatározása révén a szabályozás a kötelezettség arányosságát és átláthatóságát mozdítja elő.

A közérdekű célok elérése érdekében e § állapítja meg a közszolgálati médiaszolgáltatások továbbításának pénzügyi garanciáit, valamint a továbbítással kapcsolatos kötelezettségek teljesítésének a Médiatanács, valamint a Hivatal által történő ellenőrzésének lehetőségét.

A 75. §-hoz

E § a korábbi szabályozás célja mentén, a hatósági jogalkalmazói tapasztalatok alapján a korábbi szabályozáshoz képest új, illetve pontosított rendelkezéseket rögzít. A továbbítási kötelezettség alapjául szolgáló közérdekű célok érvényesítése érdekében e § hatáskört biztosít a Médiatanács számára egy-egy lineáris rádiós és lineáris audiovizuális médiaszolgáltatás rendeletben történő kijelölésére, annak rendszeres felülvizsgálata előírásával kiegészítve.

A fentieknek megfelelően e § pontosítja a továbbítási kötelezettség jogosultjainak ismérveit és a korábbi szabályozáshoz képest további alapvető szabályokat határoz meg a műsorterjesztő és a jogosult szolgáltató viszonyrendszere tekintetében, így különösen több jogosult egyidejű ajánlattétele esetén nyilvános és átlátható eljárás előírásával mozdítja elő a kiválasztás pártatlanságát és objektivitását, illetve megszünteti a meghatározó műsorterjesztők adminisztrációs kötelezettségeit.

E rendelkezés (5) bekezdése rögzíti az elkülönült szolgáltatási területre vonatkozó speciális kötelezettséget oly módon, hogy amennyiben egy műsorterjesztő hálózata több, földrajzilag elkülöníthető vételkörzetet ellátó fejállomásból (vagy más, a hálózati szakaszt meghatározó, elkülönítő műszaki eszközből) áll, úgy a továbbítási kötelezettség valamennyi fejállomása tekintetében külön-külön terheli, így biztosítva a vételkörzetben élő lakosság tájékoztatáshoz való jogának megfelelő érvényesülését.

A 76. §-hoz

A továbbítási kötelezettség érvényesülésének lényegi eleme annak biztosítása, hogy a jogosult médiaszolgáltató jogait megfelelő módon érvényesíthesse. E § általános szabályként rögzíti a hatékony közigazgatási vitarendezési módszer, a jogvitás eljárás intézményét.

E § speciális rendelkezést rögzít az e törvény 172-174. §-ban foglalt jogvitás eljárás kezdeményezésével kapcsolatban: csupán a médiaszolgáltató, mint jogosult kezdeményezheti a jogvitát abban az esetben, amennyiben a továbbítási kötelezettség érvényesülésének alapjául szolgáló szerződés az ajánlattételétől számított harminc napon belül nem jön létre, illetve amennyiben a műsorterjesztő a jogszabályban vagy szerződésben meghatározott jogát vagy jogos érdekét megsértette.

A 77. §-hoz

A továbbítási kötelezettségek érvényesülését és az átláthatóságot az e §-ban rögzített adatszolgáltatási és a szerződésekkel kapcsolatos tájékoztatási kötelezettség segíti elő.

A 78. §-hoz

A tartalmak felajánlásának kötelezettsége hatékony médiaszabályozási eszközt biztosít a platformok versenyének előmozdítása, a sokszínű médiapiac fenntartása és a tájékoztatási monopólium kialakulásának megakadályozása tekintetében. Az ún. must offer kötelezetti körét a vertikálisan integrált, és az e törvényben foglalt szabályok alapján azonosított jelentős befolyásoló erejű médiaszolgáltatók jelentik (kötelezett médiaszolgáltatók).

E § rendelkezései a fenti célok elérése érdekében meghatározzák a kötelezett médiaszolgáltatók és a műsorterjesztők közötti szerződéses viszonyrendszer alapvető szabályait, így az elektronikus hírközlésben már alkalmazott díj-megállapítással kapcsolatos feltételeket és az egyenlő elbánás kötelezettséget, valamint a versenyjogi szabályokkal összhangban az árukapcsolás tilalmát.

Az előbbiekben említett egyenlő elbánás kötelezettség alapvető célja, hogy a jogosult műsorterjesztők azonos feltételekkel legyenek képesek a kötelezett médiaszolgáltató szolgáltatását igénybe venni. A kötelezettség következetes érvényesítéséhez szükséges, hogy a jogalkotó megkövetelje és az ellenőrizhetőségét is biztosítsa annak, hogy a kötelezett médiaszolgáltató nem alkalmaz olyan műszaki, illetve árképzési, díjképzési feltételeket, amelyek révén egyes műsorterjesztők - a többiekhez képest - versenyhátrányba kerülnek. Az egyenlő elbánás kötelezettség érvényesítésének garanciáját jelentik a 81. §-ban meghatározott adatszolgáltatással kapcsolatos szabályok, továbbá a jelen § (6) és (7) bekezdéseiben foglalt rendelkezések mind az ajánlat visszautasíthatósága, mind pedig azon elvárás tekintetében, hogy a kötelezett médiaszolgáltatót terheli eljárása diszkrimináció-mentességének bizonyítása.

Az egyenlő elbánás kötelezettség lényegi elemét részletezi azon követelmény, mely szerint a kötelezett médiaszolgáltatóval már a jelen kötelezettség keretében szerződött műsorterjesztők előfizetői számához igazodó arányosítás útján szükséges a feleknek meghatároznia az egyes szerződési feltételeket, így a díj összegét is. A jelen rendelkezés által elérni kívánt cél, hogy az adott műsorterjesztőt olyan díjfizetési kötelezettség terhelje, amely az előfizetői létszáma révén meghatározott piaci helyzetéhez (bevételeihez, költségei alakulásához) igazodik.

A 79. §-hoz

A rendelkezés a kötelezett médiaszolgáltatók számára meghatározza azt a kötelezettséget, hogy nyilvánosságra hozzák általános szerződési keretfeltételeiket, amelyek alapján a műsorterjesztőkkel szerződéseiket megkötik. A keretfeltételek hatálybalépése és alkalmazása hatósági jóváhagyáshoz nem kötött, ugyanakkor a kapcsolódó kötelezettségek teljesítését a Hivatal hatósági ellenőrzési eljárásban vizsgálja.

A 80. §-hoz

A továbbítási kötelezettség vitarendezési rendszeréhez hasonlóan a műsorterjesztő médiaszolgáltatások felajánlásával összefüggésben rögzített jogainak érvényesítését jogvitás eljárás garantálja. E § rendelkezése alapján külön kiemelendő - a felek egyenlőtlen helyzetére tekintettel -, hogy a fizetendő díj vonatkozásában fennálló vita esetén a kötelezett médiaszolgáltatót terheli annak bizonyítása, hogy a díj megállapítása tekintetében jogszerűen, illetve az egyenlő elbánás kötelezettségnek megfelelően járt el.

A 81. §-hoz

A tartalmak felajánlásával kapcsolatos kötelezettségek érvényesülését és az átláthatóságot az adatszolgáltatási és a szerződéssekkel kapcsolatos tájékoztatási kötelezettség mozdítja elő.

A 82. §-hoz

A törvény a közszolgálati médiaszolgáltatás szakmai függetlenségét, elszámoltathatóságát és társadalmi felügyeletét általános érvényű alapelvi szinten rögzíti. A törvény alapelvi szinten is biztosítja a közszolgálati médiaszolgáltatás össztársadalmi finanszírozásának garanciáját. A közszolgálati médiaszolgáltatás értelemszerűen járhat piaci alapú nyereségszerzéssel, ezt a törvény nem tiltja, azonban a közszolgálati médiaszolgáltatás immanens eleme, hogy azt nem a médiapiac nyereségelve vezérli.

A 83. §-hoz

A közszolgálati médiának az új szabályozásban kulcsszerep jut. Az új jogalkotás hozzásegítheti a közmédiát jelenlegi állapotából való kitöréshez is.

A „magánember” megszólítása éppolyan fontos feladat, mint az „állampolgáré”. De miért ne volna lehetséges egyszerre mindkettő? Elsősorban azért, mert a kereskedelmi média nem a magánemberrel, hanem csak a „fogyasztóval” törődik, azaz saját gazdasági érdekeit helyezi előtérbe.

A közszolgálati média ellenben sajátos kulturális misszióval rendelkezik. A sajtó kulturális nevelő szerepének felismerése egybeesik megszületésével. A tömegek nevelésének, kulturális értelemben vett fejlődésének célja nem halványodott el a későbbi századok során sem, mígnem beköszöntött a tömegmédia kora, amelynek elterjedésével elvileg a tájékozottság megteremtéséhez és a műveltség terjesztéséhez a korábban alkalmazott módszerek erejét sokszorosan meghaladó eszköz áll rendelkezésünkre.

A kultúra korábbi fogalma, megjelenési formái ebben az új világban alaposan átalakultak. A kánonok elhalványodásában örömteli fejleményt is üdvözölhetünk, elvégre szabadság csak a választás lehetősége mellett létezhet; a mai kor célja az, hogy mindenki maga választhassa ki az általa értékesnek gondolt tartalmakat. Az értékválasztás folyamatában azonban a közszolgálati médiának orientáló szerepet kell betöltenie, megtalálva a kor szelleméhez, technikai fejlettségéhez, társadalmi állapotaihoz illő azon formákat, amelyekben tovább éltethetők a múltban felhalmozott értékek.

A kereskedelmi csatornák általában azzal érvelnek a rájuk rótt közszolgálati kötelezettségek vagy éppen a közmédia állami támogatáson keresztül történő versenyelőnybe juttatása ellen, hogy a közszolgálatiság valójában demokráciaellenes. „Felülről” kívánja megmondani az embereknek, mi az, ami hasznukra válik, pedig ők a lehető legegyszerűbb és legdemokratikusabb módon, a távkapcsoló gombjainak megnyomásával már szavaztak arról, mi legyen a média feladata. Ha a többség nem akar mást, mint hogy szórakoztassák, akkor ezt az akaratot nem szabad felülbírálni. Tehát közszolgálati műsor az, amit az emberek (sokan) néznek.

Valójában az állami beavatkozás nélküli médiapiacon a közönségnek nem lenne igazi választási lehetősége. Csak azon termékek közül válogathatna, amit kínálnak neki, és talán nem is tudhatná, hogy az eddig megismerteken felül milyen egyéb választási lehetőségeket, műsorokat nyújthatna még számára a média. A piac nem képes a sokszínűséget önmagától biztosítani, legalábbis nem úgy, hogy tömegek számára elérhető és befogadható legyen. A sajtó nem csak igazodik a közönség igényeihez, hanem legalább annyira alakítja, erőteljesebben fogalmazva diktálja a közízlést.

A közszolgálati adóknak jelentős szerepet kell vállalniuk a közösségi kohézió, a társadalmi integráció megteremtésében. A cél nem lehet csupán a kisebbségek vagy egy szűk elit igényeinek a kiszolgálása, mert ez eleve kizárná a nagy többséget azon szolgáltatások élvezetéből, amelyeket a profitorientált média nem nyújt számukra, egyben némi felmentést is adna a többség általi elszámoltathatóság alól. A közszolgálati médiának népszerűnek kell lennie, különben, ha kizárólag a kereskedelmi adók által meghagyott fehér foltokra (teljesítetlen igényekre) fókuszál, nem tehet eleget közösségi feladatainak. Ugyanakkor mégsem lehet elsődleges célja a piaci verseny megnyerése, mert bár a piacon működik, annak markáns szereplője lehet, eközben nem adhatja fel azon céljait, amelyek megvalósítása aligha lehet nyereséges vállalkozás. Meg kell tehát találnia a megfelelő piaci magatartás és a közösség szolgálata közötti helyes egyensúlyt.

A közszolgálati média oly módon erősítheti a közösségi összetartozást, hogy olyan műsorokat készít, amelyek potenciálisan az egész közösséghez, nemzethez szólnak, és amelyek kifejezik tagjai együvé tartozását. Ez a műsorszolgáltatás minden nemzeti közösség alapvető érdeke, hiszen az együttműködés előfeltétele valamiféle közös kulturális alap, minimum megléte.

Alapvető fontosságú a közösségek reprodukciója, új és új közösségek kialakulása, valamint a társadalmi szintű - jelenleg igencsak megtörtnek nevezhető - folyamatosság az alapvető (történelmi, kulturális) ismeretek, és a kialakult tradíciók átadása tekintetében.

A közszolgálat teljes mivoltában feltétlenül csak az univerzálisan hozzáférhető, könnyen elérhető médiumokon keresztül valósulhat meg. Bár az olyan új eszközök, mint az internet vagy a specializált televíziós csatornák kétségkívül sokat tesznek azért, hogy a tömegmédia által korábban negligált kisebbségi igényeket is kiszolgálják, ezek korántsem általánosan, mindenki számára hozzáférhetőek. Ezen felül pedig - természetszerű fragmentált jellegük miatt - nem képesek a közösség egészéhez szólni, nem járulhatnak hozzá a közösségi kohézió erősödéséhez.

A 84. §-hoz

Az alkotmányos, valamint közösségi elvek kizárják a közszolgálati műsorszolgáltatók közvetett vagy közvetlen függőségét a költségvetéstől, és minden körülmény között szükséges számukra a gazdasági és működési önállóság biztosítása. Ezért a közszolgálati műsorszolgáltatás céljainak érvényesítése, valamint az állami szervektől való függetlenségük védelme érdekében a közszolgálati műsorszolgáltatók egységes tulajdonosi joggyakorlójaként az Országgyűlés a Közszolgálati Közalapítványt hozta létre. A Közalapítvány elsősorban a közszolgálati műsorszolgáltatók gazdálkodása, jelentős gazdasági értékű szerződései körében gyakorolja tulajdonosi jogokat, a médiaszolgáltatók műsorszerkesztésébe és belső, személyzeti kérdéseibe azonban nem szólhatnak bele.

A 85. §-hoz

A törvény rögzíti, hogy a Közalapítvány kezelő szerve a Kuratórium, melynek feladatait és tevékenységének körét a törvénnyel összhangban az Országgyűlés által elfogadott alapító okirata határozza meg.

A 86. §-hoz

Ezen szakasz rögzíti a Kuratórium tagjainak összetételét meghatározó - szakmai szempontokat előtérbe helyező - demokratikus eljárás szabályait. A kuratóriumi tagok gazdasági és politikai pártatlanságának, és a Kuratórium folyamatos, hatékony működése érdekében a tagok mandátuma egységesen kilenc évre szól.

A 87. §-hoz

Ezen szakasz rögzíti a Kuratórium mandátumának lejárta előtt megszűnő kuratóriumi tagság betöltésére vonatkozó szabályokat.

A 88. §-hoz

Ezen szakasz utaló szabállyal rögzíti az összeférhetetlenség eseteit. A tagok vonatkozásában kiemelt elvárásként jelentkezik feladataik független, szakmai alapokon nyugvó ellátása. Ennek érdekében a törvény részletesen meghatározza, hogy melyek azok a jogviszonyok, amelyekben a Kuratórium tagjai politikai és gazdasági függetlenségük megőrzése érdekében nem állhatnak. A törvény részletesen rögzíti a tagok jogviszonya megszűnésének eseteit.

A 89. §-hoz

A törvény részletesen rögzíti a felmentés és a kizárás feltételeit és szabályait.

A 90. §-hoz

Ezen szakasz az alkotmányos és közösségi elvekkel összhangban részletesen rögzíti a Kuratórium feladat- és hatásköreit.

A 91. §-hoz

A törvény rögzíti, hogy a Közalapítvány gyakorolja a közszolgálati médiaszolgáltatók vonatkozásában a gazdasági társaságokról szóló törvény szerint az alapítót, valamint részvényest megillető jogokat. A közszolgálati médiaszolgáltatók folyamatos alkotmányos működésének biztosítása érdekében a Közalapítvány alapító joggyakorlása korlátozott, a törvényben felsorolt hatásköreit a közszolgálati médiaszolgáltatók vonatkozásában nem bővítheti további alapítói jogkörökkel. A Kuratórium a közszolgálati médiaszolgáltatók műsorszerkezetébe, illetve médiaszolgáltatásainak tartalmába nem szólhat bele. A közpénzekkel való takarékos gazdálkodás jegyében ugyanakkor a Kuratóriumnak, mint tulajdonosi joggyakorlónak kell feloldania a médiaszolgáltatók vezérigazgatói közötti vitát, ha nem jön létre megegyezés a rendelkezésre álló források allokációjában a vezérigazgatók között.

A 92. §-hoz

A törvény meghatározza a Kuratórium működésének alapvető szabályait, azonban autonómiájának érvényesülése érdekében a Kuratórium maga jogosult működésének részletes szabályait meghatározni.

A 93. §-hoz

A Kuratórium elnöke és tagjai függetlenségének biztosításához szükséges a felelősségükhöz és az általuk ellátandó feladatokhoz arányosan viszonyuló anyagi juttatások biztosítása, melyet a törvény a mindenkori államtitkári illetmény mértékéhez igazodva határoz meg.

A 94. §-hoz

A törvény biztosítja a Közalapítvány mindenkori kormányzattól való gazdasági függetlenségét és tervezhető gazdálkodását. A Közalapítvány gazdálkodását az Állami Számvevők ellenőrzi.

A 95. §-hoz

A törvény alapján a Közszolgálati Kódex tartalmazza a közszolgálati médiaszolgáltatásra vonatkozó alapvető elveket, pontosítja a törvényben szereplő közszolgálati célokat. A Kódex célja, hogy a közszolgálati médiaszolgáltató számára iránymutatást adjon a közszolgálati médiaszolgáltatás megfelelő működési elveire. A Kódex betartása felett a társadalmi kontroll új formájaként a civil szférát képviselő, független Közszolgálati Testület őrködik.

A 96. §-hoz

Ezen szakasz meghatározza a Kódexbe foglalható elvek, szempontok körét.

A 97. §-hoz

Ezen szakasz a Közszolgálati Testület összetételéről, működéséről, jogköreiről rendelkezik. A törvény által biztosított jogkörei keretében kezdeményezheti a Közalapítványnál a közszolgálati médiaszolgáltató vezérigazgatója munkaviszonyának megszüntetését abban az esetben, amennyiben nem teljesíti maradéktalanul a Kódexben foglaltakat.

A 98. §-hoz

Ezen szakasz rögzíti, hogy a közszolgálati médiaszolgáltatók feladata a közszolgálati médiaszolgáltatás törvényben meghatározott céljainak megvalósítása. A törvény előírja a közszolgálati médiaszolgáltatók részére, hogy autonómiájuk megőrzése mellett összehangolt működésre törekedjenek.

A 99. §-hoz

A törvény a korábbinál szélesebb jogokat biztosít a nemzeti és etnikai kisebbségek kultúrájának és anyanyelvének közszolgálati médiaszolgáltatásban való ápolása, gyarapítása érdekében.

A 100. §-hoz

A törvény megteremti a közszolgálati médiavagyon egységes kezelésének lehetőségét a Műsorszolgáltatás Támogató és Vagyonkezelő Alap keretein belül. Az egységes vagyonkezelés biztosítja a közszolgálati médiavagyon elkövetkező generációk részére történő megóvását és gyarapítását, illetve a Nemzeti Audiovizuális Archívum számára történő hozzáférést.

A 101. §-hoz

Ezen szakasz rögzíti a nemzeti hírügynökség, a Magyar Távirati Iroda Nonprofit Zártkörűen Működő Részvénytársaság feladatait. A magas színvonalú közszolgálati tartalomszolgáltatásra takarékos gazdálkodás mellett akkor van lehetőség, ha a közszolgálati médiaszolgáltatók közötti felesleges párhuzamosságokat meg lehet szüntetni. Ennek érdekében a hírműsorok gyártását egy helyre, a nemzeti hírügynökséghez telepíti a törvény. Mindez nem jár együtt a hírműsorok műsoridejének csökkentésével, ugyanakkor lehetővé teszi, hogy egy közéleti eseményről a közmédia ne négy stábbal, vagyis négyszeres költséget okozó kapacitás-lekötéssel tudósítson. Ugyanezen megfontolásból, a legkisebb költséggel a lehető legszélesebb közszolgálati tartalomkínálat biztosítása érdekében a nem lineáris közszolgálati médiaszolgáltatások, illetve az egyéb internetes tartalmak közzététele is egy helyre, a nemzeti hírügynökséghez kerül.

A 102. §-hoz

Ezen szakasz rögzíti a közszolgálati médiaszolgáltatók ügyvezetésére vonatkozó szabályokat, a vezérigazgatók megválasztásának rendjét, valamint a munkaviszonyuk megszűnésének eseteit.

A 103. §-hoz

Ezen szakasz rögzíti a közszolgálati médiaszolgáltató vezérigazgatói tisztségének betöltéséhez szükséges szakmai feltételeket.

A 104. §-hoz

Ezen szakasz utaló szabállyal rögzíti a közszolgálati médiaszolgáltatók vezérigazgatóira vonatkozó összeférhetetlenségi szabályokat, melynek keretében kiemelt elvárásként jelentkezik feladataik független, szakmai alapokon nyugvó ellátása. Ennek érdekében a törvény a részletesen meghatározza, hogy melyek azok a jogviszonyok, amelyekben a vezérigazgatók politikai és gazdasági függetlenségük megőrzése érdekében nem állhatnak.

A 105. §-hoz

Ezen szakasz rögzíti a közszolgálati médiaszolgáltatók vezérigazgatóinak feladat- és jogköreit.

A 106. §-hoz

A törvény létrehozza a közszolgálati médiaszolgáltatók közös felügyelő bizottságát. A felügyelő bizottság tagjait a munkavállalók által választott tag kivételével a Kuratórium választás útján nevezi ki. A felügyelő bizottság szervezetére és működésére a törvényben foglalt eltérésekkel a gazdasági társaságokról szóló törvénynek az előírásait kell alkalmazni.

A 107. §-hoz

Ezen szakasz rögzíti a közszolgálati médiaszolgáltatók közös könyvvizsgálójára vonatkozó szabályokat.

A 108. §-hoz

A közszolgálati médiaszolgáltatások normatív, előre kiszámítható finanszírozása lehetővé teszi, hogy a költségvetési tervezés megalapozottabbá váljon.

A rendelkezésre álló összegnek a közszolgálati médiaszolgáltatók közötti elosztásáról egy új szerv, a Közszolgálati Költségvetési Tanács dönt. A Tanács minden év szeptember 30-ig dönt az (1) bekezdésben meghatározott, a következő évben a közszolgálati médiaszolgáltatók műsorszámaira, közszolgálati feladatainak ellátására rendelkezésre források elosztásáról.

A korábbi médiaszabályozással szemben jelen törvény a műsorterjesztési szerződések pénzügyileg hatékony megkötésének lehetőségét biztosítja azzal, hogy a terjesztésre kerülő lineáris médiaszolgáltatások számát és paramétereit a Médiatanács határozza meg, és azokra az Alap köti meg a műsorterjesztési szerződéseket. Ezen a módon biztosítható, hogy a közszolgálati lineáris médiaszolgáltatások összessége megfelelően kielégítse a közszolgálati tartalomszolgáltatási kötelezettséget, ugyanakkor felesleges és pazarló műsorterjesztésre ne kerüljön sor.

A 109-110. §-hoz

A törvény a konvergencia követelményeinek megfelelően egy helyütt szabályozza a hatósági intézményrendszer alapvető szabályait, figyelemmel arra is, hogy ezzel különböző, de egymással szorosan összefüggő ágazatokat érint. A média- és a hírközlési szektor együttes kezelését az teszi szükségessé, hogy az intézményi autonómia garanciáit csak ezen a módon lehet teljes körűen biztosítani.

A Hatóság alkotmányos alapjogok biztosítása felett őrködik. Ennek a közfeladatnak az ellátása független szakmai szervezet kialakítását igényli. Az ehhez szükséges működés alapvető szabályait - ideértve itt különösen a vezetés, az irányítás illetve a hatáskörök, valamint a finanszírozás kérdéseit - ezen alapvető jogok védelmének megfelelő jogforrásban kell meghatározni, figyelemmel természetesen az egyéb ágazati jellegzetességekre is. Ennek megfelelően e törvény tartalmazza a konvergens Hatóság esetében alapvető követelménynek számító intézményi autonómia elvárásainak megfelelő normákat.

A Hatóság olyan autonóm államigazgatási szerv, amely kizárólag a törvénynek alárendelt.

A Hatóság szervei: a Nemzeti Média- és Hírközlési Hatóság Elnöke, a Nemzeti Média- és Hírközlési Hatóság Médiatanácsa és a Nemzeti Média- és Hírközlési Hatóság Hivatala, melyek a törvény szerinti önálló hatáskörökkel rendelkeznek.

E törvény határozza meg a hírközléssel kapcsolatos állami feladatok ellátását megvalósító intézményrendszer alapvető, garanciális szabályait is. A Hatóság a frekvenciagazdálkodás és a hírközlés területén részt vesz a Kormány - jogszabályokban meghatározott - politikájának végrehajtásában.

A törvénynek az intézményrendszerre vonatkozó szabályai egy új szervezeti modellt hoznak létre. A Médiatanács testületi jellege a médiaszabályozás területén a pártatlanságot, tapasztalatot, szaktudást, szakmai elismertséget alapozza meg, a hírközlés területén ugyanakkor a törvény megteremti a modern, rugalmas, a változó piaci viszonyokhoz adekvát módon alkalmazkodó, hatékony szabályozó hatóság lehetőségét.

A törvény csak a működéshez szükséges legkisebb mértékben rendelkezik a Hatóság szervezeti struktúrájáról, az érvényesülő munkamegosztásról, ezáltal biztosítja a hatóság vezetésének nagyobb önállóságát a szervezeti felépítés és a munkamegosztási rend kialakításában. Ez garanciája lehet a hatékonyabb hatósági tevékenységnek.

Hírközlési hatósági hatáskört a Hatóságtól elvonni nem lehet. Ez alapvető, garanciális rendelkezés, ennek megfelelően a Hatóságtól nem vonhatóak el az egyéb jogszabályokban az elektronikus hírközlésre illetve a postai szolgáltatásra vonatkozó hatósági hatáskörök. Ezen hatásköröket a 110. § nem taxatív jelleggel, de a teljesség igényével - külön törvényre és jogszabályokra utalással - határozza meg.

A 111. §-hoz

Ezen szakasz rögzíti a Hatóság Elnökének jog- és feladatköreit, kinevezése módját, valamint a tisztség betöltésére alkalmas személlyel támasztott követelményeket. A törvény a Hatóság szakszerű és pártatlan irányítása érdekében rögzíti, hogy az Elnököt feladat- és hatásköre gyakorlása vonatkozásában nem lehet utasítani, ugyanakkor a hatósági feladatok autonóm ellátásának biztosítása érdekében rögzítésre kerül, hogy a hatósági eljárásokban egyedi döntések vonatkozásában az Elnök sem adhat utasítást a Hivatal munkaszervezete részére. Mindez a Hivatal munkatársainak független, szakmai eljárását hivatott biztosítani.

A 112. §-hoz

A törvény rögzíti a Hatóság elnökhelyetteseinek jog- és feladatköreit, kinevezésük módját, valamint az illetményükre vonatkozó szabályokat. A törvény alapján az Elnök és az elnökhelyettesek társadalombiztosítási jogállására a közszolgálati jogviszonyban állókra vonatkozó szabályok irányadóak.

A 113. §-hoz

A törvény részletesen meghatározza az Elnök, valamint az elnökhelyettesek megbízatása megszűnésének eseteit, továbbá a megbízatás megszűnéshez fűződő kötelezettségekre vonatkozó szabályokat.

A 114. §-hoz

A törvény rögzíti, hogy a Hatóság Hivatalát az Elnök által kinevezett főigazgató irányítja. A Hivatal az Elnök, az elnökhelyettesek, a Médiatanács, valamint a Médiatanács tagjai részére nyújt szakmai támogatást a feladataik szakszerű és hatékony ellátása érdekében. A KFGH élén az Elnök által a főigazgató javaslatára kinevezett igazgató áll.

A Hatóság elsőfokú hatósági feladatai a Hivatal látja el. A törvényben egységesen Hivatalként kerül definiálásra a főigazgató irányítása alatt álló szakértői apparátus és a hatósági feladatokat ellátó szervezeti egységek.

A 115. §-hoz

A törvény meghatározza a főigazgatói tisztség betöltésének feltételeit, a megbízatása megszűnésének eseteit és a megbízatás megszűnéséhez fűződő egyéb kötelezettségeit. A törvény a pártatlan és szakmai hatósági ügyintézés érdekében rögzíti, hogy a főigazgató elsőfokú hatósági határozathozatali joggyakorlása során nem utasítható, a meghozott határozatok szakmai tartalma miatt nem számoltatható el.

A 116. §-hoz

A törvény alapján a Hivatal operatív vezetője a főigazgató. A főigazgató a törvény alapján ellátja a Hivatal feletti szervezeti és szakmai irányítást, valamint elősegíti a szervezetrendszer hatékony működését, a Hivatal alkalmazottai felett gyakorolja a munkáltatói jogokat. A főigazgató az Elnök meghívása alapján részt vehet a Médiatanács ülésein.

A 117. §-hoz

A törvény meghatározza a főigazgatói tisztség betöltésének feltételeit, a megbízatása megszűnésének eseteit és a megbízatás megszűnéséhez fűződő egyéb kötelezettségeit.

A 118. §-hoz

A törvény az Elnök, az elnökhelyettes, a főigazgató, valamint a főigazgató-helyettes összeférhetetlenségére egységes szabályokat rögzít. A Hatóság irányítását ellátó személyek vonatkozásában kiemelt elvárásként jelentkezik a feladataik független, szakmai alapokon nyugvó ellátása. Ennek érdekében ezen szakasz részletesen meghatározza, hogy melyek azok a jogviszonyok, amelyekben a Hatóság vezetői nem állhatnak elkerülendő mind a politikai, mind pedig a gazdasági függőségüket.

A 119. §-hoz

A Hatóság beszámolási kötelezettséggel kizárólag az Országgyűlés részére tartozik. A törvény alapján a Hatóság minden év május 31. napjáig köteles előző évi tevékenységéről szóló beszámolóját az Országgyűlés elé terjeszteni. A Hatóság tevékenységének megismerhetősége érdekében rögzítésre kerül, hogy a beszámolót a nyilvánosság számára elérhető módon közzé kell tenni.

A 120. §-hoz

Ezen szakasz rögzíti, hogy informatikai és hírközlési ügyekben a Kormány független, szakmai tanácsadó szerve az NHIT. Az NHIT öt tagból álló testület, a tagok megbízatása négy évre szól. Az NHIT szakmai szervezet, amely szoros és rendszeres kapcsolatot tart fenn mindazon szervezetekkel, amelyek a hírközlés, valamint az informatika területén végzik tevékenységüket. A törvény az NHIT tagjai pártatlanságának biztosítása érdekében a tagokkal szemben a Hatóság Elnökére vonatkozó összeférhetetlenségi szabályokat rendeli alkalmazni.

A 121. §-hoz

Az NHIT véleményalkotó jogkörrel rendelkező testület. A törvény rögzíti az NHIT határozathozatali szabályait azzal, hogy biztosítja a testület részére, hogy működésének részletes rendjét maga állapítsa meg. Az NHIT működéséhez szükséges források a Hatóság költségvetésén belül biztosítottak, azok átcsoportosítását a törvény megtiltja. Az NHIT forrásaival önállóan gazdálkodik, forrásainak felhasználását az Állami Számvevőszék ellenőrzi.

A 122. §-hoz

Az NHIT hivatali feladatait az NHIT Irodája látja el, amely a Hatóság szervezetébe tagozódik. Az NHIT Irodáját az irodaigazgató vezeti.

A 123. §-hoz

A Médiatanács az 1996. évi I. törvénnyel létrehozott Országos Rádió és Televízió Testület jogutódja. A Médiatanács a Hatóságon belül működő, önálló jogi személyiséggel és hatáskörrel rendelkező független, autonóm szerv. A Médiatanács az Országgyűlés felügyelete alatt áll, azonban még az Országgyűlés által sem utasítható. A Médiatanács és tagjai csak a törvénynek vannak alárendelve.

A 124. §-hoz

A Médiatanács Elnökét és tagjait - függetlenségük biztosítása érdekében - az Országgyűlés a jelenlévő tagjainak a kétharmados szavazatával kilenc évre választja. A szavazás listán történik. A tagokra egy e célra felállított jelölőbizottság tesz javaslatot, amelyben az egyes parlamenti képviselőcsoportok delegáltjai - megfelelve a demokratikus szempontoknak - mandátumarányos mértékű szavazattal rendelkeznek.

A 125. §-hoz

A Médiatanács szakmaisága és folyamatos működőképességének biztosítása érdekében a Hatóság elnöke egyben a Médiatanács elnökévé is válik, amennyiben az Országgyűlés a tagjelöltekkel együtt személyét is megválasztja. A Hatóság elnöki tisztségének megszűnése egyben a Médiatanács elnöki tisztségének megszűnését is jelenti.

A 126. §-hoz

A törvény a tagok és az elnök vonatkozásában rögzíti a tisztség betöltéséhez szükséges feltételek igazolásának részletes szabályait.

A 127. §-hoz

A törvény a Médiatanács tagjai esetében is egységesen a Hatóság elnökére és elnökhelyetteseire vonatkozó összeférhetetlenségi szabályokat rendeli alkalmazni. A Médiatanács vonatkozásában kiemelt elvárásként fogalmazódik meg, hogy tagjai mind politikai, mind pedig szakmai pártatlansággal lássák el feladataikat. Ennek érdekében a törvény a részletesen meghatározza, hogy melyek azok a körülmények, amelyek kizáró okot jelentenek a tisztség betöltésére.

A 128. §-hoz

A törvény rögzíti a Médiatanács tagjainak adat- és titokvédelemmel, eskütétellel, valamint vagyonnyilatkozat tétellel kapcsolatos kötelezettségeit.

A 129. §-hoz

A Médiatanács széleskörű autonómiája alapján tagjai megbízatásának megszűnése csak szigorúan, taxatíve törvényben meghatározott okokból történhet, az Országgyűlés vagy a Kormány diszkrecionális döntése alapján nem. A megszűnési okok a következők lehetnek: a megbízatási idő lejárta, lemondás, összeférhetetlenség, felmentés, kizárás, halál. A Médiatanács tagjának megbízatása megszűnését követően is meghatározott korlátozások érvényesülnek újonnan létrejövő jogviszonyaik tekintetében.

A 130. §-hoz

A törvény rögzíti a Médiatanács elnökének és tagjainak függetlenségüket biztosító és feladataikhoz arányosan igazodó díjazását. Díjazásuk mértéke az államtitkárok mindenkori illetményéhez kapcsolódik.

A 131. §-hoz

Ezen szakasz a Médiatanács autonóm működésének biztosítása érdekében rögzíti, hogy ügyrendjét maga határozza meg. A nyilvánosság tájékoztatása érdekében az ügyrendet a Magyar Közlönyben közzé kell tenni.

A 132. §-hoz

A törvény részletesen meghatározza a Médiatanács feladatait.

A 133. §-hoz

A Médiatanács független testületként látja el feladatait, beszámolási kötelezettséggel csak az Országgyűlésnek tartozik. A Médiatanácsnak minden év május 31. napjáig kell előző évi tevékenységére vonatkozó beszámolóját az Országgyűlés részére előterjeszteni. A törvény bizonyos szempontokat ad a beszámoló kötelező tartalma tekintetében.

A 134-135. §-hoz

A Hatósági intézményrendszer függetlenségének legfontosabb garanciája a gazdálkodási autonómia. A Hatóság egységes költségvetéssel rendelkezik, melyet az Országgyűlés önálló törvényben fogad el. A Médiatanács függetlenségét további gazdálkodási autonómia biztosítja.

A törvény garanciális jelleggel meghatározza a Hatóság bevételeit. A Hatóság saját bevételét képezik a frekvencia díjak, az azonosítók lekötéséért és használatáért, továbbá a hatósági eljárásért fizetett díjak, valamint a felügyeleti díj, amelyeket a Hatóság hatékony, magas szakmai színvonalú működtetésére kell felhasználni.

A törvény taxatívan felsorolt esetekben rendeletalkotási joggal ruházza fel az Elnököt. A frekvencia díjakat és az azonosítók lekötéséért és használatáért fizetett díjak mértékét az elnök rendeletben határozza meg.

A frekvencia díjak azon részét, amelyet a Hatóság a törvényben meghatározottak szerint nem használ fel, befizeti a Műsorszolgáltatás Támogató és Vagyonkezelő Alapba, amely köteles azt a közszolgálati médiaszolgáltatás céljainak támogatására fordítani.

A törvény értelmében a Hatóság hírközlési hatósági tevékenységével összefüggésben felmerült költségek fedezése érdekében az elektronikus hírközlési szolgáltatók, a postai felügyeleti tevékenységek fedezése érdekében a postai szolgáltatók felügyeleti díjat kötelesek fizetni. A díj mértéke az elektronikus hírközlési szolgáltató elektronikus hírközlési szolgáltatásaiból származó előző üzleti évi nettó árbevételének legfeljebb 0,35 százaléka, a postai szolgáltató esetében postai szolgáltatásaiból származó előző üzleti évi nettó árbevételének legfeljebb 0,2 százaléka, előző évi árbevétel hiányában a tárgyévi árbevétel egész évre vetített időarányos része. A felügyeleti díj mértékét a törvény által megengedett határokon belül a Kormány évente rendeletben határozza meg.

A média és a hírközlés területén új, a fogyasztói jólétet elősegítő jogintézmény, hogy a Hatóság a hírközlés és a média területén a tudatos fogyasztói döntéshozatal kultúrájának fejlesztésére - így különösen a hírközlési és médiajog, a verseny- és fogyasztóvédelmi politika körébe tartozó tudományos-oktatási programok támogatására, a hírközlési és a médiajoggal, illetve fogyasztóvédelmi politikával foglalkozó szakemberek képzésére, a hírközlési és médiapolitikával, valamint a fogyasztói döntéshozatallal kapcsolatos tájékozottság növelése érdekében végzett tájékoztatásra - jogosult felhasználni az előző évben a hírközlési és médiapiac szereplőitől befolyt bírságok teljes összegét.

A 136. §-hoz

A Műsorszolgáltatás Támogató és Vagyonkezelő Alap a törvényben meghatározott feladatköröket ellátó elkülönített vagyonkezelő- és pénzalap. Az Alap (3) bekezdésben meghatározott forrásait, valamint eszközeit kizárólag a törvényben meghatározott célokra használja fel, mindenkor szem előtt tartva a vagyon hatékony kezelésének és hasznosításának, valamint az ésszerű gazdálkodás követelményét. Az Alap jogi személy, számláját a kincstár vezeti. Az Alap kezelője a Médiatanács. A törvény rögzíti az Alap vezetőinek megválasztására, valamint a vezetők összeférhetetlenségére vonatkozó szabályokat. Az Alap éves költségvetését az Országgyűlés a Hatóság egységes költségvetését tartalmazó törvényben hagyja jóvá.

A 137. §-hoz

Ezen szakasz alapján a közszolgálati célú műsorszámok, valamint a közösségi médiaszolgáltatók támogatását nyilvános pályázat útján szükséges biztosítani. A pályázati feltételeket a Médiatanács fogadja el.

A 138. §-hoz

A Médiatanács Médiatudományi Intézete a Hatóság önálló szervezeti egységeként működik. Feladatai körében a törvény rögzíti, hogy a Médiatanács működését segíti, valamint a médiatudományok területén önálló tudományos, kutató tevékenységet folytat. Az Intézet munkájának felügyeletét a Médiatanács látja el.

A 139-143. §-hoz

A Média- és Hírközlési Biztos jogintézményének előzménye a Hírközlési Fogyasztói Jogok Képviselőjének - illetve a Hírközlési és Média Biztosnak - az intézménye volt. A HFJK jogintézménynek keretei bővültek a konvergencia követelményének megfelelően, illetve a törvény pontosította Hatóság és a Biztos közötti munkamegosztást, egy új típusú, nem hatósági eljárási forma bevezetésével.

A Biztos a törvény célkitűzése értelmében az elektronikus hírközlési szolgáltatást illetve médiaszolgáltatást igénybe vevő felhasználókat, előfizetőket, nézőket, hallgatókat, fogyasztókat, illetve sajtótermék olvasóit megillető, elektronikus hírközléssel és a médiával kapcsolatos jogok, valamint méltánylást érdemlő érdekek érvényesülésének elősegítésében működik közre.

A Biztos jogintézménye, a törvényben rögzített speciális eljárásával, a hatósági eszköztárral egyéb eljárásokban nem érvényesíthető fogyasztói érdekeket védő, ezzel a fogyasztói jólétet előmozdító, mindeközben a szolgáltatókkal konstruktívan együttműködő, hatékony problémamegoldó fórumként jön létre.

A Biztos eljárása nem hatósági eljárás, hatósági hatáskört nem gyakorolhat, hatósági ügy érdemében döntést nem hozhat.

A törvényben körülírt méltányolandó érdeksérelem, vagy annak veszélye esetén lehet a Biztoshoz fordulni. A Biztoshoz az fordulhat, akit érdeksérelem ért, vagy akinél érdeksérelem bekövetkezésének közvetlen veszélye áll fenn, illetve a fogyasztói érdekek képviseletét ellátó társadalmi szervezet, ha az érdeksérelem a fogyasztók jelentős számát érinti, vagy érintheti. Ez utóbbi esetben a Biztos hivatalból is eljárhat.

A Biztos eljárása során az érdeksérelemre vonatkozóan a hírközlési vagy médiaszolgáltatóval, vagy sajtótermék kiadójával szóban vagy írásban egyeztetést folytat (egyeztetési eljárás).

Amennyiben az egyeztetési eljárás eredményre vezet, a megegyezést a Biztos és az érintett szolgáltató megállapodásban rögzítik, ezáltal az adott média-, illetve elektronikus hírközlési szolgáltatást, illetve sajtóterméket igénybe vevő felhasználók, előfizetők, fogyasztók, valamint a nézők, hallgatók, illetve olvasók válnak jogosulttá. A megállapodást kötő szolgáltatónak a fogyasztói érdekek hatékony érvényesítése körében mutatott együttműködését a hatóság a szolgáltatót érintő egyéb hatósági ügyekben is figyelembe veszi.

Amennyiben az egyeztetési eljárás nem vezet eredményre, a Biztos kezdeményezi (a továbbiakban: kezdeményezés) a hírközlési vagy médiaszolgáltató vezető tisztségviselőjénél az érdeksérelem, illetve az érdeksérelem közvetlen veszélyének megszüntetését vagy orvoslását.

A Biztos a kezdeményezés eredményéről jelentést készít, amelyről értesíti az Elnököt. A jelentésben a biztos az érdeksérelem körülményei mellett részletesen feltárja a szolgáltatónak a fennálló vagy fenyegető érdeksérelem kezelésével kapcsolatos magatartását, különösen az érdeksérelem kiküszöbölése és a fogyasztói jólét növelése érdekében tanúsított együttműködési készségét.

A Biztos a jelentését nyilvánosságra hozza, amennyiben az a fogyasztók jelentős számát érinti, vagy érintheti, illetve a jelentés alapján ajánlást illetve tájékoztatót adhat ki a fogyasztók számára a további érdeksérelmek elkerülése érdekében.

A 144. §-hoz

A törvény meghatározza a Ket. általános és különös eljárások viszonyát meghatározó rendelkezéseit. E szerint az audiovizuális médiaszolgáltatási tevékenység felügyeletével, a médiaigazgatással, az audiovizuális médiaszolgáltatások piaci felügyeletével, piacszabályozásával kapcsolatos eljárásokban a Ket. rendelkezéseit csak akkor kell alkalmazni, ha az ügyfajtára vonatkozó törvény eltérő szabályokat nem állapít meg. Ebből következően a médiaigazgatás területén a Ket. a hatósági eljárás egésze tekintetében szubszidiárius jellegű. A Ket. ilyen irányú módosítását a médiaigazgatási eljárások sokszínűsége, bonyolultsága, sajátosságai, teljesen speciális jogérvényesítési rendszere, alkotmányjogi alapjai és összefüggései, valamint az európai közösségi jogból eredő sajátos eljárás-típusai indokolják.

A törvény tehát meghatározza a Ket.-hez képest szükségszerűen rendezendő eljárási szabályokat. E körben a szabályozás módszere az, hogy a törvény rögzíti a Hatóság (azon belül mind a Médiatanács és mind a Hivatal) valamennyi eljárására irányadó és kiterjedő eljárási rendelkezéseket. Ezen általános eljárási rendelkezések megelőzik a Ket. eljárási szabályainak alkalmazását, vagyis különös eljárási szabályként elsődlegesnek minősül a Ket. általános szabályaihoz képest.

A Ket. és a törvényben szereplő általános eljárási szabályok jelentik a törvény egészének garanciális hatósági eljárásjogi alapját.

Ehhez képest a törvény az egyes eljárás-típusoknál - azok sajátosságaihoz igazodó - külön eljárási rendelkezéseket is tartalmaz. E külön eljárás-típusoknál rendezett eljárási szabályokat kell elsődlegesen alkalmazni, amelyekhez képest mögöttes eljárási szabályt képeznek a törvényben szereplő általános eljárási szabályok és a Ket. szabályai.

A 145. §-hoz

A bejelentőre vonatkozó szabályrendszer megteremti annak lehetőségét, hogy ügyféli jogállással nem rendelkező személyek is a Hatósághoz fordulhassanak a médiaigazgatásra vonatkozó szabályok megsértése esetén. A törvény nem korlátozza a bejelentésre jogosultak körét, ugyanakkor feltételként határozza meg, hogy a bejelentés a Hatóság hatáskörébe tartozó médiaigazgatásra vonatkozó szabály megsértésére vonatkozzon, valamint tartalmazza a jogsértést megalapozó és az ügyhöz tartozó egyéb lényeges körülményeket.

A bejelentés egyedi tartalma alapján mérlegeli a Hatóság, hogy indít-e hatósági eljárást. Amennyiben a Hatóság a bejelentés alapján a hatósági eljárás megindításáról dönt, egy új közigazgatási hatósági eljárási jogviszony jön lére. A bejelentés alapján történő eljárás megindítására vonatkozó vizsgálat, valamint döntés és a bejelentés alapján megindított hatósági eljárás tehát két teljesen független és önálló eljárási jogviszonyt jelent. Ez abból is következik, hogy a bejelentés alapján a Hatóság az eljárást hivatalból indítja meg, azaz nem a bejelentés keletkezteti a hivatalból megindított hatósági eljárást, hanem a Hatóság eljárási döntése. Ennek jelentősége, hogy a bejelentő a megindított eljárásban értelemszerűen nem rendelkezik ügyféli jogokkal, így az egyedi ügyben hozott döntéssel szemben jogorvoslati jogosultsággal sem.

Amennyiben a Hatóság az egyedi ügyben nem indít hatósági eljárást, úgy erről hivatalos levélben tájékoztatja a bejelentőt.

Garanciális szempontból fontos szabályt rögzít továbbá a törvény: amennyiben a Hatóság a bejelentés vizsgálata során azt állapítja meg, hogy az ügy olyan hatósági ügy, amely a bejelentő jogát, jogos érdekét közvetlenül érinti (tehát az ügyben a bejelentő megilletik az ügyféli jogosultságok), akkor köteles erről a tényről, valamint a hatósági eljárás megindításával kapcsolatos jogairól külön tájékoztatást nyújtani.

A 146. §-hoz

A hatósági eljárásban és a hatósági döntési követő jogutódlás körében a törvény kiegészítő szabályokat tartalmaz a Ket. jogutódlásra vonatkozó rendelkezéseihez képest. A törvény ilyen lényeges kiegészítő szabályként tartalmazza, hogy a jogutódlás szabályai vonatkoznak az ügyleti úton való jogutódlási megállapodásokra is, például az engedményezésre, a tartozásátvállalásra vagy az egyes jogosultságok és kötelezettségek átruházására.

A 147. §-hoz

A Hatóság, valamint a nevében eljáró személyek a hatáskörből adódó feladataik ellátása során számos olyan információ birtokába jutnak, juthatnak, melynek titokban maradásához, bizalmas kezeléséhez az információval érintettnek jogos érdeke fűződik. A Hatóság média- és elektronikus hírközlési piacon betöltött szerepéből, az általa elérni kíván törvényi célok megvalósításához biztosított szabályozói eszközökből adódóan az adott rendelkezésben meghatározott kötelezetti kört különleges felelősség terheli feladatának ellátása során: következetesen érvényesítenie kell azt a kívánalmat, hogy a birtokába, hivatalos tudomására jutott bizalmas információkat kizárólag a törvénynek megfelelően kezeli.

A 148-153. §-hoz

A törvény ezen §-ai a hatósági eljárás megindítására és az eljárási feltételekre vonatkozó főbb szabályok körében tartalmaznak a Ket.-hez képest kiegészítő, illetve eltérő rendelkezéseket. Kiemelt szerepet kap a törvény által védett titkot tartalmazó adatok hatósági eljárásban történő megismerhetőségének szabályozása.

A Hatóság a hatósági eljárás tartama alatt gondoskodik arról, hogy a Ket.-ben meghatározott törvény által védett titok (minősített adat, továbbá az üzleti, a bank-, a biztosítási, az értékpapír-, a pénztártitok, valamint a magántitok) ne kerüljön nyilvánosságra, ne juthasson illetéktelen személy tudomására, és a személyes adatok védelme biztosított legyen. A fenti szabályok garanciális érvényesülése érdekében a hatósági eljárási jogviszony alanyai az egyes adatok tekintetében kérhetik az iratokba való betekintés, illetve az azokról történő másolat vagy feljegyzés készítésének korlátozását, tehát az adatok zárt kezelését. Nem kérhető ugyanakkor az iratok zárt kezelése a közérdekből nyilvános, illetve jogszabályban meghatározottak szerint egyébként törvény által védett titoknak nem minősíthető adatok esetén. A törvény részletesen tartalmazza a fentieken túl az ügyfél által védett titokká minősítés korlátait, illetve a titokká minősítés feloldásának garanciális szabályait.

A 154. §-hoz

A hatáskör gyakorlására vonatkozó szabályok mellett biztosítani szükséges az eljárás és a döntés tárgyilagosságát, pártalanságát biztosító szabályokat is, amely - a Hatóság eljárásával kapcsolatban támasztott - követelményeket a törvény a kizárás jogintézményének szabályrendszerével is érvényre juttat. A törvény a Ket.-ben foglaltakhoz képest további kiegészítő szabályokkal biztosítja, hogy a Hatóság eljárása minden esetben személyi elfogultságtól mentesen, közvetlenül vagy közvetett módon érdekelt személyek mellőzésével folyjon.

A 155-156. §-hoz

A médiaigazgatási eljárások sajátosságaira tekintettel a törvény részletesen szabályozza a tényállás tisztázása és a bizonyítás körében igénybe vehető eszközrendszert. Ennek keretében az egyértelműség és a kiemelt garanciális szempontok miatt a törvény a tényállás tisztázásában a Ket. hatósági ellenőrzés keretében szabályozott eszközrendszerét is alkalmazni rendeli.

A tényállás tisztázásának eszközrendszerében a törvény a médiaigazgatási eljárásokban betöltött jelentőségére tekintettel külön is szabályozza az adatszolgáltatás és a nyilatkozattétel kiegészítő, eltérő szabályait, illetve az adatszolgáltatás elmulasztása esetén alkalmazható jogkövetkezményeket. A törvény külön rendelkezést tartalmaz a tényállás tisztázásában való közreműködés meghiúsítására vagy az eljárás egyéb módon történő akadályoztatására irányuló magatartás tanúsítása esetére azzal, hogy eljárási bírság kiszabására biztosít lehetőséget a Hatóságnak.

A 157-159. §-hoz

A nyilvános meghallgatás intézménye az átláthatóság és a nyilvánosság érvényesülését szolgálja, és mind a korábbi médiaszabályozásban, mind az elektronikus hírközlés területén jelentős jogalkalmazói gyakorlattal bír. Nyilvános meghallgatásra kerülhet sor törvényben meghatározott esetekben (például egyes médiaszolgáltatási jogosultságokra kiírt pályázatok esetén), illetve a Hatóság mérlegelése alapján bármely ügyben, ahol a jogalkalmazó gyakorlat kialakításával kapcsolatos szakmai álláspontok és vélemények megismerése indokolt és szükséges. Fontos rögzíteni, hogy a nyilvános meghallgatás szabályai ellenére formális hatósági eljárásnak nem tekinthető, mivel a Hatóság és az érintettek között jogviszony nem jön létre, sem eljárási, sem érdemi döntés nem születik, a Hatóság által a nyilvános meghallgatásról készített összefoglaló nem rendelkezik joghatással, abban sem jogok, sem kötelezettségek megállapítására nem kerül sor.

A nyilvános meghallgatás lebonyolításával kapcsolatos szabályok mellett a törvény bevezeti az elektronikus hírközlés területén ismert egyeztetés az érdekeltekkel jelentős ügyekben elnevezésű eljárást (a továbbiakban: egyeztetés). Az egyeztetésre a Médiatanács mérlegelése alapján jelentős, egyeztetést igénylő döntések esetén kerülhet sor. Az egyeztetési eljárás arra teremt lehetőséget, hogy a médiapiaci szempontból jelentős vagy egyébként kiemelkedő hatású ügyben bárki eljuttassa a Médiatanácshoz észrevételeit, álláspontját és mindezzel segítse a döntéshozatalt. A nyilvános meghallgatáshoz hasonlóan az egyeztetés esetében is ki kell emelni, hogy az észrevételi jog gyakorlása önmagában nem keletkeztet ügyféli minőséget az adott hatósági ügyben, ezért az észrevételt tevő nem rendelkezik a hatósági döntéssel szemben jogorvoslati jogosultsággal még a hatósági döntés észrevételek által érintett részeiben sem. Kiemelendő továbbá, hogy a Médiatanács nincs kötve az egyeztetés keretében beérkezett észrevételekhez, az eljárása során szabadon mérlegeli, hogy az egyes észrevételeket a döntéshozatal során figyelembe veszi-e.

A 160-161. §-hoz

A törvény széles körben lehetővé teszi a Ket.-ben új típusú jogintézményként szereplő hatósági szerződés alkalmazását. A hatósági szerződés a jelenlegi társadalmi és gazdasági viszonyok fejlődésében rugalmasan alkalmazható, továbbá az átalakulóban lévő közigazgatási tevékenységekre, illetve hatósági eszközökre irányuló szemléletváltást leginkább kifejezésre juttató jogintézmény. A hatósági szerződés szabályai elősegítik, ösztönzik az ügyfelek önkéntes jogkövetését, továbbá a hatósági eljárási jogban mellérendeltségi, együttműködési, partneri típusú viszonyokon alapuló hatósági jogalkalmazást eredményeznek. A törvény hatósági szerződéskötési lehetőséget tartalmaz például a műsorkvóták teljesítése esetén, továbbá a pályázat útján elnyert médiaszolgáltatási jogosultságok gyakorlása esetén is hatósági szerződést kell kötni.

A törvény a Ket.-ben foglalt szabályokhoz képest kiegészítő jelleggel tartalmazza a hatósági szerződésben foglaltak teljesítésének ellenőrzésére, illetve az ügyfél általi szerződésszegés lehetséges jogkövetkezményeire vonatkozó rendelkezéseket.

A médiaigazgatásban kötött hatósági szerződés sajátosságaira tekintettel a törvény a hatósági szerződésben foglaltak tekintetében koncepcionálisan eltér a Ket. eljárási szabályozásától. A hatósági szerződés érvényesítése körében ugyanis a törvényben meghatározott szempontok mérlegelése alapján lehetővé teszi a Hatóság számára, hogy választása szerint végrehajtási eljárást vagy hatósági jogalkalmazási eljárást indít. A médiaigazgatási hatósági szerződések esetében ugyanis a végrehajtási eljárás számos esetben alkalmatlan eszköz a szerződésszegés esetén megvalósítandó jogérvényesítésre, ráadásul a végrehajtási eljárás hatósági határozattá alakítja a hatósági szerződést, amely számos médiaigazgatási hatósági szerződés-típusban nem biztosítja a folyamatos, tartós jogviszonyt jelentő hatósági szerződés közérdekű céloknak megfelelő fenntartását. Így a hatósági jogalkalmazási eljárás és az annak eredményeként kiszabható jogkövetkezmények - amelyek fenntartják a hatósági szerződéses jogviszonyt, valamint biztosítják a megfelelő jogérvényesítést - számos hatósági szerződés-típus tekintetében hatékonyabban valósíthatják meg a törvényben meghatározott közpolitikai és közérdekű célokat.

Amennyiben a Hatóság végrehajtási eljárást indít, sajátos jogorvoslat érvényesül a végrehajtási eljárás alá vont garanciális jogvédelme érdekben.

Amennyiben ugyanakkor a Hatóság hatósági jogalkalmazási eljárást indít, az eljárás megindításával szemben nincs helye önálló jogorvoslatnak, mivel az az eljárást lezáró érdemi döntésben támadható.

A 162. §-hoz

A törvény meghatározza a nyilvános közzététel esetében a Ket.-hez képest eltérő szabályokat. A Ket. ugyanis meghatározza, hogy mely hatósági határozatokat szükséges nyilvánosan közzétenni a hirdetményi közlés szabályai szerint. A médiaigazgatási eljárások sajátosságaira tekintettel a Hatóság a nyilvános közzétételi kötelezettség keretébe tartozó határozatait kizárólag a Hatóság internetes honlapján köteles közzétenni, azaz saját hirdetőtábláján és az ügy tárgya szerinti vagy a hatásterületen lévő önkormányzat hirdetőtábláján a Ket. vonatkozó szabályaitól eltérően nem kell kifüggeszteni az adott döntést (hirdetményt).

A törvény a közlés keretében meghatározza a hirdetményi úton történő közlés szabályait is, amelyek szerint a Ket. vagy e törvény alapján hirdetményi úton közlendő hatósági döntéseket - a médiaigazgatási eljárások sajátosságaira tekintettel - kizárólag a Hatóság hirdetőtáblájára kell kifüggeszteni, illetve internetes honlapján kell közzétenni, azaz az ügy tárgya szerinti vagy a hatásterületen lévő önkormányzat hirdetőtábláján a Ket. vonatkozó szabályaitól eltérően nem kell kifüggeszteni az adott döntést (hirdetmény).

A 163-165. §-hoz

Ezen szakaszok biztosítják a Médiatanács, illetve a Hivatal által hozott hatósági döntések elleni jogorvoslati jogot. A Médiatanács elsőfokú hatáskörében hozott hatósági határozat ellen a közigazgatás szervezetrendszerén belül nincs helye fellebbezésnek, jogorvoslattal a közigazgatási ügyekben eljáró bírósághoz lehet fordulni. Lényeges, hogy a Médiatanács határozata ellen bármilyen - azaz mind anyagi, mind eljárási - jogszabálysértésre hivatkozással kérhető a bírósági felülvizsgálat. A közigazgatási perre a polgári perrendtartás közigazgatási perekre vonatkozó szabályait kell alkalmazni a törvény szerinti eltérésekkel, elsősorban a végleges döntés mihamarabbi megszületése érdekében. A törvény a keresetlevél benyújtásához nem fűz halasztó hatályt. Ennek főbb okai a következőkben foglalhatók össze. Egyrészt a nézők, fogyasztók, előfizetők érdeke leginkább azt kívánja meg, hogy az őket is érintő döntések minél hamarabb érvényesüljenek a médiapiacon. Másrészt a piac is gyors döntéseket kíván, mivel a magyarországi média és hírközlési piac egy folyamatosan változó piac, amely állandó beavatkozást kíván annak érdekében, hogy valódi versenypiaccá váljék. A Médiatanács egyes kötelezettségei szintén nem teszik lehetővé, hogy a törvény halasztó hatályt fűzzön a keresetlevél bírósághoz történő benyújtásához. A Médiatanácsnak ugyanis évente meg kell ismételnie a médiapiaci koncentráció megelőzésére, illetve a jelentős befolyásoló erővel rendelkező médiaszolgáltatók azonosítására szolgáló és a kötelezettségek előírásával kapcsolatos eljárásokat, és az ezeket az eljárásokat lezáró döntésekben kiszabott kötelezettségek ellenőrzését.

A törvény a Hivatal által a Hatóság nevében első fokon hozott döntés ellen a Médiatanácshoz biztosít fellebbezési jogot. A Hivatal első fokon hozott határozata elleni fellebbezés egyéb szabályaira a Ket. rendelkezései értelemszerűen irányadóak. A Médiatanács másodfokú, az ügy érdemében hozott döntése ellen kereset terjeszthető elő a közigazgatási ügyekben eljáró bíróságnál. A Médiatanács másodfokú, az ügy érdemében hozott döntése elleni jogorvoslat annyiban hasonlít a Médiatanács első fokon hozott érdemi határozata elleni jogorvoslathoz, hogy gyakorlatilag ugyanaz a kör fordulhat bírósághoz.

A 166. §-hoz

E szakasz rögzíti, hogy a Hatóság az egyes külön nevesített eljárásaiban (például piacfelügyeleti eljárás, pályázati eljárás, jelentős befolyásoló erővel rendelkező médiaszolgáltatók meghatározására irányuló eljárás stb.) az egyes eljárásokban rögzített eltérésekre figyelemmel kell alkalmazni a Ket. és a törvény szabályait.

A 167-168. §-hoz

A törvény a hatósági felügyeleti tevékenység szabályozása során egyrészt rögzíti a hatósági felügyelet alapvető általános esetét, amikor a Hatóság az általa hozott hatósági döntésben, valamint Hatóság által kötött hatósági szerződésben foglaltak teljesítését, érvényesülését felügyeli. Másrészt a törvény tartalmazza a médiaigazgatásra vonatkozó anyagi jogszabályokban foglalt jogi normák teljesítésének, érvényesülésének vizsgálatára vonatkozó hatósági felügyeleti, ellenőrzési jogosítványt.

A törvény sajátos fogalmi és tartalmi elemeket magában foglaló speciális hatósági felügyeleti típusként tartalmazza a Hatóság piacfelügyeleti tevékenységét, hatáskörét. A piacfelügyelet az egyéb hatósági felügyeletekhez képest tágabb felügyeleti hatáskört jelent a piacfelügyelet alá vont társadalmi és gazdasági viszonyok tekintetében. Magában foglalja ugyanis a gazdasági és társadalmi viszonyok általános szakmai értékelési, piacelemzési típusú ellenőrzését, jogszerűségi szempontú átfogó hatósági felügyeletét, valamint az általános típusú, közhatalmi, hatósági felügyeletre jellemző felügyeleti jogköröket is. A piacfelügyelet tehát a médiapiac egyes szegmenseire, vagy annak egy meghatározott részére kiterjedő átfogó ellenőrzés és felügyelet, amelyben a közigazgatási ellenőrzési tevékenység valamennyi célja egyszerre, egységesen valósul meg, azaz: a megelőzés, a jogszabálysértések feltárása, valamint a jogszabály-előkészítés és egyéb döntés-előkészítési tevékenység megalapozása.

A piacfelügyelet keretében a Hatóság tehát átfogó, a piac egészére, vagy annak egy meghatározott részére kiterjedő piaci elemző, értékelő tevékenységet folytat. Az ellenőrzés tárgya lehet például az adott gazdasági viszonyok zavartalan működése, a piaci verseny szerkezete, a gazdasági szereplők közötti piaci viszonyok és együttműködések rendszere, a szolgáltatásokat igénybevevő nézők, felhasználók, előfizetők érdekeinek, jogainak érvényesülése, a jogszabályi rendelkezések érvényesülése, piaci viszonyokra gyakorolt hatása, a piaci viszonyok változása, fejlődése, iránya stb..

A piacfelügyelet célját tekintve is ellenőrzésnek minősül, ugyanis alapvető és elsődleges célja nem a jogszabálysértések szankcionálása, hanem olyan adatok, tények feltárása, amelyek elősegítik, megalapozzák a közigazgatás hatékony közhatalmi jogérvényesítését és egyéb piaci beavatkozásait.

A piacfelügyelet során a Hatóság nagyszámú, de konkrétan meghatározott jogalany, piaci szereplő irányában folytat ellenőrzést, és annak eredménye alapján számos egyedi hatósági megállapítást tesz, egybefoglalt hatósági döntésben. Miután a piacfelügyelet teljes tartalmában és eszközeiben külső jogalanyok irányában végzett közhatalmi-hatósági felügyeleti típusú tevékenység, ebből következően a piacfelügyelet szabályozása tekintetében is érvényesül a hatósági felügyelettel összefüggő garanciális elvek rendszere. Azaz a piacfelügyelet is csak jogszabályban kifejezetten meghatározott hatáskörben végezhető, a hatáskör terjedelmében és eszközeivel, és a döntéssel szemben az eljárás ügyfeleit megilleti a jogorvoslati jog.

A piacfelügyelet általános jogintézményének lényeges vonása, hogy a szabályozó Hatóság előzetesen közzéteszi a jövőben tervezett ellenőrzések tervezetét (tárgyát és alanyait). A piacfelügyelet tervezett menetének előzetes nyilvánosságra hozatala megalapozza a piacfelügyelet céljainak megfelelő hatékony ellenőrzés folytatását, az ügyfelek garanciális jogainak védelmét.

A piacfelügyelet alapvető eszközének tekinthető a nyilvánosság, mind az alkalmazott jogkövetkezmények, mind az egyéb jogalkalmazó döntések, mind a különböző beszámolók, értékelések szempontjából. A piacfelügyeleti tevékenység piaci szereplők és a felhasználók, előfizetők számára is kiemelten fontos eleme a piacfelügyeleti eljárás eredményeinek összefoglalása és közzététele, mindezeket részletesen tartalmazza a törvény.

A 169-170. §-hoz

A Gazdasági Versenyhivatal a Tpvt. szerint ágazati vizsgálatot végez, amely a gazdaság valamennyi szektorára kiterjed. Az ágazati vizsgálata a Tpvt. szerint egy hatósági ellenőrzési típusú eljárás, amely piaci probléma észlelése esetén a versenyfelügyeleti eljárás megindítását vonja maga után. A törvény 169. §-a médiapiaci ágazati vizsgálatot a Médiatanács hatáskörébe utalja azzal, hogy piaci probléma észlelése esetén továbbra is a Gazdasági Versenyhivatal versenyfelügyeleti eljárásban kerül kezelésre az adott piaci probléma. Ez utóbbi indoka az, hogy egy adott piaci versenyprobléma kezelésére a Gazdasági Versenyhivatal rendelkezik ex post eszközökkel, amely hatósági eszközök duplikálása (két hatóság párhuzamos hatáskörbe utalása) nemcsak felesleges lenne, de a kellő szaktudás sem áll rendelkezésre. Az ágazati vizsgálat, mint hatósági ellenőrzési eljárás Médiatanácshoz történő utalása ugyanakkor több szempontból is indokolt. A Médiatanács, mint újonnan megalakult autonóm szerv a piaci szereplők irányában kellő legitimációval rendelkezik ilyen vizsgálatok elvégzésére. Másrészt az ilyen típusú vizsgálatra az új konvergens hatóság kellő szakértelemmel rendelkezik, hiszen mind a jogelőd ORTT, mind a jogelőd NHH szektorspecifikusan a rájuk vonatkozó jogszabályok szerint is köteles volt a piaci folyamatok, piaci működés, piaci helyzet értékelésére, elemzésére. Harmadrészt a médiapiac egy olyan sajátos területét képezi a gazdasági ágazatoknak, amelynek szektorspecifikus szabályozását - az alkotmányos alapjogvédelem szükségessége miatt is - minden területen szükséges az ágazat egységes szabályozását és felügyeletét ellátó szervhez utalni. A médiapiaci ágazati vizsgálat Médiatanácshoz utalása a fentieken kívül azzal a gyakorlati előnnyel jár, hogy a Médiatanács „első kézből” értesül a releváns piaci folyamatokról, amely információkat más eljárásaiban is közvetlenül felhasználhat.

A 171. §-hoz

Az Európai Bizottságnak a közösségi audiovizuális médiapolitika jövőjéről 2003-ban kiadott közleménye és az Európai Parlament 2008. szeptember 25-én hozott határozata a média koncentrációjáról és pluralizmusáról az Európai Unióban a vélemények sokszínűségének érvényesülését kiemelkedő jelentőségű célkitűzésnek tekinti. Mindkét dokumentum abból indul ki, hogy különbség van a média esetében a versenyjog által is relevánsnak vett gazdasági értelemben vett piac valamint a vélemények piaca között. Emiatt a médiapiacokon kialakult verseny nem automatikus garanciája a sokszínűség érvényesülésének. Emiatt számos EU tagállam az általános versenyjogi szabályok mellett a média esetében - a versenyjog szempontjából kevéssé releváns - vélemények piaci helyzetre fókuszáló speciális szabályozási rezsimet is működtet. Ezeket a rezsimeket például az Európai Unió összefonódás ellenőrzési szabályai is elismerik olyannak, mint amelyek még az Európai Bizottság média piacokat érintően elfogadott engedélyező döntéseit is felülírhatják. A vállalkozások közötti összefonódások ellenőrzéséről szóló 139/2004/EK tanácsi rendelet 21. cikk (4) bekezdése ugyanis biztosítja a tagállamoknak, hogy a médiapluralizmus biztosítása érdekében arányos és diszkrimináció mentes rendelkezéséket hozzanak.

Az egyes tagállami megoldások az adott tagállam közjogi hagyományainak megfelelően alakulnak. Ausztriában például a média-összefonódást a versenyhatóság nem csak gazdasági erőfölény létrehozására vagy megerősítésére hivatkozva tilthatja meg, hanem akkor is, ha megítélése szerint az összefonódás csorbítja a média sokszínűségét. A média sokszínűsége alatt az osztrák törvény az önálló médiavállalkozások sokféleségét érti. Az önállóság alkotmányos mércéje az osztrák szabályozásban az, hogy a médiavállalkozások a vélemények különbözőségét figyelembe vevő tájékoztatást biztosítsanak. A „vélemények különbözőségét figyelembe vevő tájékoztatás biztosítása” azonban már nem kötődik egy előre meghatározott piacszerkezethez, a törvény e feltétel értékeléséhez nem ad további szempontokat. Ez a hatósági mérlegelési jogkörébe tartozó kérdés. Az osztrák szabályozáshoz hasonló megoldást tartalmaz a brit versenyszabályozás is, amely lehetővé teszi, hogy a miniszter a brit médiaszabályozó-hatóság közreműködésével a közérdek védelmében beavatkozhat a médiavállalkozások közötti fúzió hatósági értékelésébe. A közérdekű értékelés során figyelembe kell venni különösen, hogy a fúzió nem veszélyezteti-e a szolgáltatók megfelelő sokszínűségét országos és regionális szinten, nem veszélyezteti-e a műsorszolgáltatási kínálat széles választékát, a kínálat egészének minőségét és sokszínűségét, valamint a szolgáltatónak a műsorkövetelmények teljesítésére vonatkozó kötelezettsége teljesítését. Portugáliában a médiapiaci összefonódások ellenőrzését a portugál versenyhatóság és a médiahatóság szoros együttműködésen ellenőrzi, ami azt jelenti, hogy portugál versenyhatóság a médiahatóság állásfoglalásához az összefonódás véleménynyilvánítás szabadságára és a vélemények sokszínűségére gyakorolt hatása vonatkozóan kötve van.

A magyar közjogi rendszerben a szakhatósági együttműködés biztosítja, hogy két hatóság önálló felelősségi rendszerben, de mégis az ügyfél felé egy eljárásban értékelje az elé kerülő ügyet. A törvény csak a versenyjog szerint vállalkozásoknak minősülő médiatartalmi entitások bejelentési küszöbértéket elérő horizontális összefonódásai tekintetében tartalmaz szabályozást.

A Tpvt. 44. §-a nem zárja ki a Ket. 44. § (1) bekezdésének alkalmazását, amely szerint törvény vagy kormányrendelet az ügyben érdemi döntésre jogosult hatóság számára előírhatja, hogy az ott meghatározott szakkérdésben más hatóság kötelező állásfoglalását szerezze be. Ket. 44. § (1) bekezdése értelmében a szakhatóság olyan szakkérdésben ad ki állásfoglalást, amelynek megítélése hatósági ügyként a hatáskörébe tartozik. A törvény szerint a Médiatanács hatáskörébe tartozik a tájékoztatási monopólium lebontása és újak létrejöttének megakadályozása, a médiaszolgáltatók piacra lépésének elősegítése, melynek érdekében ellátja a médiapiac és a szomszédos piacok felügyeletét, elemzi az érintett piacokon fennálló versenyt, illetve annak hatékonyságát, azonosítja az egyes érintett piacok szereplőit, és meghozza a törvényben szabályozott monopóliumellenes hatósági döntéseket.

Az Alkotmány 61. § (3) bekezdés szerint a demokratikus közvélemény kialakítása érdekében mindenkinek joga van a megfelelő tájékoztatáshoz a közügyek tekintetében. Éppen ezért egy összefonódás vélemények sokszínűségére gyakorolt hatásának értékelése keretében alapvetően a hír és információ szolgáltatásnak van jelentősége a közvetítési formára tekintet nélkül. Az összefonódás vélemények sokszínűségére gyakorolt hatásának értékelése kapcsán a törvény alapvetően az osztrák szabályozást tekintette kiinduló pontnak. Így a Médiatanács szakhatósági állásfoglalása során meg kell, hogy vizsgálja az egyes tájékoztatási formák tényleges jelentőségét a véleményformálás szempontjából és ezek súlyozásával értékelje az összefonódás utáni piaci helyzetet a sokszínű tájékoztatás fenntartására tekintettel. Az osztrák szabályozáshoz hasonlóan a törvény sem határozza meg a sokszínű tájékozódás jogának érvényesülése szempontjából kívánatos független véleményforrások szintjét, ezt a Médiatanácsnak kell meghatároznia az érintett piac és az egyes tájékoztatási formák tényleges szerepének figyelembevételével. Fel kell hívni a figyelmet, hogy hasonló körben a Tpvt. sem definiálja a gazdasági erőfölény fogalmát, hanem annak meghatározását a Gazdasági Versenyhivatal egyedi jogalkalmazásától teszi függővé.

A Ket. 44. § (6) bekezdés b) pontja alapján a Médiatanács szakhatósági előírást vagy feltételt alkalmazhat. Ugyanakkor a Ket. 44. § (1) bekezdése alapján a Médiatanács szakhatósági állásfoglalása a Gazdasági Versenyhivatalt, mint az összefonódásban érdemi döntésre jogosult szervet köti, tehát a végső döntést a Gazdasági Versenyhivatalnak kell meghoznia. Jelen rendelkezés azt biztosítja, hogy a Gazdasági Versenyhivatal a szakhatósági előírást vagy feltételt a feltételekre és kötelezettségre vonatkozó hivatali gyakorlatnak megfelelően alkalmazhassa. A Gazdasági Versenyhivatal elnökének és a GVH Versenytanácsa elnökének 1/2008.GVH közleménye 10. pontja alapján például előzetes feltétel alkalmazása akkor tűnik célszerűnek, amennyiben komoly kétségek merülnek fel a feltétel tényleges megvalósulásával kapcsolatban.

A Ket. 44. § (1) bekezdése alapján az ügy érdemében eljáró hatóságot köti a szakhatósági állásfoglalást. A törvény az egyértelműség kedvéért rögzíti, hogy ez a kötöttség pontosan mely körülményekre tekintettel nem áll fenn.

A Ket. 33. § (8) bekezdés értelmében törvény a szakhatóság eljárására irányadó ügyintézési határidő a tíz munkanapnál hosszabb időtartamban is megállapíthatja. A Ket. 33. § (8) bekezdése értelmében a szakhatósági eljárás határidejének meghosszabbításáról az ügyfelet és a megkereső hatóságot értesíti.

A Ket. 44. § (4) bekezdés alapján a döntésre jogosult hatóság eljárásának kérelmezésével egyidejűleg meg kell fizetni a szakhatósági illetéket vagy igazgatási díjat. A törvény a Médiatanács szakhatósági eljárására igazgatási szolgáltatási díjat állapít meg, amelyet a GVH utal át a Médiatanácsnak.

A Ket. 44. § (8) bekezdése szerint az eljárás megindítása előtt - a szakhatósági eljárásért fizetendő illeték vagy díj megfizetése mellett - benyújtott kérelmére a szakhatóság a szakhatósági állásfoglalásra vonatkozó szabályok megfelelő alkalmazásával - törvényben vagy kormányrendeletben meghatározott időpontig felhasználható - előzetes szakhatósági állásfoglalást ad ki. A hatóság a kérelemhez benyújtott előzetes szakhatósági hozzájárulást szakhatósági állásfoglalásként használja fel. A Tpvt. 62. § (2) bekezdés a) pontja szerint a versenyfelügyeleti eljárás a Tpvt. 24. § szerinti összefonódás iránti kérelem benyújtásával indul.

A Ket. 45. § (2) bekezdése alapján, ha a hatóság és a szakhatóság egymással - egészben vagy részben - ellentétes egyedi előírást állapítanak meg vagy feltételt írnak elő, a Hatóság és az érintett szakhatóságok álláspontjukról egyeztetnek.

A 172-174. §-hoz

A jogvitás eljárás az elektronikus hírközlési igazgatáshoz hasonlóan a médiaigazgatásban is lehetővé teszi, hogy amennyiben egy szolgáltató (médiaszolgáltató, műsorterjesztő, sajtóterméket kiadó) egy másik szolgáltató médiaigazgatásra vonatkozó szabály alapján kötött szerződésben, médiaigazgatásra vonatkozó szabályban meghatározott jogát vagy jogos érdekét megsérti, akkor a Médiatanácsnál jogvitás eljárás lefolytatását kezdeményezze. Jogvitás eljárás lefolytatására az e törvény által meghatározott esetekben is lehetőség van, például a továbbítási kötelezettség megsértése, vagy a kizárólagos közvetítési jog gyakorlása során felmerült jogviták esetében. A jogvitás eljárás ellenérdekű ügyfelek között zajlik, és kizárólag kérelemre indulhat. A törvény részletesen tartalmazza az eljárás megindítását kezdeményező kérelem tartalmi és formai feltételeit. A Médiatanács az eljárást a kontradiktórius eljárás általános szabályai szerint folytatja, az eljárásban az ellenérdekű ügyfelet is adatszolgáltatásra kötelezheti, továbbá a felek kérelme esetén tárgyalást tart. A Médiatanács kérelemre vagy hivatalból ideiglenes intézkedést tehet, amennyiben a törvénysértés miatt az ideiglenes intézkedés hiányában súlyos, másként el nem hárítható jog-, illetve érdeksérelem következik be, vagy ennek veszélye áll fenn, és az intézkedés miatti hátrány nem haladja meg az intézkedéssel elérhető előnyöket. Az ideiglenes intézkedéssel szemben bírósági felülvizsgálat kezdeményezhető.

A jogszabályban meghatározott szerződéskötési kötelezettség esetén a Médiatanács jogosult - erre vonatkozó megfelelő kérelem esetén és a szerződés tartalmára vonatkozó megegyezés hiányában - a szerződés létrehozására, módosítására, illetve a szerződés tartalmának megállapítására.

A 175. §-hoz

A törvény az adatszolgáltatással kapcsolatban rögzíti, hogy a Hatóság felhívhatja a törvény hatálya alá tartozó személyeket, szervezeteket olyan adatok szolgáltatására, amelyek a Hatóság hatósági és nem hatósági hatáskörébe utalt feladatok ellátásához szükségesek. E szakasz szerinti adatszolgáltatási kötelezettség előírása önálló hatósági ügy, amelyben a hatósági eljárás tárgya maga az adatszolgáltatási kötelezettség előírása. Azért szükséges az adatszolgáltatási kötelezettség tekintetében önálló hatósági hatáskört és ügytípust telepíteni, mert a médiaigazgatási eljárásokban elengedhetetlenül szükséges az adott ügyfajtákhoz kapcsolódó adatok megismerése, értékelése, elemzése. Az előbbiekre tekintettel e rendelkezés feljogosítja a Hatóságot, hogy önálló hatósági eljárásban kérjen adatot hatósági hatásköreinek gyakorlásához akkor is, ha az adott hatósági hatáskörben hatósági eljárás még nincs folyamatban. A médiaigazgatásban ugyanis a hatósági eljárás vagy ellenőrzés megalapozásához is számos esetben szükséges adatszolgáltatás előírása.

Szintén adatszolgáltatási kötelezettség írható elő a Hatóság nem hatósági ügyeinek, feladatainak megfelelő ellátásához is.

Az e szakasz szerinti adatszolgáltatás előírására irányuló hatósági hatáskör rugalmas és alapvetően önkéntes jogkövetésre bízott gyakorlása, továbbá az adatszolgáltatásra kötelezettek érdekeinek figyelembe vétele céljából a Hatóság elsőként formális döntést mellőző felhívásban kéri az adatszolgáltatásra kötelezettől a felhívásban meghatározott adatokat. Amennyiben az adatszolgáltatásra felhívott nem vagy nem megfelelően teljesíti az adatszolgáltatást, úgy a Hatóság hatósági határozatban kötelezheti a felhívásban foglalt adatok szolgáltatására.

Az adatszolgáltatás teljesítése során az adatszolgáltató felelős az adat tartalmának megfelelőségéért, időszerűségéért, hitelességéért, pontosságáért, helyességéért. Amennyiben az adatszolgáltatásra kötelezett a határozatban foglaltakat nem vagy nem megfelelően teljesíti, a Hatóság bírságot szabhat ki, az e körben kiszabható bírság összegének meghatározása során követendő mérlegelési szempontokat szintén rögzíti a törvény.

Jelen §-ban szabályozott adatszolgáltatási kötelezettség esetében - annak specialitásaira tekintettel - sajátos, önálló jogorvoslatot szabályoz a törvény.

A 176-180. §-hoz

A médiatörvény hatálya a Magyar Köztársaság területére irányuló, illetve a Magyar Köztársaság területén terjesztett vagy közzétett médiaszolgáltatásra és sajtótermékre a 176-180. § szerinti szabályok szerint terjed ki. Az AMSZ irányelv 3-4. cikk meghatározza azokat a szabályokat, amelyeket más tagállamban letelepedett médiatartalom-szolgáltatóval szemben az a tagállam alkalmazhat, amelynek területére a médiatartalom-szolgáltató szolgáltatása irányul, illetve amelynek terjesztése vagy közzététele az adott tagállam területén történik. A 176-180. § szerinti rendelkezések az AMSZ irányelv fenti cikkeinek szöveghű implementálását végzik el azzal, hogy az AMSZ irányelv által nem szabályozott, a Magyar Köztársaság területére irányuló, illetve a Magyar Köztársaság területén terjesztett vagy közzétett rádiós médiaszolgáltatás és sajtótermék szabályozása is itt történik az Európai Unió szerződésében és az Európai Bíróság joggyakorlatának megfelelően. A AMSZ irányelv implementálása a magyar közigazgatási jogban ismert jogintézményekhez történő igazítással történt.

A 181. §-hoz

Pontosítja kiegyensúlyozott tájékoztatásra vonatkozó eljárási szabályokat, illetve egyértelművé teszi, hogy a jövőben bármely néző és hallgató kezdeményezhet hasonló eljárást, hiszen a kiegyensúlyozott tájékoztatás nem csupán a közzé nem tett álláspont képviselőjének érdeke.

A 182. §-hoz

Ezen szakasz a Médiatanács hatósági hatásköreit rögzíti.

A 183. §-hoz

Ezen szakasz a Médiatanács nem hatósági hatásköreit rögzíti.

A 184. §-hoz

Ezen szakasz a Hivatal hatósági és nem hatósági hatásköreit rögzíti.

A 185-187. §-hoz

A törvény a közigazgatási szankcionálás jogtudományi és gyakorlati szempontból is következetes szerkezeti (önálló Fejezet) és logikai rendszerben tartalmazza a Médiatanács és a Hivatal által a jogsértővel szemben alkalmazható jogkövetkezményeket.

Annak érdekében, hogy eleget tegyen a jogkövetkezmények és azon belül is kiemelten a közigazgatási anyagi jogi szankciókkal kapcsolatos jogszabályi és jogelméleti elvárásoknak, valamint azért, hogy a jogállamiság és a jogbiztonság elveinek megfelelő modern és a médiaigazgatás sajátosságaihoz igazodó, objektív szankciórendszert alakítson ki.

A törvény alapelvi szinten rögzíti, hogy a jogsértővel szemben alkalmazható jogkövetkezmények megállapítása körében minden esetben az arányosság és a fokozatosság elvének megfelelően kell eljárni a jogalkalmazó szervnek, vagyis a Médiatanácsnak és a Hivatalnak. Eleget tesz továbbá a jogtudomány és a joggyakorlat, valamint a bírói ítélkezési gyakorlat által a szankcionáló normák tekintetében támasztott követelményeknek, elvárásoknak. Mindezzel együttesen pedig tág, ugyanakkor a jogállamiság és a jogbiztonság elveinek megfelelő mérlegelési jogkört biztosít a Médiatanácsnak és a Hivatalnak.

A törvényben foglalt jogkövetkezmények rendszere kettős alapon nyugszik, a felhívás és a szankció jogintézményének alkalmazhatóságán. A törvény alapján ugyanis a Médiatanács és a Hivatal nem ismételt (első alkalommal elkövetett) csekély súlyú jogsértés esetén jogosult a hatósági ellenőrzési eljárás lezárásaként végzésben felhívást (nem kötelezést és/vagy szankciót) kibocsájtani a megsértett rend helyreállítása, a piaci szereplők önkéntes jogkövető magatartásának elérése érdekében, vagyis a jogalkalmazó a felhívásban „figyelmezteti” a jogsértőt magatartásának jogellenes mivoltára és határidőt szab a jogszerű állapot helyreállítására, a jogszerű magatartás tanúsítására. Ezt követően a felhívásban foglaltak be nem tartása esetén, vagy abban az esetben, ha a jogalkalmazó a felhívás alkalmazását nem tartja megfelelő eszköznek céljai elérésére (úgy ítéli meg, hogy a felhívás alkalmatlan, csupán késlelteti a rend helyreállítását), a törvény által szabályozott rendszerben a jogalkalmazói eljárást lezáró határozatban szankció kiszabására jogosult.

A törvény - alkalmazkodva a médiaigazgatás sajátosságaihoz, a korábbi médiatörvénytől eltérően - változatos szankciótípusok alkalmazását teszi lehetővé. Így a Médiatanács és a Hivatal a jogsértőt eltilthatja a Műsorszolgáltatás Támogató és Vagyonkezelő Alap pályázatain való részvétel lehetőségétől; bírságot szabhat ki a jogsértővel szemben; a jogsértőt kötelezheti közleménynek vagy a hatósági határozatnak a jogsértő internetes honlapja nyitóoldalán, továbbá sajtótermékben vagy megjelölt műsorszámban történő közzétételére a határozatban meghatározott módon és ideig; meghatározott időtartamra felfüggesztheti a médiaszolgáltatási jogosultság gyakorlását; végső esetben, kiemelten súlyos és ismételt jogsértés esetén törölheti a szolgáltatást a nyilvántartásból.

A szankció mértékének és típusának meghatározása körében a törvény eleget tesz a közigazgatási anyagi jogi szankciót szabályozó jogszabályokkal szemben támasztott egyik legfőbb igénynek, mivel meghatározza a kötelezően értékelendő mérlegelési szempontok körét. A Médiatanács és a Hivatal így elsősorban a jogsértés súlyára, a jogsértés ismételtségére, folyamatosságára, időtartamára, a jogsértéssel elért vagyoni előnyre, valamint a jogsértéssel okozott érdeksérelemre, az érdeksérelmet szenvedett és veszélyeztetett személyek számára, illetve a jogsértéssel okozott kárra és a jogsértés piacra gyakorolt hatására tekintettel határozza meg az alkalmazandó szankciót és annak mértékét. Természetesen a törvényben megjelenített szempontok mellett a Médiatanács és a Hivatal az egyedi ügy sajátosságainak megfelelően más szempontokat is értékelhet.

Az egyes szankciótípusok részletszabályai körében kiemelendő, hogy a bírságösszegek és a felfüggesztés időtartamának meghatározása a minimum és a maximum összeg/időtartam megadásával történik. Ez a szabályozási mód egyrészt gátat szab a parttalan és mérték nélküli szankcionálásnak, ugyanakkor kellő mozgásteret biztosít a megfelelő, hatékony szankció megállapítására.

A törvény a megfelelő alapokon nyugvó szankcionálás érdekében meghatározza pl. az ismételtség fogalmát, mellyel szintén elősegíti a kiszámítható joggyakorlatot és egyben megkönnyíti a Médiatanács és a Hivatal munkáját.

Új elemként jelenik meg a törvényben a vezető tisztségviselők szankcionálásának lehetősége. A Médiatanács és a Hivatal e tekintetben is mérlegelési jogkörrel rendelkezik, vagyis önállóan mérlegeli, dönti el, hogy ismételt jogsértés esetén alkalmaz-e bírságszankciót a jogsértő vezető tisztségviselőjével szemben. A vezető tisztségviselő szankcionálása több ágazatban ismert és alkalmazott szankciótípus, melynek jogtudományi alapja a szervezet jogsértésének „beszámítása”, vagyis a vezető felelősségre vonása azon az elven, hogy ő képes hatni a szervezet működésére, így akár képes a jogsértést megakadályozására is.

A 188. §-hoz

A törvény rögzíti, hogy a műsorterjesztő a médiaszolgáltatás tartalmáért nem felel, ugyanakkor a jogsértő tartalmat bemutató médiaszolgáltatás továbbításának felfüggesztésére, illetve megszüntetésére kötelezhető.

A 189. §-hoz

Ezen szakasz a médiaszolgáltatás terjesztésének megszüntetésére, illetve felfüggesztésére vonatkozó szabályokat tartalmazza.

A 190-196. §-hoz

A törvény a korábbi szabályozáshoz képest új jogintézményként tartalmazza az önszabályozási fejezetet, amelynek szabályai mentén lehetővé válik a szakmai önszabályozó szervezetek közreműködése a jogérvényesülésben, illetve a törvény elismeri az önszabályozó szervezetek önigazgatási tevékenységének jelentőségét a médiaigazgatásban.

Az ön-, illetve társszabályozás kiemelt szerepét az Audiovizuális médiaszolgáltatásokról szóló 2010/13/EU irányelv (a továbbiakban: Irányelv) is hangsúlyozza, utalva a „Jobb szabályozás a növekedés és a munkahelyteremtés területén az Európai Unióban” című bizottsági közleményre. E közlemény szerint a szabályozási megközelítés alkalmas módját gondos elemzés alapján kell meghatározni annak megállapítása érdekében, hogy az adott ágazatban és problémakörben a jogalkotás vagy más alternatív módszer, például a társszabályozás vagy az önszabályozás jelenti-e a legjobb megoldást. Az audiovizuális média, illetve a sajtó területén ezen eszközök hatékonyan alkalmazhatók. Ezzel összefüggésben az Irányelv kiemeli, hogy a fejlődő audiovizuális médiaszolgáltatási ágazatban a közérdekű célok elérését célzó intézkedések hatékonyabbak lesznek, ha azokat a szolgáltatók aktív támogatásával hozzák meg. Az ön- és társszabályozási eszközök emellett a magas szintű fogyasztóvédelem biztosításában is szerepet játszanak.

Az Irányelv meghatározása szerint az önszabályozás olyan önkéntes kezdeményezési típus, amely lehetővé teszi a gazdasági szereplők, a szociális partnerek, a nem kormányzati szervezetek vagy a szövetségek számára, hogy saját maguk számára fogadjanak el közös iránymutatásokat. Az önszabályozás nem helyettesítheti a nemzeti jogalkotó szervezet és jogalkalmazó hatóság kötelezettségeit. Az Irányelv ugyan ösztönzi az ön- és társszabályozási eszközök igénybevételét, de kötelezettséget ilyen rendszerek kialakítása tekintetében nem ró a tagállamokra.

Az önszabályozási rendszerek állami elismerésére, működtetésük ösztönzésére vonatkozó jogszabályi rendelkezések a hazai jogalkotásban már korábban is megjelentek. Példaként említhető az elektronikus kereskedelmi szolgáltatások, valamint az információs társadalommal összefüggő szolgáltatások egyes kérdéseiről szóló 2001. évi CVIII. törvény, amelynek - a vonatkozó európai uniós irányelvvel összhangban lévő - rendelkezései értelmében az állam ösztönzi az önszabályozást, így különösen a magatartási kódexek kidolgozását, ezek elektronikus úton történő elérhetővé tételét, és az elektronikus úton történő alternatív vitarendezési eljárások működését.

A törvény szerinti önszabályozási rendszer a Médiatanács és a szakmai önszabályozó szervezetek együttműködésére épít.

Az önszabályozó szervezetek és a Médiatanács az együttműködés keretei vonatkozásában közigazgatási szerződést kötnek. E közigazgatási szerződés nem azonos a Ket. szerinti hatósági szerződéssel. A közigazgatási szerződés - ellentétben a hatósági szerződéssel - nem feltételez a szerződéskötést megelőző hatósági eljárást, illetve nem hatósági döntés-típus, nem a határozathozatal alternatívája. A közigazgatási szerződés nem közhatalmi, mellérendeltségi közigazgatási aktusnak minősül, vagyis nem hatósági ügy és nem tartozik a Ket. hatálya alá. Jellegzetessége, hogy a) az egyik szerződő fél minden esetben közigazgatási szerv, b) tartalmát a közjog szabályozza, és c) valamely - a hatósági ügyek körén kívüli - közfeladat ellátása érdekében kötik a szerződő felek.

A szerződő közigazgatási szerv a Nemzeti Média- és Hírközlési Hatóság önálló hatáskörrel és önálló jogi személyiséggel rendelkező Médiatanácsa. A másik szerződő fél valamely szakmai önszabályozó szervezet, amely szabadon választhatja meg működési formáját (pl. egyesület). A törvény nem tartalmaz a működési formára vonatkozó rendelkezést, kiemelendő azonban, hogy a Médiatanács szerződő partnere csak a jogszabályoknak megfelelően létrehozott és a jogszabályoknak megfelelően működő szervezet lehet.

Az ellátandó közfeladat a törvény értelmében kettős: a feladatellátás egyrészről a Médiatanács hatáskörébe tartozó hatósági ügyeket érinti. A közigazgatási szerződésben az önszabályozó szervezet felhatalmazást kap a Médiatanács hatáskörébe tartozó ügyek hatósági hatáskör-gyakorlást megelőző önigazgatási típusú feladatellátására. Kiemelendő, hogy a törvény taxatíve meghatározza azon ügytípusokat, amelyek ellátására a közigazgatási szerződésben az önszabályozó szervezet felhatalmazható. A közigazgatási szerződésbe foglalt felhatalmazás nem eredményez hatáskör-átruházást az önszabályozó szervezetre, az nem gyakorol közhatalmi, hatósági hatáskört az ügyek intézése során. Ebből következően, az önszabályozó szervezet nem válik quasi közigazgatási szervvé, a közigazgatási szervezetrendszer részévé a szerződés megkötésével. A Médiatanács hatáskörét e meghatározott ügyekben a közigazgatási szerződés hatálya alatt is gyakorolhatja, az önszabályozó szervezet eljárása megelőzi, de nem helyettesíti a Médiatanács hatáskör-gyakorlását. A törvényben tételesen felsorolt, a felhatalmazás tárgykörét képező hatósági ügyek esetében tehát a közigazgatási jog és jogalkalmazás terrénuma rugalmasan visszaszorul és az önszabályozó szervezet önigazgatási tevékenységére bízza a vonatkozó közfeladat ellátást, de közhatalmi, hatósági jogkör biztosítása nélkül. Mindez nem jelenti az állami feladat decentralizációját, hanem garanciális keretekben biztosítja az önszabályozó szervezetek nem hatósági típusú közreműködését a jogérvényesítés folyamatában. Fontos garanciális elem, hogy az önszabályozó szervezet tagsága önkéntes. Vagyis az e fejezetben szabályozott önigazgatási feladat csak azokkal szemben gyakorolható, akik önkéntesen vállalják az önszabályozó szervezeti tagságot, vagy önkéntesen - tagsági jogviszony nélkül - alávetik magukat e feladatellátásnak. A szabályozás módszere, hogy azon hatósági ügyek tekintetében, amelyek a Médiatanács és az önszabályozó szervezet közigazgatási szerződéses megállapodását képezik (és amely ügyek körét a törvény pontosan meghatározza), a közigazgatási jog és a közhatalmi, hatósági jogalkalmazás „visszavonul” és sajátosan teret enged a magán- illetve önigazgatásnak. A felhatalmazás tárgyát képező ügyekben ugyanis az önszabályozó szervezet jár el azok irányában, akik e feladatellátásnak önkéntesen alávetik magukat. A médiaigazgatáson belüli közhatalmi rezsim azonban nem vonul vissza teljesen, mert ezek olyan ügytípusok, amelyek esetében a megfelelő és jogszabályok szerinti jogérvényesítés elengedhetetlen. Amennyiben tehát az önigazgatási típusú önkéntes jogérvényesülés nem teljesül megfelelően, akkor a Médiatanács mégis gyakorolja a törvényben ráruházott hatósági hatáskörét és jogköreit. E hatósági jogérvényesítés biztosítéka, hogy az önszabályozó szervezet köteles e feladatellátása során hozott döntéseit a Médiatanács számára megküldeni és a Médiatanács köteles-e döntéseket felülvizsgálni, mind jogszerűségi szempontból, mind pedig azon az alapon, hogy a döntés megfelel-e az önszabályozó szervezettel kötött közigazgatási szerződésnek, illetve a hatékony és megfelelő jogérvényesülésnek.

A közigazgatási szerződés alapján az önszabályozó szervezet által a Médiatanáccsal együttműködésben ellátandó közfeladatok másik csoportját a nem-hatósági ügyek képezik. Ide tartoznak mindazon nem hatósági feladatok, amelyeket a Médiatanács az önszabályozó szervezettel együttműködésben lát el, illetve olyan célok, elvek, programok, melyek megvalósítására a Médiatanács és az önszabályozó testület megállapodik.

Mind a hatósági ügytípusokra vonatkozó, mind a nem hatósági feladatok ellátásához kapcsolódó részletszabályokat a közigazgatási szerződés tartalmazza.

Az önszabályozó szervezet köteles tagságáról és a törvény szerinti felhatalmazás tárgyát érintő részletszabályokat meghatározó magatartási kódexet elfogadó vállalkozásokról nyilvántartást vezetni annak érdekében, hogy egyértelmű legyen a személyi kör, amellyel szemben az önszabályozó szervezet elláthatja a feladatait, továbbá ez a megfelelő jogérvényesítés garanciája is. Az önszabályozó szervezet eljárásai kiterjednek a kódex hatálya alá tartozó vállalkozásokkal kapcsolatos egyedi ügyek intézésére (például a vállalkozás tevékenységével kapcsolatos panaszok vizsgálata), vitarendezésre a vállalkozások között, illetve ellenőrzési feladatok ellátására.

A közigazgatási szerződés elválaszthatatlan részét képezi az önszabályozó szervezet által kialakított magatartási kódex, amely nélkül nem lehet érvényesen a szerződést megkötni. Bár a magatartási kódexet az önszabályozó szervezet készíti el, meg kell küldenie azt a Médiatanácsnak egyeztetés céljából, amely egyeztetés keretében a Médiatanács csak a jogszabályoknak való megfelelést vizsgálja, de az egyeztetés intézménye kiemelt jelentőséggel bír, mert a megállapodás érvényességi feltétele a közigazgatási szerződés megkötésének csakúgy, mint az, hogy a szerződés részévé tegyék a felek a magatartási kódexet.

A törvény garanciális, alapvető szabályokat tartalmaz arra nézve, mely kérdéseket kell a magatartási kódexben az önszabályozó szervezetnek szabályoznia. Ezek egyrészt eljárási, másrészt az adott tevékenységet, magatartást meghatározó anyagi típusú rendelkezések.

A Médiatanács és az önszabályozó szervezet együttműködése a közigazgatási szerződés megszüntetésével ér véget. A törvény a Médiatanácsnak erre azonnali, egyoldalú lehetőséget biztosít az önszabályozó szervezet súlyos, illetve ismételt szerződésszegésének, vagy nem a szerződésnek, magatartási kódexnek megfelelő feladatellátása esetén.

Az önszabályozó szervezet a felhatalmazással érintett tevékenységét a Hatóság anyagilag támogathatja, a támogatás felhasználásról elszámolási kötelezettséggel tartozik az önszabályozó szervezet.

A 197-200 §-hoz

A törvény külön szabályozza az önszabályozó szervezet vonatkozó eljárás-rendjének (önszabályozási eljárás) legfontosabb, alapvető szabályait. Törvényi szinten tehát csak az eljárás lényegét meghatározó, garanciális jellegű rendelkezések előírása indokolt, ezek keretein belül az önszabályozó szervezet szabadon alakítja ki eljárási rendjét. A törvény az önszabályozó szervezet felelősségi körébe utalja az eljárási szabályok kidolgozását, érvényesítését, másik oldalon viszont a közigazgatási szerződés felmondásának lehetőségét biztosítja a Médiatanács számára, amennyiben az eljárási szabályozás hiányosságából következően az önszabályozó szervezet feladatellátása nem megfelel.

a) Önszabályozási eljárás

Az önszabályozási eljárás megelőzi a Médiatanács eljárását. A Médiatanács az önszabályozási eljárás lefolytatása után, vagy abban az esetben járhat el, ha megítélése szerint az önszabályozási eljárás jogszabályi rendelkezésbe vagy a közigazgatási szerződésbe ütközik.

Az önszabályozási eljárás hivatalból és kérelemre is indulhat. Az önszabályozó szervezetet a kérelem alapján eljárási kötelezettség terheli, amelynek nem teljesítése a Médiatanács hatósági eljárásának megindításához, és végső esetben a közigazgatási szerződés felmondásához vezethet. Az önszabályozási eljárás lépéseinek kialakítása és az ügyek intézése az önszabályozó szervezet belső ügye. Ezzel összefüggésben törvényben csak annak rögzítése szükséges, hogy az ügy eldöntése a vonatkozó törvényi rendelkezések, a közigazgatási szerződés és a magatartási kódex alapján lehetséges.

Fontos azonban törvényi szinten rendezni, hogy a kérelemre indult eljárások esetében milyen eljárásjogi lépesek szükségesek az önszabályozó szervezet és a Médiatanács között.

Az önszabályozás sajátos önigazgatási feladatellátás, mivel a döntés kötelező erejű a hatálya alá tartozók számára. Ezt az önigazgatási jogkört erős közjogi garanciák ellensúlyozzák, így különösen az, hogy a kötelező döntés elfogadása az érintettek szabad elhatározásán múlik, hiszen ők döntenek, hogy alávetik-e magukat ennek az önigazgatási feladatellátásnak.

Másik garancia a Médiatanács felügyelete. A döntéssel érintett vállalkozás kezdeményezheti a döntés felülvizsgálatát, ha a döntés számára nem megfelelő. További garancia, hogy amennyiben a döntés a Médiatanács megítélése szerint sem megfelelő, a Médiatanács az ügyben közhatalom birtokában, hatósági hatáskörben fog eljárni, ahol az ügyfelet megilletik a Ket. szerinti és a törvény hatósági eljárásra vonatkozó rendelkezéseiben meghatározott garanciális jogok.

Mivel a Médiatanácsi eljárására abban az esetben kerül sor, amennyiben az önszabályozó szervezet döntése nem összeegyeztethető a közigazgatási szerződésben, illetve a magatartási kódexben foglaltakkal, vagy a döntés érvényesítésére az önszabályozó szervezet nem képes, hangsúlyos a törvényben, hogy az önszabályozó szervezet eljárása, döntése a Médiatanácsot nem köti.

b) A hatósági ügyeken kívül eső feladatok ellátása

A Médiatanács hatósági hatáskörén kívül eső tevékenység ellátására a feladatok sokszínűsége és a kötetlenebb eljárási rend miatt a törvény csak keretszabályokat tartalmaz. A részleteket a felek közigazgatási szerződése rendezi.

Az e körbe tartozó tevékenységek gyakorlása során jelentős mennyiségű piaci, gyakorlati tapasztalat halmozódhat fel, amely a hatósági jogalkalmazás, illetve a médiapiaci elemzések és értékelések során relevánsak lehetnek, illetve amelyek az állami beavatkozás során figyelembe vehető szempontokat emelhetnek ki.

A 201-202. §-hoz

A Médiatanács törvény szerinti felügyeleti hatásköre sajátos felügyelet, ami ugyan magában foglalja az ellenőrzési jogkört, a döntési hatásköröket (a felügyeleti jogkört), de nem jelenti az önszabályozó szervezet teljes tevékenységének, szervezetének felügyeletét, hatóköre csak és kizárólag az e fejezetben szabályozott tevékenység felügyeletére vonatkozik.

Mivel a feladatellátásra a Médiatanács biztosítja a felhatalmazást, ezért a közigazgatási szerződésben meghatározott önigazgatásra utalt feladatok tekintetében teljes körű ellenőrzési és felügyeleti jogosítványai vannak, ami azt jelenti, hogy nem csak a törvényességet, hanem a megfelelő jogérvényesítést, jogérvényesülést is felügyeli az e fejezetben szabályozott - és a közigazgatási szerződésben részleteiben meghatározott - önigazgatási feladatellátás egészét tekintve. E feladatellátás felett azért ilyen széleskörű a felügyeleti hatáskör, mert a nem megfelelő jogérvényesítés esetében a Médiatanács köteles ellátni hatósági hatáskörét az érintett ügytípusban, illetve vállalkozás tekintetében.

A felügyelet, ellenőrzés keretében az önszabályozó szervezet eljárásait és döntéseit is vizsgálja a Médiatanács. Az ellenőrzés eredményességét segíti elő a törvény adatszolgáltatási kötelezettségre vonatkozó rendelkezése.

A Médiatanács ellenőrzés keretében végzett tevékenysége az önszabályozó szervezet tevékenységének, eljárásainak, döntéseinek megismerését szolgálja. Ezt szolgálja a törvény azon rendelkezése is, amely az önszabályozó szervezet számára rendszeres - félévenkénti - beszámoló-készítési kötelezettséget ír elő.

Amennyiben a Médiatanács az ellenőrzés során hiányosságokat, hibákat, a magatartási kódextől illetve a közigazgatási szerződéstől való eltéréseket tár fel, felügyeleti jogkörében - a törvényben meghatározott esetekben - elsőként felhívással él. A Médiatanács a felhívás nem, illetve nem megfelelő vagy nem határidőben történő teljesítése esetén egyoldalú nyilatkozattal szüntetheti meg a szerződést. E körben a Médiatanács a szerződésszegés súlyára, körülményeire, ismételtségére figyelemmel dönt a szerződés azonnali hatályú vagy a szerződés szerinti felmondási időre történő felmondásáról.

Az önszabályozó szervezet szerződésszegésének jogkövetkezménye lehet az is, hogy a Médiatanács az eljárást magához vonja, és az önszabályozó szervezet eljárása, döntése tárgyában hatósági eljárást indít. Ez esetben nem érvényesül az önszabályozó szervezet eljárásának elsőbbségére vonatkozó szabály, a Médiatanács nem köteles megvárni az önszabályozó szervezet eljárásának lezárását, döntéshozatalát.

A 203. §-hoz

A törvény értelmező rendelkezéseit tartalmazza.

-----STARTING---POINT---VEGE---

A 204. §-hoz

A törvény hatályba lépéséről rendelkezik.

A 205. §-hoz

A törvény alapján születő törvény rövidített megjelölését tartalmazza.

A 206. §-hoz

A felhatalmazó rendelkezéseket tartalmazza a Nemzeti Média- és Hírközlési Hatóság Elnöke részére, az Alkotmány 2011. január 2-án hatályba lépett módosításának megfelelően.

A 207-218. §-hoz

Az átmeneti rendelkezéseket tartalmazza.

A 219. §-hoz

A hatályukat vesztő rendelkezésekről szól.

A 220-228. §-hoz

A módosuló rendelkezésekről szól.

A 229. §-hoz

Jogtechnikai megoldás az Alkotmány módosításával összhangban.

A 230. §-hoz

Az Európai Unió jogrendjének való megfelelőségről szól.