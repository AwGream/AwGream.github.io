1997. évi III. törvény indokolása

a Magyar Köztársaság Kormánya és a Szlovén Köztársaság Kormánya között a repülő és légvédelmi szakterületeken történő katonai együttműködésről szóló, Muraszombaton, 1996. július 10-én aláírt Megállapodás megerősítéséről és kihirdetéséről

ÁLTALÁNOS INDOKOLÁS

A Magyar Köztársaság külpolitikájának fontos célja a szomszéd államokkal való békés, baráti viszony és együttműködés kialakítása. Az államok kapcsolatában e cél szempontjából elsődlegesen fontos hadseregeik egymáshoz való viszonya, ezért szükséges ösztönözni a szomszéd országokkal meglévő katonai kapcsolatok tervszerű továbbfejlesztését.

E Megállapodás révén a Szlovén Köztársasággal gyakorlati és rendszeres együttműködés kialakítására van lehetőség a katonai repülő és légvédelmi szakterületen.

Mivel a Megállapodás a honvédelmet érinti, Alkotmány 40/C. § (2) bekezdése szerint  megerősítéséről és kihirdetéséről az törvényben kell rendelkezni.

RÉSZLETES INDOKOLÁS

Az 1-2. §-hoz

A Megállapodás megjelöli a végrehajtásért felelős minisztériumokat, és a gyakorlati együttműködés szerveit, illetve területeit. Részletesen rendelkezik a berepülés feltételeiről, a határmenti sávban történő repülésekről, beleértve más államok légijárműveinek esetleges berepülésével kapcsolatos előzetes bejelentést is. A Megállapodás a továbbiakban a légihelyzet tisztázásáról, a veszélyhelyzetben történő és kommunikációs kapcsolatokról, a szakmai együttműködésről rendelkezik. Ez utóbbi magában foglalja a tapasztalatcserét, a közös kiképzéseket és gyakorlatokat is.

A 3. §-hoz

A törvény 3. §-a a Megállapodás hatálybalépéséhez - 9. Cikke szerint - szükséges, a felek belső joga által előírt feltétel teljesítésére utal. Amennyiben a felek ennek eleget tesznek és erről diplomáciai úton tájékoztatják egymást, akkor a Megállapodás a későbbi értesítés kézhezvétele napján lép hatályba.