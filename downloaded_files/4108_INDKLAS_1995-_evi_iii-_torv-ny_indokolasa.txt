1995. évi III. törvény indokolása

a Strasbourgban, 1987. november 26-án kelt, a kínzás és az embertelen vagy megalázó büntetések vagy bánásmód megelőzéséről szóló Európai Egyezmény kihirdetéséről

Indokolás

Magyarország 1990. november 6-án vált az Európa Tanács tagállamává. Ezzel megnyílt a lehetőség az Európa Tanács számos olyan egyezményéhez való csatlakozásra, amelynek csak a tagállamok lehetnek részesei. Ezek között kiemelkedő helyet foglalnak el a humanitárius emberi jogi egyezmények különösen az Emberi Jogok és Alapvető Szabadságok Védelméről szóló Európai Egyezmény, amelyet Magyarország európa tanácsi tagállammá válásának napján írt alá. Az alapegyezmény 3. cikke mondja ki a kínzás és a megalázó büntetések és bánásmód tilalmát; e tilalom gyakorlatban való érvényesítését pedig „A kínzás és embertelen vagy megalázó büntetések vagy bánásmód megelőzéséről szóló egyezmény” (a továbbiakban Egyezmény) biztosítja.

Az Egyezményt, amelyet 1987. november 26-án fogadtak el, 1994. július 1-jéig az Európa Tanács 32 tagállama közül 29 írta alá és 25 erősítette meg.

A magyar Kormány 3192/1991. számú határozatával egyetértett az Egyezmény aláírásával, amelyre azután Strasbourgban, 1993. február 9-én került sor, az Egyezmény megerősítéséről pedig a 271/1993. számú köztársasági elnöki határozat rendelkezett. A megerősítésről szóló okiratnak az Európa Tanács Főtitkáránál való letétbe helyezése 1993. november 4-én megtörtént, és az Egyezmény, annak 19. cikke értelmében, a letétbe helyezést követő három hónapos időtartam lejártát követő hónap első napján, 1994. március 1-jén Magyarország tekintetében hatályba lépett. Mivel az Egyezmény a jogalkotásról szóló 1987. évi módosított XI. tv. értelmében törvényhozási tárgyat érint (alapvető emberi jogok), azt törvénnyel kell kihirdetni. Az Egyezmény rendelkezései a hatályos jogszabályokkal összhangban vannak, ezért új jogszabály megalkotása, módosítása vagy hatályon kívül helyezése nem szükséges.

Az Egyezmény európai regionális összefüggésekben fogalmazza meg azokat az elveket, rendelkezéseket és eljárásmódokat, amelyeket univerzális összefüggésben az ENSZ-nek a kínzás, és más kegyetlen, embertelen vagy megalázó büntetések és bánásmód elleni egyezménye fejezett ki. Az ENSZ egyezményt Magyarország 1988-ban fogadta el.

Az európai egyezmény jellegét alapvetően az határozza meg, hogy a címében tilalmazott bánásmódokat, büntetéseket megelőzni kívánja, a részes államok olyan intézményeiben való látogatásokkal, amelyekben a belső jogban szabályozott okok miatt a hatóságok által szabadságuktól megfosztott személyek vannak (őrizetbe vett, előzetes letartóztatásban lévő, büntető bíróság által elítélt, egészségügyi ok miatt (elmebetegség, fertőző betegség) személyes szabadságukban korlátozott, fiatalkorúak intézetében fogvatartott katonai szolgálati ok miatt szabadságelvonás hatálya alatt álló személyek, stb.). Az Egyezményt a részes államok joghatósága alatt álló, személyes szabadságuktól bármilyen okból és módon megfosztott személyekre, - nem csupán a saját állampolgárokra - kell alkalmazni, hatálya azonban nem terjed ki azokra, akik önként vetették magukat szabadságkorlátozó intézkedéseknek (pl. gyógykezelés). Az utóbbiak esetében is lehetőséget kell adni azonban a szabad akarat tényleges meglétének ellenőrzésére.

A gyakorlati ellenőrző munkát az Egyezmény 1. cikke értelmében létrehozott Bizottság végzi. Tagjait az Európa Tanács Parlamenti Közgyűlésének Irodája által készített jegyzék alapján a Miniszteri Bizottság választja, abszolút szavazat-többséggel. Megválasztásukhoz a Parlamenti Közgyűlésben részt vevő nemzeti képviselőcsoportoknak kell három jelöltet állítaniuk olyan magas erkölcsi értékekkel rendelkező személyek közül, akik az emberi jogok területén szerzett szakértelemmel, vagy az egyezmény által érintett területeken való jártassággal rendelkeznek. A javasolt három személy közül kettőnek magyar állampolgárnak kell lennie.

A látogatásokat általában nem a teljes Bizottság teszi, hanem rendszerint két tagja, de kijelölhet olyan személyeket is, akik a szabadságelvonások egyes fajtáit végrehajtó intézmények részéről közreműködnek a látogatások lebonyolításában. A Bizottság diszkrecionális jogkört élvez a felkeresendő helyszín és a látogatás időpontjának megválasztásában, de előzetesen értesítenie kell az érintett részes állam kormányát. Emellett akár magánszemélyek, akár pedig más államok hozzá eljuttatott kérelmére eljárhat. A látogatás végeztével a Bizottság a helyszínen közli észrevételeit az érintett részes állam illetékes hatóságaival, de minden esetben jelentést készít a feltárt tényekről, amely tartalmazza az érintett állam ellenérveit is, a későbbiekben pedig ajánlásokat tehet és konzultációt kezdeményezhet a szabadságuktól megfosztott személyek védelmének javítása érdekében. Ha a látogatások során a részes állam nem működik együtt a Bizottsággal, vagy az ajánlásokra tekintettel megtagadja a védelem javítását, a bizottság kétharmados szavazattöbbséggel úgy határozhat, hogy erről nyilvános nyilatkozatot tesz közzé, miután módot adott az érintett államnak a védekezésre.

Az egyezmény melléklete tartalmazza a Bizottság tagjait az egyes eseti időszakos látogatások alkalmával megillető kiváltságokat, mentességeket és könnyítéseket.