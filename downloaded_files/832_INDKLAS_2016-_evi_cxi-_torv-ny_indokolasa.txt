2016. évi CXI. törvény indokolása

egyes törvényeknek az önálló zálogjoggal összefüggő módosításáról

-----STARTING---POINT---ALTALANOS--- 

A Polgári Törvénykönyvről szóló 2013. évi V. törvény módosításáról szóló 2016. évi LXXVII. törvény (a továbbiakban: Ptkm.) 2016. október 1-i hatállyal a különvált zálogjogra vonatkozó rendelkezések hatályon kívül helyezése mellett visszavezeti az önálló zálogjog jogintézményét, és az átmeneti rendelkezések között szabályozza az átalakításos önálló zálogjogot. Mindezen változtatáshoz kapcsolódóan további törvénymódosítások váltak indokolttá, amelyekről a törvény rendelkezik.

-----STARTING---POINT---RESZLETES---

Az 1. §-hoz

Az ingatlan-nyilvántartásról szóló 1997. évi CXLI. törvény (a továbbiakban: Inytv.) 2. § (2) bekezdése lehetővé teszi, hogy az Inytv.-ben felsorolt jogokon és tényeken kívül az ingatlan-nyilvántartásba más jog bejegyzését, tény feljegyzését törvény elrendelje, és e feltételeknek a Ptkm. is megfelel. Ennek ellenére az ingatlan-nyilvántartási hatóságok egységes és hatékony jogalkalmazásának elősegítése érdekében a jogalkotó szükségesnek ítélte, hogy az Inytv. az önálló zálogjog bejegyezhetőségét is előíró módosító rendelkezések mellett kiegészüljön az átalakításos önálló zálogjogra vonatkozó utalásokkal is, abban a körben, amelyben ez utóbbi zálogjog jellegéből adódóan ez egyáltalán indokolt.

Az átalakításos önálló zálogjog ugyanis nem alapítással, hanem csak a már bejegyzett jelzálogjog, illetve a különvált zálogjog átalakításával jöhet létre, és bejegyzésének feltételeit a Ptkm. 29. § (6) és (7) bekezdése szabályozza.

A módosító, illetve kiegészítő rendelkezések által az Inytv. is tükrözni fogja azokat a változásokat, amelyeket az önálló zálogjog és az átalakításos önálló zálogjog szabályozásával a Ptkm. megvalósított.

A 2. §-hoz

A Ptkm. 29. § (7) bekezdésének a módosítása az ingatlan-nyilvántartási eljárás egyszerűsítése, az ingatlanügyi hatóság munkaterhének csökkentése érdekében nem követeli meg, hogy a zálogkötelezettel való közlés tényét a zálogjogosult az ingatlanügyi hatóság előtt valamely okirattal igazolja, és ezáltal ingatlanügyi hatósági mérlegelés tárgyává tegye, hogy az adott okirat alkalmas-e a közlés tényének, illetve a közlés megtörténtének igazolására. E helyett az átalakításos önálló zálogjog bejegyzéséhez elegendőnek tekinti, ha a zálogjogosult a bejegyzés alapjául szolgáló átalakító nyilatkozat csatolása mellett arra vonatkozóan tesz kifejezett nyilatkozatot, hogy a csatolt okiratnak a zálogkötelezettel való közlése megtörtént. Az átalakító nyilatkozat közlésének ténye ugyanis az átalakítás hatályossá válásához szükséges anyagi jogi feltétel, olyan kérdés tehát, amelyben nem az ingatlanügyi hatóságnak, hanem a bíróságnak kell állást foglalnia, ha ez a felek között esetlegesen jogvita tárgyát képezné.

A 29. § (10) bekezdése arra az esetre vonatkozóan, ha a jelzálogjog átalakítására nem a zálogjogosult zálogkötelezetthez intézett egyoldalú nyilatkozatával, hanem a felek erre irányuló szerződésével kerül sor, egyetlen rendelkezés kivételével, az egyoldalú nyilatkozattal történő átalakítás szabályainak megfelelő alkalmazását rendelte. A kivételes rendelkezés lehetővé tette volna, hogy a felek a szerződésükben eltérjenek attól a szabálytól, amely szerint az átalakítással érintett jelzálogjogot alapító jelzálogszerződést egyben az átalakításos önálló zálogjogra vonatkozó biztosítéki szerződésnek is tekinteni kell. Ezzel a szabályozás utat engedett volna annak a lehetőségnek, hogy a felek az átalakítás során a megállapodásukkal az eredeti (a jelzálogjogot alapító) zálogszerződés mögé olyan biztosítéki szerződést kapcsoljanak, amely a zálogkötelezettre nézve ugyan nem, de az átalakítással érintett jelzálogjog ranghelyével azonos vagy a rangsorban hátrább álló ranghelyű zálogjogosultak számára hátrányos lenne.

Ilyen körülmények között pedig ez utóbbi a zálogjogosultak sérelmére vezetne a Ptkm. 29. § (4) bekezdésében kimondott azon szabály, amely szerint az átalakításhoz nincs szükség e zálogjogosultak hozzájárulására. A jogalkotó e helyzet elkerülésére megfelelőbb, hatékonyabb megoldásnak ítélte meg a kivétel elhagyását, mint azt, hogy az átalakításhoz az érintett zálogjogosultak hozzájárulását kívánja meg, és ezzel akaratlanul megnehezítse, sőt adott esetben akár meg is gátolja az átalakítás folyamatát. A módosítás egyértelművé teszi azt is, hogy az átalakításra az e bekezdés által érintett körben is csak írásbeli alakban kötött szerződéssel kerülhet sor.

Az átalakító jognyilatkozat az eredetileg alapított zálogjog jellegén, és ezáltal a rá vonatkozó törvényi szabályok tartalmát illetően kétségtelenül változást eredményez, ez azonban magát a kielégítési jogot az adósra nézve hátrányosan nem érinti. A jogalkalmazás során mégis problémaként jelentkezhet, hogy a közjegyzői okiratba foglalt eredeti jelzálogszerződés az átalakítást követően is ellátható-e végrehajtási záradékkal anélkül, hogy az átalakító nyilatkozatot közjegyzői okiratba foglalták volna. Ezért a törvény kifejezetten rendelkezik arról, hogy az átalakítással érintett jelzálogjogot alapító, közjegyzői okiratba foglalt jelzálogszerződés, vagy a zálogkötelezetti jognyilatkozat, ha csupán ez volt közjegyzői okiratba foglalva, az átalakításos önálló zálogjog tekintetében az átalakító nyilatkozat közjegyzői okiratba foglalása nélkül is bírósági végrehajtás alapjául szolgálhat.

-----STARTING---POINT---VEGE---

A 3. §-hoz

A hatályba léptető rendelkezést tartalmazza.