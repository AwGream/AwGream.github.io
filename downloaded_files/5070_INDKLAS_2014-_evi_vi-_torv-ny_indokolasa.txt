2014. évi VI. törvény indokolása

az INTERSZPUTNYIK Nemzetközi Űrtávközlési Rendszer és Szervezet létrehozásáról szóló megállapodás módosításáról szóló Jegyzőkönyv, valamint az INTERSZPUTNYIK Nemzetközi Űrtávközlési Szervezet Üzemeltetési Megállapodásának kihirdetéséről

Általános indokolás

Az INTERSZPUTNYIK Nemzetközi Űrtávközlési Rendszert és Szervezetet 1971. november 15-én hozta létre kilenc ország (Bulgária, Csehszlovákia, Kuba, Lengyelország, Magyarország, Mongólia, az NDK, Románia és a Szovjetunió) alapvetően a műholdas távközlés gazdasági és tudományos eredményeinek felhasználása érdekében. A Szervezetnek jelenleg 26 ország a tagja.

Hazánk az országok együttműködésén alapuló nemzetközi szerződést az INTERSZPUTNYIK Nemzetközi Űrtávközlési Rendszer és Szervezet létrehozásáról szóló megállapodás kihirdetéséről szóló 1972. évi 23. törvényerejű rendelettel ratifikálta.

A Szervezetet létrehozó nemzetközi megállapodás 2002-ben jelentősen módosult, amit Magyarországnak ratifikálnia kell, valamint a módosítás eredményeképpen a Szervezet felépítése is átalakult, így ezt követően a módosításhoz szorosan kapcsolódó Üzemeltetési Megállapodást is alá kellett írnia.

A nemzetközi szerződésekkel kapcsolatos eljárásról szóló 2005. évi L. törvény (a továbbiakban: Nsztv.) rendelkezései alapján a létrehozásról szóló megállapodás módosítását, valamint az ehhez kapcsolódó Üzemeltetési Megállapodást törvényben kell kihirdetni.

Részletes indokolás

Az 1. §-hoz

Az Országgyűlés az Nsztv. 7. § (1) bekezdés a) pontja alapján felhatalmazást ad a Módosító Jegyzőkönyv kötelező hatályának elismerésére.

A 2. §-hoz

A Módosító Jegyzőkönyv kihirdetéséről rendelkezik.

A 3. §-hoz

A Módosító Jegyzőkönyv orosz nyelven hiteles szövegét és annak hivatalos magyar nyelvű fordítását tartalmazza.

A 4. §-hoz

Az Országgyűlés az Nsztv. 7. § (1) bekezdés a) pontja alapján felhatalmazást ad az Üzemeltetési Megállapodás kötelező hatályának elismerésére.

Az 5. §-hoz

Az Üzemeltetési Megállapodás kihirdetéséről rendelkezik.