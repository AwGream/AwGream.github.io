2013. évi CLXXVI. törvény indokolása

egyes jogi személyek átalakulásáról, egyesüléséről, szétválásáról

-----STARTING---POINT---ALTALANOS--- 

1. A társasági jogi alapon való piaci szerveződések újraéledése természetszerűen magával hozta a társasági formák közötti átjárhatóság, az átalakulás kérdését is. Már az 1992. évi társasági anyagi jog is tartalmazott szervezeti átalakulásra vonatkozó szabályt, amely az 1997. évi társasági törvényben került részletesen kibontásra. A gazdasági társaságokról szóló 2006. évi IV. törvény már ezen szabályok felülvizsgálatát, továbbfejlesztését tartalmazza.

2. A 2013. évi V. törvény (a továbbiakban: Ptk.) indokolása szerint: „Az általános szabályok között rendezi a jogi személyek átalakulásának, egyesülésének és szétválásának azokat a kérdéseit, amelyek minden jogi személy típusnál azonos módon vetődnek fel. Ez nem jelenti azt, hogy a szabályozás általánosságban megengedné minden jogi személy számára bármilyen irányban a státuszváltozást. Arról, hogy egyes jogi személy típusok milyen más jogi személlyé alakulhatnak át, illetve milyen jogi személyekkel vagy milyen jogi személyekké való szétválásuk lehetséges, az adott típusra vonatkozó szabályoknak kell rendelkezniük. Ennek megfelelően tehát az általános szabályok akkor kerülnek alkalmazásra, ha valamely jogi személy - a rá vonatkozó szabályok figyelembe vételével - átalakulást, egyesülést vagy szétválást határoz el.”

3. A Ptk. változtat a jelenleg alkalmazott átalakulási terminológián. A jövőben az átalakulás kizárólag a jogi személy típusának, illetve a Ptk. 3:133. §-a alapján gazdasági társaság esetén formájának megváltoztatását jelenti, vagyis az ún. formaváltást. Az egyesülés, szétválás önállóan megjelenő szervezeti változások. Erre figyelemmel a törvény sem vezet be gyűjtőfogalmat, hanem az átalakulás, egyesülés és szétválás fogalmakat mindig külön-külön használja.

4. A jogi személy átalakulásának, egyesülésének, szétválásának szabályai a Ptk. Jogi személy könyvének általános szabályai között a hatályos társasági jogi szabályrendszerben már ismert elveket és szabályozási elemeket emelik a jogi személyek vonatkozásában általánosan érvényesülő normarendszerré. A Ptk. ezen szervezeti változások részletszabályait nem kívánta rendezni, ugyanakkor ezek nélkül nem bonyolítható le az átalakulás, egyesülés, szétválás.

A Ptk. hatálybalépésével egyidejűleg hatályát veszti a gazdasági társaságokról szóló 2006. évi IV. törvény (a továbbiakban: Gt.), a szövetkezetekről szóló 2006. évi X. törvény, így önmagában ezen jogi személy formák átalakulásának, egyesülésének és szétválásának részletszabályai is hatályon kívül kerülnek, másrészt ezzel hatályon kívül kerül számos egyéb törvény utaló szabálya mögötti háttér-joganyag is (például a közjegyzőkről szóló törvény is az átalakulás szabályainál a Gt. rendelkezéseinek alkalmazását írja elő). Mindebből következően meg kell alkotni az eljárások lebonyolításához szükséges szabályokat a Ptk. hatálybalépését követő időszakra is.

Fontos rámutatni arra, hogy míg a gazdasági társaságok, szövetkezetek átalakulásának, egyesülésének és szétválásának cégeljárási szabályait a cégnyilvánosságról, a bírósági cégeljárásról és a végelszámolásról szóló 2006. év V. törvény tartalmazza, addig az alapítványok, egyesületek esetében ezen szabályok a civil szervezetekre vonatkozó jogszabályok részét fogják képezni.

5. A törvény - követve a Ptk. szabályozási logikáját - meghatározza az átalakulásra vonatkozó közös szabályokat, azokat, amelyeket általános jelleggel alkalmazhatónak tekint a jogi személyek vonatkozásában. A közös szabályok között is a „modell-eljárást” az átalakulás szabályai képezik. Ehhez képest határozza meg a többletszabályokat a törvény az egyesülés és a szétválás esetére. A törvény ezt követően tartalmazza az egyes jogi személy típusokra, formákra irányadó különös szabályokat (gazdasági társaságok; azon belül részvénytársaságok, szövetkezet).

Az átalakulás lebonyolításának szabályai érdemben nem változnak a hatályos társasági jogi szabályokhoz képest. A Ptk. átalakulásra, egyesülésre, szétválásra vonatkozó szabályai is - amelyek a jogi személyekre vonatkozó általános szabályok között kerültek elhelyezésre - a Gt. eljárási rendjén alapulnak. Ebből következően nem volt indok a már kiforrott szabályok alapvető felülvizsgálatára. A törvény azokon a pontokon hordoz változást, amelyek a Ptk. szóhasználatából, szabályozási elveiből következnek.

Az átalakulásról főszabályként továbbra is két ülésen dönt a döntéshozó szerv. Az első ülés lényege az elhatározás, a másodiké az átalakulás dokumentumainak elfogadásával a tényleges döntés az átalakulásról. A törvény nyilvánvalóvá teszi, hogy a két üléses rendszerből nem az következik, hogy nincs lehetőség több ülés tartására, vagy akár egy ülésen való döntéshozatalra. Azoknál az átalakulásoknál (egyesülésnél, szétválásnál), ahol a döntés egyben akár a vagyon, akár a gazdasági tevékenység vonatkozásában bonyolult számviteli, munkajogi vagy egyéb kérdésekben való döntés is egyben, nyilvánvalóan nem életszerű, hogy a második ülésen már minden kérdés tisztázható legyen. Egyszerűbb átalakulásnál pedig felesleges adminisztratív teher lehet a két ülés megtartása, így a törvény - a hatályos szabályozáshoz hasonlóan - kimondja, hogy lehetőség van arra, hogy egy ülésen szülessen döntés az átalakulásról.

A döntéshozó szervi döntések meghozatalát követően a törvény változatlanul fenntartja a közzétételi kötelezettséget a hitelezői érdekek védelme érdekében. Az átalakulás (egyesülés, szétválás) bírósági bejegyzésével, vagyis a szervezeti változás nyilvántartásbeli átvezetésével - esetlegesen a jogi személy által meghatározott későbbi időpontban - zárul le az eljárás, így eddig az időpontig a jogelőd(ök) a korábbi forma szerint működnek.

A törvény meghatározza a nyilvántartásba vételt követő feladatokat is, valamint a jogutódlással összefüggő felelősségi szabályokat is.

-----STARTING---POINT---RESZLETES---

1. Általános rendelkezések

Az 1. §-hoz

A törvény a Ptk.-ra épülő szabályokat tartalmaz. A jogi személy átalakulásának, egyesülésének, szétválásának szabályai a Ptk. Jogi személy könyvének általános szabályai között a hatályos társasági jogi szabályrendszerben már ismert elveket és szabályozási elemeket emeli a jogi személyek vonatkozásában általánosan érvényesülő normarendszerré. A törvény ezen garanciális szabályokra épülve határozza meg a szervezeti átalakulás részletes szabályait.

A törvény elsődlegesen a gazdasági társaságok, a szövetkezetek, az egyesülés szervezeti változásaira vonatkozóan állapít meg szabályrendszert. Az esetleges értelmezési nehézségek kiküszöbölése érdekében a törvény az általa nevesített egyes jogi személy típusok esetében külön is utal arra, hogy az általános szabályokat is alkalmazni kell az adott jogi személy típusra vonatkozó eltérő, többletszabályok mellett. (A Ptk.-ban szabályozott alapítvány és egyesület egyesülésére és szétválására vonatkozó részletszabályok nem e törvényben kerülnek elhelyezésre.)

Figyelemmel azonban arra, hogy számos hatályos jogszabály a gazdasági társaságokra vonatkozó átalakulási szabályokra mutat - utaló szabályként -, a törvény alkalmazható lesz azon formák esetében is, amelyek - a Gt. helyett - immár a Ptk.-ra utalnak.

2. A jogi személyek átalakulásának közös szabályai

A 2-4. §-hoz

Az átalakulás lebonyolításának szabályai érdemben nem változnak a hatályos társasági jogi szabályokhoz képest. A Ptk. átalakulásra, egyesülésre, szétválásra vonatkozó szabályai is - amelyek a jogi személyekre vonatkozó általános szabályok között kerültek elhelyezésre - a Gt. eljárási rendjén alapulnak. Ebből következően nem volt indok a már kiforrott szabályok alapvető felülvizsgálatára. A törvény azokon a pontokon hordoz változást, amelyek a Ptk. szóhasználatából, szabályozási elveiből következnek.

Az átalakulásról főszabályként továbbra is két ülésen dönt a döntéshozó szerv. Az első ülés lényege az elhatározás, a másodiké az átalakulás dokumentumainak elfogadásával a tényleges döntés az átalakulásról.

A törvény két ülést feltételező modellben határozza meg az átalakulás folyamatát. Az első ülésen a jogi személy tagjai az átalakulás szándékáról döntenek, vagyis mérlegelik azt, hogy az átalakulás a működésükben képes-e olyan változást eredményezni, amely a jogi személy céljának, tevékenységének hatékonyabb, a tagok igényeinek megfelelőbb működési formát eredményez. Az ülésen döntenek továbbá a tagok arról, milyen jogi személy típus (gazdasági társasági forma) szerinti működés szolgálná a jövőben céljaikat, illetve azt, hogy az átalakulásban melyik tag kíván részt venni, és melyik tag nem. E körben fontos rámutatni arra, hogy a Ptk. kizárólag az átalakulásról véglegesen döntő döntőszervi ülés határozathozatali többsége tekintetében állapít meg a főszabálytól (vagyis a szótöbbségtől) eltérő szabályt (tagok kétharmadának igenlő szavazata), így elviekben lehetőség van arra, hogy az átalakulás előkészítésére a tagok egyszerű többségének határozata alapján kerüljön sor. Nem életszerű ugyanakkor, hogy az átalakulás költséges folyamatának lefolytatására úgy kerüljön sor, hogy már a szándék elhatározásakor sincs meg a végleges döntéshez szükséges támogatottság.

A hatályos társasági jogi szabályozás szerint az átalakulási terv egy speciális átalakulási irat, amelyet csak a törvényben meghatározott esetben kell készíteni (Gt. 72. §). A Ptk. azonban az átalakulás alapdokumentumának nevesíti az átalakulási tervet, amelynek része az átalakulási vagyonmérleg-tervezet. (És egyesülési tervről rendelkezik a 3:44. §-ban.) Erre figyelemmel a törvény is átalakulási (egyesülési és szétválási) tervet nevesít, meghatározva annak tartalmát. Az átalakulási terv ezáltal egy jogi, üzleti, számviteli, döntés-előkészítési gyűjtőfogalommá válik.

A vagyonmérleg-tervezetek az átalakulás számviteli-pénzügyi alapját jelentik. E tervezetek elkészítésének szabályait a számviteli törvény tartalmazza; a törvény csupán - a Gt.-hez hasonlóan - az alapelvi, eminens követelményeket határozza meg. A vagyonmérleg-tervezetet könyvvizsgálóval, illetve ha ilyen működik a jogi személynél, felügyelőbizottsággal kell ellenőriztetni. A törvény e könyvvizsgáló vonatkozásában függetlenségi követelményt állít fel, hiszen mind a hitelezők, mind a tagok szempontjából alapvető érdek, hogy az átalakulás vagyoni tartalma, esetlegesen a kilépő tagokkal történő elszámolás és végső soron magáról az átalakulásról való döntés valós számviteli-pénzügyi adatokon alapuljon.

Az 5. §-hoz

Az átalakulási tervet a tagokkal írásban kell közölni. Valamennyi tagnak lehetősége van az elkészült jogi és pénzügyi jelentések alapján dönteni arról, az átalakulással létrejövő jogi személyben tagként részt kíván-e venni. A Ptk. 3:42. §-ára figyelemmel rendelkezik arról, hogy mi történik abban az esetben, ha a tag nem nyilatkozik. Mivel a Ptk. a „kilépéshez” fűz nyilatkozattételi kötelezettséget, a törvény kimondja, hogy ilyen nyilatkozat hiánya azt jelenti, hogy a tagja kíván lenni a jogutódnak. A tagok nyilatkozata alapján az átalakulási terv átdolgozására kerülhet sor, amely jelentősen módosíthatja annak tartalmát, így a törvény nem zárja el a tagot attól, hogy nyilatkozatát később visszavonja, vagy később mégis úgy nyilatkozzon, hogy kilép a jogi személyhez fűződő jogviszonyból. Annak érdekében azonban, hogy a tagok nyilatkozatának változtatása ne hátráltassa az átalakulás folyamatát, a jogi személy jogosult a nyilatkozat tételére végső határidőt megállapítani. Ennek hiányában a törvény állapít meg határidőt: az átalakulásról való végleges döntés szavazásának megkezdését.

A 6-8. §-hoz

Annak érdekében, hogy az átalakulás folyamata ne húzódjon el, így különösen, hogy az előkészített pénzügyi okiratokban foglaltakhoz képest a jogi személy valós pénzügyi helyzete ne mutasson jelentősen eltérő képet, a törvény rögzíti, hogy a vagyonmérleg-tervezet fordulónapja és a végleges döntés között 3 hónapnál hosszabb idő nem telhet el. A törvény garanciális szabályként rögzíti azokat az eseteket, amelyek esetében a tagok szándékától, határozatától függetlenül meghiúsultnak kell tekinteni az átalakulást. Ezen esetek azok, amikor a létrehozni kívánt jogi személy a vagyonmérleg-tervezet alapján nem tudja az elvárt tőkekövetelményeket teljesíteni. Az átalakuló jogi személy ugyanakkor jogosult a tőkepótlásra.

A törvény 6. §-a és a 8. §-a nyilvánvalóvá teszi, hogy a két üléses rendszerből nem az következik, hogy nincs lehetőség több ülés tartására, vagy akár egy ülésen való döntéshozatalra. Azoknál az átalakulásoknál (egyesülésnél, szétválásnál), ahol a döntés egyben akár a vagyon, akár a gazdasági tevékenység vonatkozásában bonyolult számviteli, munkajogi vagy egyéb kérdésekben való döntés is egyben, nyilvánvalóan nem életszerű, hogy a második ülésen már minden kérdés tisztázható legyen. Egyszerűbb átalakulásnál pedig felesleges adminisztratív teher lehet a két ülés megtartása, így a törvény - a hatályos szabályozáshoz hasonlóan - kimondja, hogy lehetőség van arra, hogy egy ülésen szülessen döntés az átalakulásról.

A törvény az egyértelműség kedvéért kimondja, hogy az átalakulásról (hasonlóan bármely döntéshez) ülés tartása nélkül is születhet döntés. Ez a szabály következik a Ptk. szabályaiból is, azonban az egyértelműség érdekében a törvény külön is kimondja.

A 9-10. §-hoz

A döntéshozó szervi döntések meghozatalát követően a törvény előírja - főszabályként - a Cégközlönyben történő közzétételi kötelezettséget a hitelezői érdekek védelme érdekében. A közzététel mindazokat a tényeket, adatokat tartalmazza, amelyek alapján a hitelezők, és általában a harmadik személyek képet kaphatnak az átalakulás szervezeti és pénzügyi következményeiről.

Az átalakulás a jogi személlyel szembeni követeléseket nem teszi lejárttá, hiszen ellenkező esetben az átalakuló jogi személy olyan helyzetbe kerülne, mintha jogutód nélküli megszűnésére kerülne sor, és a hitelezőivel el kellene számolnia. Az átalakulás ezzel szemben a jogi személy szerződéses jogviszonyaiban jogutódlással jár, vagyis nincs indoka a még le nem járt szerződésekkel való elszámolásnak. A hitelezők ugyanakkor jogosultak biztosítékot kérni, ha az átalakulás követelésük kielégítését veszélyezteti. A törvény meghatározza azokat a körülményeket, amelyek ilyennek tekinthetőek. Azon feltételek, amelyek fennállása esetén a jogi személynek biztosítékot kell nyújtania, alkalmazkodnak a Ptk. társasági jogi, azonos célt szolgáló előírásaihoz (tőkeleszállítási szabályok). A hitelezők számára nyújtandó biztosítékadási eljárás, illetve a biztosítékkal vagy annak elutasításával összefüggő eljárás változatlan marad a Gt.-hez képest.

A 11. §-hoz

A törvény meghatározza az átalakulás bejegyzése nyilvántartásbeli változásának elvi szabályát, vagyis azt, hogy bejegyzéssel a jogelődöt a bíróság törli, a jogutódot feltünteti a nyilvántartásban, és ebből következően azt, hogy ameddig ezen bejegyzésre (és törlésre) nem kerül sor, a jogelőd jogi személy a bejegyzett formában folytatja a tevékenységét. (Vagyis a törvény a jogutód létesítő okiratának aláírása ellenére a bejegyzéshez köti az új jogi személy típusban, gazdasági társasági formában való működés megkezdését; ezzel átalakulásnál általános jelleggel zárja ki az ún. előtársasági létszakaszt.) A bejegyzés megtagadása értelemszerűen azzal jár, hogy a jogelőd változatlan formában működik tovább.

A törvény meghatározza továbbá a létrejövő jogutód jogi személyt terhelő számviteli kötelezettségeket.

3. A jogi személyek egyesülésének közös szabályai

A 12-13. §-hoz

A törvény felépítéséből következően a jogi személyek egyesülésére az átalakulás 2. alcím szerinti általános szabályai is irányadók azzal, hogy a 3. alcím csak a különös szabályokat tartalmazza. A jogi személyek egyesülésének háttérszabályát a Ptk. 3:44. §-a alkotja, amely definiálja az egyesülés fogalmát, alapvető joghatását és két formáját (összeolvadás, beolvadás).

Az egyesülésről a törvény 2. § (1) bekezdésével összhangban az egyesülő társaságoknak két alkalommal kell határozni. A törvény a hatályos Gt. 78. § (1) bekezdésével azonosan lehetővé teszi, hogy az egyesülni kívánó jogi személyek üléseiket összevontan tartsák meg.

A törvény fenntartja a Gt. 78. § (5) bekezdése szerinti szabályt arra nézve, hogy mind az egyesülő, mind az egyesüléssel létrejövő jogi személynél el kell készíteni a vagyonleltár-tervezettel alátámasztott vagyonmérleg-tervezeteket, amelyek ellenőrzését ugyanazon könyvvizsgáló is végezheti. Szükséges továbbá a vezető tisztségviselők együttműködési kötelezettségét az egyesülésre irányuló eljárással összefüggésben is kimondani.

A 14. §-hoz

A törvény a Ptk. szóhasználatának [Ptk. 3:44. § (3) bekezdés] megfelelően az átalakulási tervet egyesülési tervnek nevezi, amelynek része az egyesülési szerződés. A hatályos szabályozáshoz képest tehát csak annyiban változik az egyesülési eljárás folyamata, hogy a törvény figyelembe veszi a Ptk. 3:41. § (2) bekezdését, amely az átalakulási terv elkészítését minden esetben kötelezővé teszi, így az egyesülő társaságok ügyvezetésének is kell egyesülési tervet készítenie, amely az egyesülési szerződés mellett tartalmazza a törvény 3. § (1) szerinti dokumentációt is. Az egyesülési tervről az érintett társaságok külön-külön döntenek, elfogadás esetén a vezető tisztségviselők aláírják az egyesülési szerződést.

A törvény az egyesülés jogi jellegére figyelemmel a hatályos Gt. 79. § (1) bekezdésével azonosan írja elő azokat a különös elemeket is, amelyeket az egyesülési szerződésben meg kell határozni. A (2) bekezdés jogutódlás tekintetében tartalmaz különös szabályt, a Gt. 77. § (2) bekezdésének megfelelően.

Az egyesülés esetében az egyesülési közlemény közzétételi kötelezettségének időpontja csak akkor következik be, amikor valamennyi érintett jogi személynél megszületett az egyesülést elhatározó döntés. Szükségtelen, hogy a hirdetményt valamennyi, az egyesülésben részes jogi személy közzétegye, ezért a törvény a Gt. 79. § (5) bekezdésével egyezően úgy rendelkezik, hogy az érintett jogi személyeknek ki kell jelölniük maguk közül azt az egyesülésben részes személyt, amely a hirdetményt megjelenteti.

A 15-16. §-hoz

A 15. § a jogi személyek egymásban fennálló részesedésének vagyoni sorsát rendezi.

Beolvadás esetében a beolvadó jogi személy megszűnik, és annak vagyona az átvevő jogi személyre, mint jogutódra száll át, amelynek típusa, formája változatlan marad. A törvény szerint - a hatályos szabályozással egyezően [Gt. 81. § (2)-(4) bekezdés] - tilos az átvevő jogi személy jegyzett tőkéjének meghatározásánál a saját vagyoni részesedés értékét figyelembe venni és a keresztrészesedéseket a jegyzett tőkébe beállítani. Ezek a szabályok a Ptk. által a 3:45. § (2) bekezdésében nevesített különös, beolvadással kombinált szétválási esetekben (beolvadásos kiválás és beolvadásos különválás) is alkalmazandók.

Az összeolvadással történő átalakulás jogkövetkezménye, hogy az átalakulás cégbejegyzésével az egyesülő jogi személyek megszűnnek és vagyonuk az átalakulással létrejövő új jogi személyre mint jogutódra száll át. Az összeolvadással létrejövő jogutód jegyzett tőkéjének meghatározása során nem lehet figyelembe venni a jogi személyek saját vagyoni részesedésének és kölcsönös részesedésének értékét.

A 16. § a 11. § szerinti törlési kötelezettség alól állapít meg kivételt a beolvadás esetére, mivel ilyenkor az átvevő jogi személy változatlan formában fennmarad.

4. A jogi személyek szétválásának közös szabályai

A 17-18. §-hoz

A törvény felépítéséből következően a jogi személyek szétválására nemcsak az átalakulás 2. alcím szerinti általános szabályai, hanem az egyesülés közös szabályai is irányadók azzal, hogy a 4. alcím csak a különös szabályokat tartalmazza. A jogi személyek szétválásának alapvető szabályait a Ptk. 3:44-45. §-ai tartalmazzák, amelyek egyrészt meghatározzák a szétválás formáit - különválás, kiválás, valamint beolvadásos kiválás és beolvadásos különválás -, továbbá azok joghatásait. Különválás esetén a szétváló jogi személy megszűnik, és vagyona a különválással létrejövő jogi személyekre, mint jogutódokra száll át. Kiválásnál a szétváló jogi személy változatlan formában és típusban fennmarad, míg vagyonának egy része a kiválással létrejövő jogi személyre, mint jogutódra száll át.

A jogi személy a szétválásról is két alkalommal határoz. A szétválás során készülő átalakulási tervet szétválási tervnek nevezzük, ennek része a szétválási szerződés. A törvény tartalmazza azokat a speciális elemeket, amelyeket a szétválási szerződésben kell feltüntetni. Ezek a hatályos szabályozáshoz képest csak annyiban változnak, hogy a Ptk. 3:45. §-ára figyelemmel kiegészültek a beolvadásos kiválásra és a beolvadásos különválásra való utalással. A szétválási tervről a szétváló jogi személy legfőbb szerve jogosult dönteni.

Szétválásnál új jogi személy vagy személyek jönnek létre, ezért szükséges annak kimondása, hogy az új jogi személy létesítő okiratát az új tagoknak alá kell írniuk. A szétválási szerződést ugyanakkor a szétváló jogi személy tagjai és a jogutódok tagjai kötik meg egymással. A tagok közvetlen aláírását az teszi szükségessé, hogy a jogutód jogi személyek bejegyzésük hiányában nem rendelkeznek vezető tisztségviselővel, így nincs lehetőség arra, hogy az egyesüléshez hasonlóan a szerződés aláírása során a jogi személy vezető tisztségviselői járjanak el.

A 19-20. §-hoz

A szétváló jogi személy a Gt. 84. § (4)-(5) bekezdésében írtakkal azonosan köteles a szétválásról közleményt közzétenni, amelyben az átalakulásnál előírtakon túl további adatokat is közölnie kell.

A 20. § a 11. § szerinti törlési kötelezettség alól állapít meg kivételt a kiválás esetére, mivel ilyenkor a továbbműködő jogi személy változatlan formában fennmarad. Ugyancsak fennmarad beolvadásos kiválás és beolvadásos különválás esetén a korábban már meglévő jogi személy, amelybe a beolvadás történik.

A 21. §-hoz

A szétváló jogi személyt megillető jogokat, amelyeket a szétválási szerződésben rendeztek, az a jogutód jogosult érvényesíteni, amelyikhez a konkrét jog került. Ha azonban a szétválási szerződésben nem rendezték a jogelődöt megillető valamely jog vagy a jogelődöt terhelő valamely kötelezettség sorsát, úgy a szétválási szerződésből kimaradt jogosultságok a vagyonmegosztás arányában illetik meg az összes jogutódot, míg a szétválási szerződésben nem rendezett kötelezettségekért a jogutódok egyetemlegesen felelnek.

A 21. § (4) bekezdése a jogi személy szétválásakor a jogutódokra irányadó felelősségi szabályokat tartalmazza. Főszabály szerint az a jogutód felel a követelés teljesítéséért, akire azt a szétválási szerződés telepítette. Ha azonban a jogutód e kötelezettségét nem teljesíti, valamennyi jogutód felelőssége egyetemleges, egymás közötti elszámolásuk alapja ugyanakkor a szétválási szerződés, illetve a vagyonmegosztás aránya.

5. Gazdasági társaságokra vonatkozó közös szabályok

A 22. §-hoz

A törvény a gazdasági társaságok vonatkozásában két garanciális szabályt rögzít csupán. Az egyik a törvény 11. § (1) bekezdéséből egyébként következő szabály, hogy átalakulás esetén nincs előtársasági létszakasz. A másik, hogy olyan formát kell választani, amelyre vonatkozó tőkekövetelményi előírásoknak a jogutód eleget tud tenni.

6. Részvénytársaságok egyesülésére vonatkozó közös szabályok

A 23-29. §-hoz

A részvénytársaságok egyesülésére és szétválására vonatkozó speciális rendelkezések oka a vonatkozó uniós irányelvek jogharmonizációja. A törvény ezen alcíme a 2011/35/EU irányelv (a továbbiakban: irányelv) rendelkezéseit ülteti át. A rendelkezések egy jelentős része már most része a Gt.-nek, egy része tekintetében ezen törvénnyel valósul meg az uniós rendelkezések átvétele.

Részvénytársaságok esetében a törvény az egyesülési szerződés további elemeit határozza meg. Ezen elemek a részvényesi jogokhoz kapcsolódnak, továbbá meg kell határozni azokat az előnyöket is, amelyek az igazgatóság, a vezető állású munkavállalók és a felügyelőbizottság oldalán jelentkeznek. Ezen rendelkezés azon részvénytársaságok esetében bír különös jelentőséggel, ahol vagy a részvényesek nagy száma, vagy a részvénytársaság által végzett tevékenység nagy volumene a részvényeseket eltávolítja a napi működéstől, így az ő esetükben az egyesülésről való döntésük kialakításának egyik lényeges eleme lehet az arról való információszerzés, hogy a részvénytársaság vezetősége milyen előnyökre számít az átalakulással, az egyesülés így mennyiben szolgálja az ő saját érdekeiket.

Részvénytársaság esetében az előbbi indokokra is figyelemmel az egyesülő társaságok igazgatóságára többletkötelezettségek hárulnak: írásbeli beszámolót kell készíteni, fokozott tájékoztatási kötelezettség érvényesül a vagyonban bekövetkező változásokkal összefüggésben. Az eljáró könyvvizsgálónak is részletesebb tájékoztatást kell nyújtania az elvégzett vizsgálatról. A részvényesek egyhangú határozatára van szükség, ha ezen tájékoztatási jogaikról le kívánnak mondani. Az ügyvezetés biztosítja továbbá a részvényes információhoz való jogának érvényesülését, és az egyesülési iratoknak a cégbíróság részére történő benyújtását is (25. §). A részvényes jogosult az egyesülési terv részét képező iratok megismerésére, részére másolat kiadására. A társaság mentesül a kötelezettség alól, ha az iratokat a honlapján vagy a Cégközlönyben hozza nyilvánosságra.

Az egyesülésben részt vevő részvénytársaságok kötvénytulajdonosai is élhetnek a hitelezők részére biztosított jogokkal, figyelemmel arra, hogy a kötvénytulajdonosok is hiteljogviszonyban állnak a részvénytársasággal. Az átváltoztatható kötvényekkel összefüggő rendelkezést a Ptk. tartalmazza.

A törvény a részvénytársaságok vonatkozásában is meghatározza a kölcsönös részesedések esetét a 15. §-hoz képest többletszabályok kimondásával.

Egyszerűsített eljárásra kerülhet sor abban az esetben, ha az átvevő társaság a beolvadó társaság egyedüli tulajdonosa, vagy olyan nagyarányú tulajdonosa, amely gyakorlatilag kizárja, hogy akaratától eltérő határozat szülessen az egyesülés vonatkozásában. Az irányelv rendelkezései alapján az egyszerűsített eljárás lehetősége akkor is fennáll, ha befolyás útján akár harmadik személyen keresztül valósul meg a társasági döntésekre való ráhatás. A törvény a Ptk. szerinti befolyásra utal, vagyis a Ptk. 8:2. §-ára. A Ptk. a hatályos polgári jogi szabályozással egyezően befolyásnak tekinti mind a többségi befolyást, mind a meghatározó befolyást. Ebből következően a törvény alkalmazásában mindkét formát figyelembe kell venni. A befolyás továbbá megvalósulhat közvetlen és közvetett módon is.

Fontos garanciális szabály, hogy abban az esetben, ha az egyesülés egyszerűsített módjánál kisebbségi részvényesek is vannak, ezek a részvényesek kérhetik, hogy tőlük az uralkodó tag részvényeiket vegye meg. Ha a felajánlott árat a kisebbségi részvényes nem fogadja el, az ellenértéket a bíróság perben állapítja meg.

7. Zártkörűen működő részvénytársaságok szétválására vonatkozó különös szabályok

A 30-32. §-hoz

A részvénytársaságok szétválására vonatkozó szabályozás logikája megegyezik az egyesülésnél előírt szabályokkal. A törvény ezért a szabályok megismétlése helyett utaló szabállyal valósítja meg a jogharmonizáció jelentős részét, és csak ott állít fel kifejezett szabályt, ahol a szétválás mint szervezeti változás jellege indokolttá teszi.

8. Szövetkezetekre vonatkozó különös szabályok

A 33. §-hoz

A szövetkezetek vonatkozásában az előtársasági létszakasz kizárását és a tőkekövetelmények figyelembevételére való elvi élű rendelkezést kivéve az általános szabályok alkalmazhatóak, megfelelően értelmezhetőek.

-----STARTING---POINT---VEGE---

9. Hatálybalépés

A 34. §-hoz

A törvény igazodva a Ptk. hatálybalépéséhez, és ezzel párhuzamosan a Gt., a szövetkezetekről szóló 2006. évi X. törvény hatályon kívül helyezéséhez, 2014. március 15-én lép hatályba.

10. Átmeneti rendelkezések

A 35. §-hoz

A törvény átmeneti szabályokat állapít meg a Ptk. hatálybalépésével összefüggő átmeneti törvényi szabályokra is figyelemmel. Főszabályként a törvényt azokra a szervezeti változásokra kell alkalmazni, ahol az átalakulási folyamat a törvény hatálybalépése után kezdődik. Ebben az esetben, azért, hogy ne háruljon felesleges adminisztratív teher az átalakulás (egyesülés, szétválás) lebonyolítására, a törvény arról rendelkezik, hogy az átalakuló jogi személyek a jogutódok létesítő okiratát kötelesek a Ptk. hatálya alá rendezni.

A törvény rendezi azokat az eseteket is, amikor a szervezeti változás átfolyik a 2014. március 15-i időponton, vagyis a jogi személy még nem tudta lezárni az átalakulás (egyesülés, szétválás) folyamatát a Ptk. hatálybalépéséig. Ebben az esetben figyelembe kell venni, hogy már számos dokumentum elkészült, így a törvény arról rendelkezik, hogy csupán a „fődokumentumnak”, vagyis létesítő okiratnak kell a Ptk.-nak megfelelnie, az egyéb okiratoknak (vagyonmérlegek, stb.) még a korábbi anyagi jogi, számviteli szabályoknak kell megfelelniük.

11. Jogharmonizációs záradék

A 36. §-hoz

A rendelkezés az uniós előírásoknak tesz eleget.