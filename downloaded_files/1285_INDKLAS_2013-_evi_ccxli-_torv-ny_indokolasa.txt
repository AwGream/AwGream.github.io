2013. évi CCXLI. törvény indokolása

a Nemzeti Emlékezet Bizottságáról

-----STARTING---POINT---ALTALANOS--- 

Az Alaptörvény U) cikk (3) bekezdésében foglaltaknak megfelelően létrejön az a törvény, amely a kommunista diktatúrával kapcsolatos emlékezet állami megőrzésével, a kommunista diktatúra hatalmi működésének feltárásával, kutatásával, a kommunista hatalombirtokosok előjogainak lebontásával és a még köztünk élő bűnösök felkutatásával foglalkozó Nemzeti Emlékezet Bizottságának működésére és szervezetére vonatkozik.

A Bizottság létrehozásával az ország komoly eredményt érhet el a XX. századi diktatórikus múltjának feldolgozása felé vezető úton. A törvény célja, hogy a kommunizmus alatt történtek kutatásának elősegítése révén újabb lépéseket tegyen a jogállamiság, az alkotmányosság és a magyar demokrácia megszilárdítása érdekében.

Az előző elnyomó rendszer hozzáértő kutatása által a Bizottság feltárja és nyilvánosságra hozza a rezsim által elkövetett bűnöket, a működtetők tevékenységét, szerepét. Az új információknak köszönhetően a korszakról alkotott tudáshalmaz a jövőben teljesebbé válik. Össztársadalmi érdek, hogy a jövő generációi objektív képet kapjanak hazájuk történelmével kapcsolatban, továbbá, hogy a kommunista rendszerhez hasonló elnyomó, totális diktatúra soha többé ne jöjjön létre Magyarországon, és a kommunizmus bűnei ne ismétlődhessenek meg.

A múltfeltárás további, ezzel szorosan összefüggő, elengedhetetlen feltétele, hogy - hasonlóan a kelet-közép-európai országokhoz - az áldozatok érzékelhetően kevesebb akadály mellett a lehető legtöbb őket érintő, az egykori állambiztonsági szolgálatok által keletkeztetett adatot ismerhessék meg, és emellett biztosított legyen a széleskörű kutathatóság is. A törvény az előző rendszer titkosszolgálatával összefüggő anyagok feltárását illetően nyit új fejezetet, az Állambiztonsági Szolgálatok Történeti Levéltárára (a továbbiakban: Levéltár) vonatkozó törvényi szabályozás módosításával.

A rendszerváltás óta nem sikerült a titkosszolgálati rendszer által meghurcoltak számára tisztességes lehetőséget biztosítani az őket érintő adatok megismerését illetően. Ezen kívül a szabályozás az állambiztonsági szolgálatokat működtetők számára lehetőséget adott arra, hogy a kommunista diktatúra fenntartása érdekében kifejtett tevékenységük a demokrácia és a jogállamiság korszakában is rejtve maradhasson. A törvény kiszélesíti a feltárási lehetőségeket mind a kutatók, mind a megfigyeltek szempontjából.

-----STARTING---POINT---RESZLETES---

Az 1. §-hoz

A törvény összefoglalja a Nemzeti Emlékezet Bizottsága (a továbbiakban: a Bizottság) jogállásának lényeges elemeit. Kimondja, hogy a Bizottság a kommunista diktatúra emlékezetének megőrzésével, valamint a diktatúra hatalmi működésének feltárásával foglalkozik. A törvény deklarálja, hogy a Bizottság tevékenysége során minden más szervezettől független. A jogállásra vonatkozó szabályok között jelenik meg a Bizottság javaslattevő, megállapító és jelentéstevő funkciója, amelyek keretében a kommunista múlt bűneit tárja fel.

A Bizottság nem hatóság, a múlt-feltáró tevékenységének eredményei alapján nem rendelkezik közvetlen szankcionálási lehetőséggel, csupán kezdeményezheti a jogkövetkezmények érvényesítésére vonatkozó eljárást az erre jogosult szervnél. A törvény egyértelműsíti, hogy a Bizottság Alaptörvény szerinti megállapításai, következtetései bíróság vagy más hatóság előtt önálló jogorvoslattal nem támadhatóak meg.

A 2-3. §-hoz

A Bizottság a költségvetésben önálló költségvetési fejezet. A törvény a függetlenségét biztosító garanciális szabályról is rendelkezik, amikor kimondja, hogy a Bizottság részére jóváhagyott éves költségvetés nem lehet kevesebb az előző évinél, valamint azt is, hogy a Bizottság részére törvény új feladatot csak úgy állapíthat meg, ha a feladatellátáshoz szükséges pénzügyi fedezetet egyidejűleg biztosítja. A törvény a Bizottság székhelyeként Budapestet nevesíti.

A 4-10. §-hoz

A törvény rögzíti a Bizottság tagjainak számát, és kimondja azok függetlenségét, valamint meghatározza a bizottsági tagság keletkezésének részletes feltételeit, megbízatásuk időtartamát, továbbá a tagságot kizáró okokat, jelölésük folyamatát. A törvény rögzíti, hogy a Bizottság öt tagja közül elnökét és két további tagját az Országgyűlés választja, további egy-egy tagját a Magyar Tudományos Akadémia elnöke és az igazságügyért felelős miniszter bízza meg. A Bizottság tagjai hivatalba lépésük előtt esküt tesznek.

A 11-13. §-hoz

A Bizottság tagjainak függetlenségét célozzák a törvény szigorú összeférhetetlenségi szabályai. A Bizottság tagjai - szűk körű kivételtől eltekintve - más kereső foglalkozást nem folytathatnak.

A törvény az országgyűlési képviselők vagyonnyilatkozat-tételi kötelezettségével megegyező tartalommal szabályozza a Bizottság tagjainak vagyonnyilatkozat-tételi kötelezettségét. A törvény rendelkezik a vagyonnyilatkozat kezeléséről, nyilvánosságáról, a vagyonnyilatkozat-tételi kötelezettség elmulasztásának jogkövetkezményeiről, valamint a vagyonnyilatkozattal kapcsolatos eljárás részletes szabályairól.

A 14-17. §-hoz

A törvény rögzíti a Bizottság tagjainak díjazását, mely alapján a Bizottság elnöke államtitkári, a Bizottság tagja a helyettes államtitkárt megillető díjazásra és juttatásokra jogosult. A törvény rendelkezik a Bizottság tagjainak mentességi jogára vonatkozó szabályokról, és a tagság megszűnésének okairól.

A 18-19. §-hoz

A törvény meghatározza a Bizottság elnökének feladatait, szabályozza továbbá az elnökhelyettesi megbízatást.

Az elnökhelyettes az elnök helyettesítésére rendelkezik hatáskörrel, a további esetleges belső feladat-megosztási részletkérdéseket az ügyrend, vagy az SZMSZ tárgyalja. Az elnökhelyettes megbízatására vonatkozó azon szabályozás, miszerint az új elnök hivatalba lépéséig gyakorolja hatáskörét, biztosítani tudja a folyamatos és jogszerű működést.

A 20-25. §-hoz

A törvény a Bizottság tevékenységének meghatározásakor részletesen felsorolja azokat a tevékenységeket, amelyeket a kommunista múlt feltárásának összefüggésével kapcsolatban végez, valamint rögzíti évenkénti beszámolási kötelezettségét az Országgyűlésnek. Kimondja, hogy a Bizottság az elnöke javaslatára saját maga dönt ügyrendjéről, valamint határozza meg a Bizottság és tagjai által vezetett munkacsoportok összetételét és a Hivatal éves kutatási munkatervét.

A törvény a kommunista múlt feltárásához megfelelő eszközöket biztosít a Bizottság és a Hivatal kutatói számára: a kommunista diktatúra a kommunista diktatúra kiépülése és működése idején, 1944. december 21. és 1990. május 2. között keletkezett és állami intézményeknél, valamint egyéb szervezeteknél őrzött dokumentumokba, irat-, képi- és hanganyagokba korlátlanul betekintési, másolatkészítési és készíttetési jogokat biztosít. A Bizottság tagjai a vizsgált korszak minősített adatait személyi biztonsági tanúsítvány, titoktartási nyilatkozat és felhasználói engedély nélkül megismerhetik. A Bizottság elnöke indokolt javaslatot tehet a minősített adat minősítésének felülvizsgálatára.

A Bizottság tevékenységei közül külön nevesítésre kerülnek a kommunista hatalom birtokosai tevékenységének, szerepének és személyes adatainak közzététele érdekében folytatott vizsgálandó különböző kommunista pártállami ifjúsági, politikai szervezetek elnevezései, illetve meghatározásra kerül a vizsgálható személyi kör is. A Bizottság továbbá oktatási anyagokat készít, konferenciákat, megemlékezéseket szervez és közreműködik emlékhelyek létrehozatalában.

A 26. §-hoz

A törvény meghatározza a Bizottság Hivatalának szervezeti felépítését, és feladatait. A Hivatal élén főigazgató áll, aki a Bizottság elnökének irányításával végzi munkáját, valamint közreműködik a Bizottság munkájában.

A 27. §-hoz

A törvény a Bizottság Hivatalának szervezetére és személyi állományára vonatkozó alapvető szabályokat rögzíti. Rendelkezik arról, hogy a Hivatal köztisztviselőinek, valamint az e körbe nem sorolható alkalmazottak jogviszonyára e törvényen kívül mely törvények rendelkezéseit kell megfelelően alkalmazni.

A 28. §-hoz

A Hivatal köztisztviselőinek vezető beosztásba való kinevezése a Hivatal főigazgatójának hatáskörébe tartozik.

A 29. §-hoz

A törvény a Hivatal köztisztviselői és munkavállalói tekintetében a közszolgálati tisztviselői törvényen kívül további, a munkakör betöltését kizáró szabályokat rögzít. Taxatíve felsorolja azon múltbéli, a pártállami tevékenységgel összefüggő összeférhetetlenségi okokat, melyek kizárják az adott személy köztisztviselővé való kinevezését vagy munkavállalóként való foglalkoztatását a Hivatalban.

A 30. §-hoz

A Bizottság az 1944. december 21. és 1990. május 2. közötti időszak átfogó elemzése és a kommunista diktatúra működésének feltárása érdekében külső szakértők közreműködését is igénybe veheti. A Hivatal alkalmazottaira vonatkozó felelősségre, jogokra és kötelezettségekre, valamint az ellenőrzés szabályaira vonatkozó rendelkezéseket a Bizottság megbízásából eljáró külső szakértőre is megfelelően alkalmazni kell.

A 31. §-hoz

A nemzetbiztonsági szolgálatokról szóló törvény módosítása a Bizottság tagjainak nemzetbiztonsági ellenőrzését teszi lehetővé.

A 32. §-hoz

A közszolgálati tisztviselőkről szóló törvény módosítása rendezi a Bizottság Hivatala köztisztviselőjének és közszolgálati ügykezelőjének jogviszonyát, valamint főigazgatójának és főigazgató-helyettesének bérezését.

A 33. §-hoz

Az eddigi szabályozás érdemben szűkítette a megfigyelt és a harmadik személy irat-betekintési jogát azáltal, hogy a „rá vonatkozó adat” megismerése helyett csak a „kizárólag vele kapcsolatba hozható adat”, valamint a „személyes érintkezéseit rögzítő adatok megismerése” helyett csupán a „megfigyelt és a harmadik személy között történt személyes érintkezések” adatainak megismerését tette lehetővé.

Az Ásztl. tv. 3. § (2) bekezdésének eddigi megfogalmazása értelmezési problémákat vetett fel. Egyértelművé kellett tenni, hogy a megfigyeltnek joga van arra, hogy az életét befolyásoló, az állambiztonsági szerveknek tevékenykedő személyek kilétét megtudhassa. Erre a legalkalmasabb az adott személy természetes személyazonosító adatainak (név, nem, születési hely és idő, édesanyja neve) megismerése.

Egyúttal a hivatásos alkalmazott, a hálózati személy és az operatív kapcsolat a kizárólag vele kapcsolatba hozható személyes adatokat ismerheti meg. Ezáltal a titkosszolgálatokat működtetők körének mozgástere csökken, míg az áldozatoké nő a múltfeltárás terén.

A 34. §-hoz

A módosítás elősegíti a múltfeltárást és a kommunista bűnök szélesebb körű megismerését azzal, hogy a tudományos kutató a törvény 1. § (1) bekezdése szerinti, az érintett egészségi állapotára, melyek az állambiztonsági tevékenységet végző magyar állami szervek tevékenységével összefüggésben keletkeztek, az azokra vonatkozó adatokat - a védelmi időn belül - is megismerheti. Ezáltal kutathatóvá válnak azok az egészségi állapotra vonatkozó adatok, melyek az állambiztonsági szolgálatok működési körén belül következtek be (pl. vallatás, fogdai körülmények).

A 35. §-hoz

A módosítással megszűnik a közszereplő és a nem közszereplő hivatásos alkalmazottak közötti különbségtétel. A további esetekben átalakulnak az Ásztl.-ben őrzött adatok megismerésével összefüggésben a közszereplői minőség megállapításával kapcsolatos, bírósági nemperes eljárás szabályai. Az eddigi szabályozástól eltérően a kérelmező nem a Levéltár elutasító döntésével, hanem a volt hálózati személy vagy operatív kapcsolat közszereplői minőségét megtagadó nyilatkozatával szemben élhet jogorvoslattal.

A 36. §-hoz

Lehetővé válik a múlt hiteles megismerése a hivatásos alkalmazott, a hálózati személy és az operatív kapcsolat hozzátartozója számára, hogy megismerje hozzátartozójának a titkosszolgálati rendszer működtetésében vállalt szerepét.

A módosítás következtében nem kell anonimizálni a különböző okokból kifolyólag már nyilvános, valamint az érintett által írásban megismerhetővé tett adatokat. A rendelkezés vonatkozik a titkosszolgálati rendszert működtető alkalmazottak - ezen belül a közszereplők - azonosításához szükséges adatokra is.

A 37. §-hoz

A módosítás elősegíti az érintettek törvényes jogainak gyorsabb érvényesítését, valamint csökkenti az Országgyűlés Nemzetbiztonsági Bizottságának ügyterhét.

A 38. §-hoz

Az Ásztl. tv. a módosításig nem tartalmazott olyan szabályt, amely arra kötelezte volna a közfeladatot ellátó szerveket, hogy az őrizetükben lévő, a Levéltár illetékességi körébe tartozó iratokat átadják a Levéltárnak. A rendelkezés célja, hogy a Levéltár őrizze ezen iratokat, mivel az képes személyre szabottan megkeresni és kiadni az információs kárpótlásra jogosultaknak a róluk szóló iratok másolatait.

A Levéltár egyúttal átadja más levéltárak számára a más szerv már közlevéltárban vagy nyilvános magánlevéltárban őrzött irattári anyagának szerves részét képező iratokat.

A 39. §-hoz

A módosítás célja az iratnyilvánosság kiszélesítése, ezzel a szándékkal ellenkező és ésszerűtlen a 2. § (2) bekezdésének e) pontjában hivatkozott adatok államtitokká minősítése az adott személy lemondása vagy felmentésének kezdeményezése okán.

-----STARTING---POINT---VEGE---

A 40-41. §-hoz

A hatályba léptető rendelkezést és a sarkalatossági záradékot tartalmazzák.