2014. évi II. törvény indokolása

Magyarország Kormánya és az Oroszországi Föderáció Kormánya közötti nukleáris energia békés célú felhasználása terén folytatandó együttműködésről szóló egyezmény kihirdetéséről

Általános indokolás

A törvény célja a Magyarország Kormánya és az Oroszországi Föderáció Kormánya között a nukleáris energia békés célú felhasználása terén folytatandó együttműködésről szóló egyezmény (a továbbiakban: Egyezmény) kihirdetése. Az Egyezmény a felek vállalásainak keretrendszerét tartalmazza, az egyes cikkek végrehajtása érdekében a felek külön megállapodásokat kötnek.

Jelenleg az atomenergia békés célú alkalmazása területén Magyarország és az Oroszországi Föderáció között az együttműködés alapdokumentuma a Magyar Népköztársaság Forradalmi Munkás-Paraszt Kormánya és a Szovjet Szocialista Köztársaságok Szövetségének Kormánya között atomerőműnek a Magyar Köztársaságban történő létesítésében való együttműködésről szóló, 1966. december 28-án kelt egyezmény. Az egyezmény az előirányzott kölcsönös kötelezettségek teljesítésének időpontjáig szól.

Az 1966. december 28-án kelt egyezmény alapján a magyar-orosz együttműködés kiemelkedő. Az orosz technológia szerint létesített és működő Paksi Atomerőmű biztonsága világszínvonalon is kimagasló. A Paksi Atomerőmű több évtizede a magyar nemzetgazdaság energiabiztonságának alapvető záloga. A magyar villamosenergia-rendszer forrásoldalán az atomerőmű szerepe meghatározó: 2011. évben 43,6%-át, 2012. évben 45,9%-át, 2013. évben 50,7%-át adta a hazai bruttó termelésnek. Magyarországon több évtizede a Paksi Atomerőműben termelt villamos energia a legolcsóbb.

A Paksi Atomerőmű 1-4. blokkjai a tervezett 20 éves üzemidő-hosszabbítással számolva várhatóan 2032-37-ig fognak működni. Teljesen egyértelmű tehát, hogy a Paksi Atomerőmű kapacitásának fenntartására, garantálására időben fel kell készülni. Minderre tekintettel indokolt a jelenlegi példaértékű államközi együttműködés fenntartása, elmélyítése. Ennek érdekében került sor az Egyezmény aláírására 2014. január 14-én Moszkvában.

A hazai atomerőművi kapacitás hosszú távú fenntartása érdekében több éve összetett és összehangolt, kormányokon átívelő előkészítő munka folyt.

Az Országgyűlés a 2008-2020 közötti időszakra vonatkozó energiapolitikáról szóló 40/2008. (IV. 17.) OGY határozatában hívta fel az akkori kormányt arra, hogy kezdje meg az új atomerőművi kapacitásokra vonatkozó döntés-előkészítő munkát, és a szakmai, környezetvédelmi és társadalmi megalapozást követően javaslatait terjessze az Országgyűlés elé.

Ennek eredményeként - az atomenergiáról szóló 1996. évi CXVI. törvény 7. § (2) bekezdése alapján - az Országgyűlés a 25/2009. (IV. 2.) OGY határozatában előzetes elvi hozzájárulást adott a Paksi Atomerőmű telephelyén új blokk(ok) létesítését előkészítő tevékenység megkezdéséhez.

Hazánk energetikai szempontból sebezhető, mert fosszilis energiahordozók importjából fedezzük energiaszükségletünk jelentős részét. Ennek a kiszolgáltatott helyzetnek a javítása érdekében szükséges volt egy „túlélési” stratégia megalkotása a fenntarthatóság jegyében. Széleskörű társadalmi vitát követően az Országgyűlés a 77/2011. (X. 14.) OGY határozattal elfogadta a Nemzeti Energiastratégiát, amely a hazai és uniós energetikai és klímapolitikai célkitűzésekkel összhangban az ellátásbiztonság, a versenyképesség és a fenntarthatóság közös célját tűzte zászlajára.

A Nemzeti Energiastratégia mellékletében olyan forgatókönyvek elemzése is megtörtént, amelyek nem számolnak az atomenergia jelenlegi részesedésének fenntartásával, sőt atomenergia nélkül képzelik el a hazai energiaellátás jövőjét. Az Országgyűlés a Nemzeti Energiastratégia elfogadásával a legreálisabbnak tartott, és ezért megvalósítandó célként kijelölt, úgynevezett „Atom-Szén-Zöld” forgatókönyvet választotta, így az energiakosárban az atomenergia hosszú távú fenntartásáról döntött.

A Nemzeti Energiastratégia két, közelítőleg 1000 MW teljesítményű új atomerőművi blokk üzembe állásával számol 2030-ig: az 5. és 6. blokk belépési idejét nem határozza meg, azonban azt rögzíti, hogy az 5. blokk várhatóan 2025-ig, míg a 6. blokk 2030-ig áll üzembe.

A Nemzeti Energiastratégia fő üzenete a „függetlenedés a függőségtől”. Ennek értelmében cél, hogy az energiaimport növelése helyett új hazai energetikai beruházások valósuljanak meg, amelyek elősegítik az ellátásbiztonság növelését. Az ellátásbiztonság növelésének célja az ország szuverenitásának erősítése.

A magyarországi villamosenergia-rendszer rövid, közép- és hosszú távú forrásoldali fejlődését értékelve a MAVIR Magyar Villamosenergia-ipari Átviteli Rendszerirányító Zártkörűen Működő Részvénytársaság 2003-tól kezdve kétévente, majd 2012-től évente elkészíti a magyar villamosenergia-rendszer legalább tizenöt évre előretekintő forrásoldali elemzését. A 2013. novemberi forráselemzés alapján 2030-ra a jelenlegi erőművi kapacitásoknak várhatóan csak a fele maradhat meg. Ezek pótlására - figyelemmel a villamosenergia-igény várható növekedésére is - a következő 20 évben mintegy 6300 MW-nyi új kapacitás rendszerbe állítása válik szükségessé.

A Nemzeti Energiastratégia ezeket a folyamatokat előre jelezte, és meghatározta a követendő irányokat. Ezek között alapvető volt az atomerőművi kapacitás hosszú távú fenntartása, mivel az atomerőművek azon kevés energiapolitikai eszközök közé tartoznak, amelyek a Nemzeti Energiastratégiában megfogalmazott hármas célkitűzést egyszerre képesek szolgálni.

Az Egyezmény megkötése a Nemzeti Energiastratégia „Atom-Szén-Zöld” forgatókönyve végrehajtásának része: a két, egyenként legalább 1000 MW villamos teljesítményű, VVER típusú atomerőművi blokk létesítése terén folytatandó együttműködés biztosítja az atomerőművi kapacitások hosszú távú fenntartását. Magyarország gazdaság-, energia- és klímapolitikai céljainak megvalósítása, valamint a következő évtized során leállítandó, hagyományos, üvegházhatású gázokat kibocsátó erőművek pótlása ugyanis olyan megoldást igényel, amely hosszú távon versenyképesen, megbízhatóan, biztonságosan és szén-dioxid-kibocsátás nélkül, ipari méretekben szavatolja a villamosenergia-ellátást.

Az Egyezmény eredményeként biztosított, hogy a Paksi Atomerőmű magyar állami tulajdonban marad.

A Paksi Atomerőmű kapacitásának fenntartásával kapcsolatban kiemelendő továbbá, hogy az jelentősen növeli a nemzeti összterméket (GDP). Az Egyezmény alapján megvalósuló beruházás a rendszerváltoztatás óta eltelt időszak legjelentősebb infrastrukturális fejlesztése, hatására munkahelyek ezrei jönnek létre, áttételesen pedig még jelentősebb foglalkoztatási növekedést jelent.

A foglalkoztatás-politikai célokkal összhangban az Egyezmény lehetővé teszi, hogy a felek együttműködésével 40%-os hazai beszállítás, részvétel mellett valósuljon meg a kapacitás-fenntartás. A tervezett beruházás több mint egy évtizedig kiemelt foglalkoztatási és üzleti lehetőséget biztosít majd a hazai vállalkozásoknak, megteremtve a fejlődés, és a hazai ipar harmadik piacokra való belépésének lehetőségét is.

Az Egyezmény alapján a felek együttműködése ugyanakkor a Paksi Atomerőmű kapacitásának fenntartásán túlmutatva a következő területekre is kiterjed.

Az Egyezmény alapján a felek együttműködnek a nukleáris üzemanyagot érintő kérdésekben. Az Egyezmény garantálja az atomerőmű friss üzemanyaggal való ellátását a blokkok teljes élettartamára akként, hogy egyúttal rendezi az ott keletkező kiégett üzemanyag sorsát is. A kiégett üzemanyag és a radioaktív hulladékok biztonságos kezelésének az atomenergia fenntartható fejlődésében jelentős szerepe van. Az üzemanyag-ciklus lezárása és a nukleáris üzemanyag újrahasznosítása meghatározó a fenntarthatóság előremozdításában. A nemzetközi trendekkel összhangban - és szorosan kapcsolódva a hazai hosszú távú stratégia szakmai megalapozásához - az Egyezmény rendelkezik az üzemanyag-ciklus lezárásához kapcsolódó kutatás-fejlesztési feladatokban való együttműködésről, az üzemanyag-újrahasznosítás lehetőségének kidolgozásáról, a kiégett üzemanyag Oroszországi Föderációban történő hosszú távú tárolásáról és kezeléséről is.

A hazai nukleáris szakértelem fenntartása nemzeti érdek, hiszen az ország villamosenergia-szükséglete még évtizedekig nem elégíthető ki atomenergia nélkül. Az atomenergia hosszú távú biztonságos alkalmazásának és a társadalom általi elfogadottságának előfeltétele és garanciája a megfelelő nukleáris szakértelem folyamatos fenntartása, jelenléte, növelése. Ennek megfelelően az Egyezmény a felek széles körű együttműködéséről rendelkezik az oktatás (képzés), valamint az atomenergia békés célú felhasználását célzó alap- és alkalmazott kutatás-fejlesztés terén is.

Az Egyezmény a nemzetközi együttműködés kérdéseire is kiterjed.

A Nemzetközi Energia Ügynökség minden évben elkészíti, és World Energy Outlook címmel megjelenteti az energiaiparra vonatkozó globális előrejelzéseit tartalmazó szakmai kiadványát. A legfrissebb, 2013-as előrejelzés szerint a világ energiaigénye a jelenlegi szint egyharmadával emelkedik 2035-ig. A Nemzetközi Energia Ügynökség jelentése ugyanebben az időszakban a villamosenergia-igény 45%-os növekedésével számol. A globális villamosenergia-kosárban megmarad az atomenergia jelenlegi 12%-os részesedése annak eredményeként, hogy a harmincas évek közepéig várhatóan csaknem megkétszereződik az atomenergia-alapú villamosenergia-termelés. Az emberiség egyre növekvő energia igénye, az energiaellátás biztonságát érintő gondok, valamint annak felismerése, hogy a szén-dioxid-kibocsátást az éghajlatváltozás kedvezőtlen hatásainak mérséklése érdekében átfogó módon csökkenteni kell, ismét felhívta a figyelmet arra, hogy az atomenergia biztos alaperőművi villamosenergia-termelő kapacitásként kiegészíthet más energiaforrásokat. Ezt támasztja alá, hogy a Nemzetközi Atomenergia Ügynökség adatbázisa szerint jelenleg 438 reaktor működik, és további 71 reaktor épül a világon.

Az atomerőművek biztonságának alapvető feltétele a biztonságos üzemeltetés és az azt garantáló biztonsági kultúra magas színvonala. A szakértelemmel rendelkező emberi erőforrás valamennyi nukleáris energia program kulcsfontosságú eleme. Mindezt felismerve a felek úgy döntöttek, hogy felajánlják a nukleáris biztonság területén évtizedek alatt felhalmozott, magas szintű műszaki tudásukat, tapasztalatukat, kultúrájukat és rendelkezésre álló eszközeiket harmadik országok számára is. Ennek érdekében lépéseket tesznek a világon ma is egyedülálló, valódi atomerőművi főberendezésekkel rendelkező paksi Karbantartó Gyakorló Központ nemzetközi képzési központként történő működtetése érdekében. A Karbantartó Gyakorló Központ alkalmas helyszínül szolgál a karbantartási technológiák fejlesztésére, új berendezések és eszközök tesztelésére, egyéb kutatás-fejlesztési tevékenységek elvégzésére is.

Az Egyezmény tekintetében kiemelendő, hogy a felek együttműködésének meghatározott területein az orosz Fél külön államközi szerződés keretében állami hitelt biztosít a magyar Fél számára. Az államközi hitelszerződés megkötése az Egyezmény végrehajtásának feltétele.

Az Egyezmény megjelöli a végrehajtásra kijelölt szerveket, az orosz Fél részéről a „Roszatom” Állami Atomenergia Ügynökséget, a magyar Fél részéről a Nemzeti Fejlesztési Minisztériumot.

Az Egyezmény tervezete az Európai Bizottság részére megküldésre került, az Egyezmény megkötése ellen a Bizottság nem emelt kifogást. Az előzetes véleményezési kötelezettség az Európai Atomenergia-közösséget létrehozó szerződés 103. cikke alapján áll fenn.

Részletes indokolás

Az 1. §-hoz

Az 1. §-ban az Országgyűlés felhatalmazást ad az Egyezmény kötelező hatályának elismerésére.

A 2. §-hoz

Magyarország Kormánya és az Oroszországi Föderáció Kormánya között a nukleáris energia békés célú felhasználása terén folytatandó együttműködésről szóló Egyezmény kihirdetéséről rendelkezik.

A 3. §-hoz

Az Egyezmény hiteles magyar és orosz nyelvű szövegét tartalmazza.

A 4. §-hoz

A törvény hatálybalépéséről rendelkezik, valamint megnevezi a törvénnyel kihirdetett Egyezmény hatálybalépésének naptári napját megállapító minisztert, továbbá a törvény végrehajtásáért felelős minisztert.