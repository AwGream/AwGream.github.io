2008. évi XLIII. törvény indokolása

a Magyar Köztársaságnak a Regionális vagy Kisebbségi Nyelvek Európai Kartája 2. Cikk 2. bekezdése szerinti kötelezettségvállalásai cigány (romani és beás) nyelvekre történő kiterjesztéséről

Általános indokolás

A Regionális vagy Kisebbségi Nyelvek Európai Kartájának (a továbbiakban az indokolásban: Nyelvi Karta) célja a kisebbségi nyelvek szerepének erősítése az oktatásügyben, az igazságszolgáltatásban és a közigazgatási eljárásban, a tömegtájékoztatásban, a kulturális, a gazdasági és a társadalmi élet egyes területein. A dokumentum rendkívül rugalmas kereteket állapít meg a csatlakozni kívánó államok számára. A csatlakozni szándékozó állam a Nyelvi Karta III. Részében foglalt vállalások közül eldöntheti, hogy az ország területén használatos valamennyi nyelvre kiterjeszti-e vállalásait vagy csak a nyelvek egy bizonyos csoportjára, illetve - bizonyos megkötések mellett - szabadon választhat az egyes vállalások közül, továbbá egy vállaláson belül is megválaszthatja a kötelezettségvállalás mértékét.

A Kormány a Roma Integráció Évtizede Program Stratégiai Tervhez kapcsolódó, a 2008-2009. évekre szóló kormányzati intézkedési tervről szóló 1105/2007. (XII. 27.) Korm. határozat VI. 7. pontjában előírta, hogy biztosítani kell a Nyelvi Kartának a romani és a beás nyelvre történő kiterjesztéséhez szükséges feltételeket.

A törvény célja a cigányok által beszélt nyelvek esetében kifejezetten a romák társadalmi és nyelvi helyzetéhez igazodóan differenciált, a többi kisebbségi nyelv esetében vállaltakat részben meghaladó kötelezettségek vállalása. A romani és a beás nyelv előnyben részesítésének alapja az e nyelvet anyanyelvükként beszélőknek - még a társadalmilag egyébként is hátrányos helyzetben lévő roma népesség egészén belül is - meglévő hátrányos helyzete. A kormányprogramnak a romák felzárkóztatásával kapcsolatos fejezetében megfogalmazott, „egyedileg kialakított közösségfejlesztő és integrációs programok” sorába szervesen illeszkedik a romani és a beás nyelv társadalmi elismertségének erősítése, ahogyan a két nyelvet beszélő roma közösségek nyelvi kultúrájának, anyanyelven történő oktatásának, nyelvhasználati jogai biztosításának, anyanyelve védelmének nemzetközi vállalásokkal történő támogatása is.

Részletes indokolás

Az 1-3. §-hoz

A törvény a Nyelvi Karta III. Részében foglalt kötelezettségeket a korábban hat kisebbségi nyelvre (horvát, német, román, szerb, szlovák, szlovén) történt vállalások mellett kiterjeszti a romani és a beás nyelvre, illetőleg rendelkezik ezen vállalások kihirdetéséről.

A 4. §-hoz

A törvény 4. §-a kiegészíti a Strasbourgban, 1992. november 5-én létrehozott Regionális vagy Kisebbségi Nyelvek Európai Kartájának kihirdetéséről szóló 1999. évi XL. törvény szövegét a romani és a beás nyelvre vonatkozó konkrét kötelezettségvállalások felsorolásával. A törvény a romani és a beás nyelvre vonatkozóan a két nyelvet anyanyelvként beszélőkből alakult szakmai munkacsoport javaslatainak figyelembevételével határozta meg e kötelezettségvállalásokat. A vállalások döntő része megegyezik a korábban a nemzeti kisebbségek nyelveire tett vállalásokkal, így azokhoz viszonyítva is kevés eltérést tartalmaz.

A Nyelvi Karta oktatásügyi fejezetét illetően (8. Cikk) a romani és a beás nyelvnek az iskola-előkészítő, az általános iskolai, középiskolai, szakképzésen belüli, felsőoktatási, valamint felnőttképzési rendszerben történő megjelenésével kapcsolatban történik kötelezettségvállalás.

Az igazságszolgáltatás előtti nyelvhasználat (9. Cikk) vállalásai igazodnak a korábban a nemzeti kisebbségek nyelvei tekintetében elfogadott vállalásokhoz. Biztosítják a két nyelv használatát az eljárás egyes fázisaiban, így a bizonyítási eljárás során, lehetővé teszik - többek között - tolmácsok igénybevételét az ezzel összefüggő költségek vállalásával.

A közigazgatási eljárás során felmerülő nyelvhasználattal kapcsolatos vállalások a romani, illetve beás közösségek által lakott települések közigazgatási hatóságaival kapcsolatos nyelvhasználati jogokat tartalmazzák.

A tömegtájékoztatási eszközök vonatkozásában (11. Cikk) a vállalások egyrészt a közszolgálati rádióban és televízióban romani és beás nyelvű programok készítésére terjednek ki, továbbá a kisebbségi nyelveken megjelenő lapok támogatásának biztosítására, emellett kizárólag a romani nyelv esetében egy romani nyelven sugárzó rádióállomás és televíziós csatorna létesítésének bátorítására, megkönnyítésére is történik kötelezettségvállalás. Ez az egyetlen olyan terület, amely meghaladja a kisebbségi törvényben foglalt nyelvi jogok kereteit.

A kulturális élet területén való nyelvhasználati jogokkal (12. Cikk) kapcsolatos vállalások megegyeznek a nemzeti kisebbségek nyelveivel kapcsolatos korábbi vállalásokkal, amelyek alapvetően a kisebbségi nyelveken készülő műalkotások megismertetésére, feliratozására, szinkronizálására, valamint programok szervezésének támogatására vonatkoznak.

A gazdasági élet területén (13. Cikk) a törvényben megjelenő vállalások a nyelvhasználatot korlátozó rendelkezések kiiktatását tartalmazzák, valamint az egészségügyi és szociális ellátásban történő nyelvhasználati lehetőség biztosítására vonatkoznak. Itt is megjelenik egy eltérés a korábbi, nemzeti kisebbségi nyelvekre vonatkozó vállalásoktól, ám ez összefüggésben áll a kormányprogram roma felzárkóztatásról szóló fejezetével.

A határokon túli cserekapcsolatok (14. Cikk) vonatkozásában a törvény - a nemzeti kisebbségekével azonos módon - lehetővé teszi a romani és beás nyelvű közösség számára, hogy a nyelvüket beszélő, más országokban élő közösségekkel kapcsolatokat létesítsenek és tartsanak fenn.

Az 5. §-hoz

Az 5. § - figyelembe véve a Nyelvi Karta irányadó rendelkezéseit - a törvény hatálybalépésére vonatkozó rendelkezéseket tartalmaz, valamint meghatározza a törvény végrehajtásához szükséges intézkedések kormányzati felelősét.